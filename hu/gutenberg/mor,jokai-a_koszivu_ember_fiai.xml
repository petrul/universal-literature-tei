<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>A kőszivű ember fiai (1. rész): Regény</title>
            <author>Mór, Jókai</author>
         </titleStmt>
         <editionStmt>
            <edition>
               <date>2022-11-06T15:18:11Z</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
         <textClass>
            <keywords scheme="unknown">
               <list>
                  <item/>
               </list>
            </keywords>
         </textClass>
      </profileDesc>
      <revisionDesc>
         <listChange>
            <change>
               <name/>
               <date>2022-12-12T19:51:44.375587260</date>
            </change>
         </listChange>
      </revisionDesc>
   </teiHeader>
   <text>                    
      <body>
         <head>A kőszivű ember fiai (1. rész): Regény</head>
         <author>Mór, Jókai</author>
         <p rend="italic">2022-09-28T03:17:34.537407+00:002020-04-22</p>
         <p rend="justify">JÓKAI MÓR<lb/>ÖSSZES MŰVEI</p>
         <p rend="justify"> </p>
         <p rend="justify"> </p>
         <p rend="justify">NEMZETI KIADÁS</p>
         <p rend="justify"> </p>
         <p rend="justify"> </p>
         <p rend="justify">XXIX. KÖTET</p>
         <p rend="justify">A KŐSZIVŰ EMBER FIAI. I.</p>
         <p rend="justify"> </p>
         <p rend="justify"> </p>
         <p rend="justify">BUDAPEST</p>
         <p rend="justify">RÉVAI TESTVÉREK KIADÁSA</p>
         <p rend="justify">1895</p>
         <div type="div1">
            <head>A kőszivű ember fiai</head>
            <p rend="justify"> </p>
            <p rend="center">REGÉNY</p>
            <p rend="center"> </p>
            <p rend="center">IRTA</p>
            <p rend="center">JÓKAI MÓR</p>
            <p rend="center"> </p>
            <p rend="center">I. RÉSZ</p>
            <p rend="center"> </p>
            <p rend="center">A FRANKLIN-TÁRSULAT TULAJDONA</p>
            <p rend="center"> </p>
            <p rend="center"> </p>
            <p rend="center">BUDAPEST</p>
            <p rend="center">RÉVAI TESTVÉREK KIADÁSA</p>
            <p rend="center">1895</p>
            <div type="div2">
               <head>Hatvan Percz.</head>
               <p rend="justify">A nagytiszteletű úr épen közepén volt a toasztnak… A pezsgős pohár nektárhabja végig csurgott kövér ujjain… A megkezdett phrásis kifogott a tüdő hatásképességén s a nyakizmok minden tehetségét megpróbálta… A nemes buzgalom egészen arczába kergette a vért… A díszes vendégkoszorú minden tagja készen tartá kezét a poharak karcsú fogantyuján, dicsszomjan lesve a megkezdett toaszt véghetetlen rakétájának végelpattanását; a hajdusereg sietett a félig ürített poharakat szinültig tölteni… A háttérbe állított egyiptomi zenekar vezetőjének nyiretyüje a levegőbe volt emelve, hogy a mint a toasztnak vége szakadt, friss lelkesüléssel rándítsa rá a pohárzaj-elnémító tust, midőn a család házi orvosa nesztelen léptekkel bejött a terembe s az asztalfőn elnöklő asszonyságnak csak pár szót súgott fülébe; minek következtében az hirtelen elhagyta helyét s alig mutatva arczczal, hogy a mellette ülőktől engedelmet kér, eltávozott a teremből.</p>
               <p rend="justify">A toaszt azonban, mint a kilőtt gránát, nem hagyta magát ez incidens által reptében megzavartatni, hanem sietett végelpattanása felé.</p>
               <p rend="justify">«… e dicső férfiút, országunk terhét vállán emelő Átlászunkat, az igaz hazafiságnak örök időkre emlegetendő példányát, a mi győzelemre siető elvbaráti táborunknak főfő és legfőbb vezérét, gyámolunkat, oszlopunkat és világító pharoszunkat, ki bár jelenleg nincs is jelen, az Isten számos és számtalan évekig éltesse!»</p>
               <p rend="justify">A végszavak elmerültek a pohárcsörgés, éljenriadal és zenehang orkánjában. A hátrarugott székek, a lelkesülés tanújeléül falhoz vágott poharak villámot és mennydörgést képeztek az összeölelkező elvbarátok könyzáporához.</p>
               <p rend="justify">Éljen! ezer esztendeig éljen!</p>
               <p rend="justify">Ki az, a ki olyan sokáig éljen?</p>
               <p rend="justify">«Nagyságos és tekintetes, nemes, nemzetes és vitézlő Baradlay Kazimir úr, örökös és valóságos aranykulcsos és sarkantyús úr; – ura nagy földeknek, falvaknak és városoknak, szíveknek és véleményeknek; vezére és hétválasztó-fejedelme a leghatalmasabbak szövetségének… a valódi Dalai Láma.»</p>
               <p rend="justify">Azok a tisztelendő és nagytiszteletű, tekintetes és nemzetes uraságok, kik a hosszú czimerterem hármas asztalát körülülik, mind az ő napfényében ragyogó aranyos kétröpűek, kik a mai ünnepélyes napra messze vármegyékből jöttek össze közös találkára, megállapítandók a bölcsen megvitatott értekezlet folytán az arany tisztaságú programmot, melynek irott betűi nyomán századokról századokra el legyen látva a világok és nemzetek sorsa és az ivadékok teendője.</p>
               <p rend="justify">E szerencsésen kivívott értekezlet zárjelenete a jelen díszlakoma, melyet Baradlay úr fényes kastélyterme szolgáltat a vezércapacitások nagyszerű tömegének. Kár, hogy az ünnep hőse nem lehet rajta jelen.</p>
               <p rend="justify">A díszlakománál az úrnő elnököl helyette.</p>
               <p rend="justify">Az értekezletnél pedig az administrator helyettesítette.</p>
               <p rend="justify">Ezen czím alatt: «administrator» a német Conversations-Lexiconban fog találni, a ki keresi, valami csendes, békés egyházi személyt, a ki imádkozik, búcsúztat és úrvacsorákat osztogat; a magyar Conversations-Lexicon pedig egy mesebeli rém fogalmát jegyezte fel benne; ki egy időben erdőt nyőni, sziklákat morzsolni küldetett alá a bűnös földre, s nagy úr volt, a hol sok szolgára talált.</p>
               <p rend="justify">Ennek az administratornak neve volt Rideghváry Bencze.</p>
               <p rend="justify">A toaszt végén észrevették, hogy az elnöklő házi asszony a feléje nyújtott áldomáspoharak elől hiányzik. </p>
               <p rend="justify">Az üres szék mögött álló komornyik felvilágosítá az uraságokat, hogy az orvos volt itt, az súgott neki valamit; mire a nagyságos asszony eltávozott. Valószinűleg ő nagysága hivatta magához.</p>
               <p rend="justify">Egy pár érzékeny kedély elejté azt a kérdést: vajjon mi baja lehet ő nagyságának? Mire az administrator úr, ki az üres elnöki szék mellett jobbról foglalt helyet, sietett az egész társaságot megnyugtatni (már a mennyire a hosszú asztalnál a szava elhallatszott), hogy Baradlayt ismét a «szokott betegsége» vette elő.</p>
               <p rend="justify">Egy pár avatottabb vendég aztán halkan elmondá kevésbé tudós szomszédjának a nyilvános titkot: hogy Baradlay Kazimir szív-verőczérkövesülésben szenved, régen, már tán évtizedek óta, s e miatt gyakran nehéz szívbántalmak veszik elő; de a mik mellett még azért évtizedekig élhet tovább, rendes életmód mellett.</p>
               <p rend="justify">A nagytiszteletű úr mindjárt emlékezett is egy adomára, melynek hagyománya szerint valami angol orvos, ki hasonló szívkövesülésben szenvedett, évekkel előre megjósolta saját halála óráját. Mire ez adoma kézről-kézre odább jutott az asztal végeig, már akkorra Józsa Gyuri történeteivel lett összezavarva.</p>
               <p rend="justify">Hiszen csak szokott baja a nagyságos úrnak, kit az Úr Isten éltessen még végtelen esztendőkig.</p>
               <p rend="justify">Az a néhány szó pedig, a mit a házi orvos az elnöklő úrhölgy fülébe sugott, ennyiből állt:</p>
               <p rend="justify">«Még hatvan percz!»</p>
               <p rend="justify">Halaványabb lett-e az úrhölgy e szavakra, mint azelőtt volt? Lehet-e még halaványabb, mint szokott lenni? azt senki sem vette észre. Midőn átlépett az ajtón a mellékterembe, megragadta az orvos kezét s azt kérdezé:</p>
               <p rend="justify">«Való ez?»</p>
               <p rend="justify">Az orvos szigorú arczczal inte.</p>
               <p rend="justify">Mikor aztán még egy üres szoba ajtaja zárult be köztük s a vidám társaság között, akkor ismétlé az elébbi mondatot. </p>
               <p rend="justify">– Csak hatvan percze van még élni. – Nagyságodat óhajtotta. – Mindenkit eltávolított maga mellől. – Tessék bemenni hozzá. Rám semmi szükség többé.</p>
               <p rend="justify">A harmadik ajtónál az orvos aztán hátramaradt s engedte az úrnőt egyedül menni.</p>
               <p rend="justify">A negyedik szobában két nagy aranyrámában egymás mellett állt a főúri pár életnagyságú képe, mint vőlegény és menyasszony. A hideg márványarczú hölgy nem állhatta meg, midőn e két kép előtt elhaladt, hogy arczát két kezébe ne temesse. Köny, zokogás akart kitörni, azt kelle visszafojtania. Az neki nem szabad. Ez a harcz elrabolt a hatvan perczből egy felet. S azt a fél perczet fel fogják neki panaszolni!</p>
               <p rend="justify">Azután még egy üres siket szoba következett, körülsánczolva a falak könyvtárakkal, azután nyilt amaz ajtó, melyen belől a haldokló férj várta az utolsó óra leteltét.</p>
               <p rend="justify">Ott feküdt az a férfi, a kinek szívere kővé vált. Kővé a pathologia értelmében s a bibliai szólás szerint.</p>
               <p rend="justify">Feje magasan felpóczolva vánkosai között, minden vonása rendbe szedve, mintha modellképen ülne annak a nagy művésznek, a halálnak, ki minden embernek más arczot fest, mint a milyen volt neki, a míg élt; s mintha mondaná annak: «az én arczomat aztán jól találd!»</p>
               <p rend="justify">A nő odasietett hozzá.</p>
               <p rend="justify">– Vártam önre; szólt a férfi. Szemrehányás volt az.</p>
               <p rend="justify">– Én rögtön jöttem; rebegé a nő. Mentség volt az.</p>
               <p rend="justify">– Ön megállt sírni. Pedig tudja, hogy az én időm rövid.</p>
               <p rend="justify">A nő összeszorította ökleit és ajkait.</p>
               <p rend="justify">– Semmi gyöngeség! Marie; szólt egyre hidegebb hangon a férj. A természet folyama ez. Én hatvan percz mulva tehetetlen tömeg vagyok. Az orvos mondta. Vendégeink jól mulatnak-e?</p>
               <p rend="justify">A nő némán inte.</p>
               <p rend="justify">– Csak mulassanak tovább. Ne engedje őket szétriadni, ne engedje elszéledni. Ahogy összejöttek az értekezletre, maradjanak együtt a torra. A gyászpompát rég előkészítém már. A két koporsó közül a fekete márványt fogja ön számomra választani. Kardjaim közül a platina-ékítményest fogják ravatalomra tenni. A szemfödél bojtjait négy főbiránk viszi négy felől. A gyász-énekkart a debreczeni iskolai énekkar képezendi. Semmi szinpadi nóták. Csupán régi zsoltár-énekeket. A sírbeszédet pedig a templomban a superintendens, a háznál pedig az esperes fogja tartani. A helybeli pap egy egyszerű miatyánkot mond el a sírbolt előtt, egyebet semmit. Megértett ön végig?</p>
               <p rend="justify">A nő maga elé bámult a légbe.</p>
               <p rend="justify">– Kérem önt, Marie. A miket most mondok, azokat nem fogom többé ismételhetni. Legyen ön olyan jó, üljön ide ágyam mellé a kis asztalhoz, rajta van minden irószer. Irja fel ön, a mit mondtam és még mondani fogok.</p>
               <p rend="justify">A nő készen teljesítette a parancsot, leült az ágy melletti kis asztalhoz és leirta az eddig hallottakat.</p>
               <p rend="justify">Mikor készen volt vele, a férj folytatá.</p>
               <p rend="justify">– Ön hű és engedelmes nő volt teljes életében, Marie. Ön minden szavamat teljesítette, a mit parancsoltam. Még egy óráig leszek önnek ura. De a mit ez óra alatt önnek mondok, az önnek egész életét betöltendi. Én még halálom után is ura fogok önnek maradni. Ura, parancsolója, kőszívű zsarnoka. – Ah, hogy fojt valami! Nyújtson hat cseppet abból a digitalinból…</p>
               <p rend="justify">A nő kis arany kanálkában beadta neki a gyógyszert. A beteg ismét könnyebben beszélt.</p>
               <p rend="justify">– Irja ön végszavamat. Más ne lássa, ne hallja e szókat, csak ön. Egy nagy művet alkottam, melynek nem szabad velem együtt összeroskadni. A föld ne mozogjon, hanem álljon. – S ha az egész föld előre megy is, ez a darab föld, a mi a mienk, ne menjen vele. – Sokan vannak, a kik értenek engem; de kevesen, a kik tenni tudnak és kevesebben, a kik tenni mernek. – Irjon ön le minden szót, a mit mondok, Marie.</p>
               <p rend="justify">A nő irt csendesen. </p>
               <p rend="justify">– Most tengelye esik ki a gépnek, folytatá a haldokló, s a hulló romok dobaját hallom már a koporsófödelemen. De nem akarom azt hallani. Van három fiam, ki fölvált, midőn én porrá leszek. Irja ön, Marie, mi dolguk lesz fiaimnak halálom után. – Nyújtson elébb egyet a pézsmalabdacsokból. Köszönöm. Üljön le és folytassa.</p>
               <p rend="justify">A nő tovább irt.</p>
               <p rend="justify">– Három fiam mind nagyon fiatal még arra, hogy helyemet elfoglalhassa. Elébb járják ők ki az élet iskoláit; önnek nem szabad őket addig látni. Ne sóhajtson ön, Marie! Nagy gyermekek már; nem hordozhatók ölben. Legidősebb fiam, Ödön, maradjon a szentpétervári udvarnál. Most még csak követségi titkár, idővel magasabbra lesz hivatva. Az a hely jó iskola lesz neki. A természet és ferde hajlamok sok rajongást oltottak szivébe, a mi fajunkat nem üdvözíti. Ott kigyógyítják mind abból. Az orosz udvar jó iskola. Ott megtanulja, hogyan kell a magasban megállni és a földre le nem szédülni? – Ott megismeri, mi értéke van egy nőnek és egy férfinak egymás ellenében? Ott majd elfásul rajongása s midőn visszatér, mint egész ember veheti kezébe a kormányrudat, a mit én elbocsátok kezemből. Adjon ön mindig elég pénzt neki, hogy versenyezhessen az orosz udvar nemes ifjaival. Hagyja neki fenékig üríteni az élvezetek poharait. Nézze el túlcsapongó szeszélyeit, ezeket át kell élni annak, ki a közöny magaslatára akar jutni.</p>
               <p rend="justify">A beszélő az órára tekinte; az sietteté. Rövid az idő, oly sok mondani való van még.</p>
               <p rend="justify">– Azt a leányt, folytatá halkan a beteg, ki miatt el kellett neki hagynia e hazát, igyekezzék ön férjhez adni. Ne kiméljen semmi költséget. Hozzávaló férj hiszen termett elég. Vagyont mi adhatunk hozzá. Ha makacsul megmaradna e némber határozatánál: járjon ön utána, hogy a leány atyja áttétessék Erdélybe, ott sok összeköttetésünk van. Ödön kinn maradjon mindaddig, míg ők innen el nem távoznak, vagy Ödön odakinn meg nem házasodik. Ne féljen ön semmitől. Oroszországban csak egyszer történt meg, hogy a pap leányát nőül vette a czár: aztán az is csak orosz czár volt, nem magyar nemes.</p>
               <p rend="justify">A haldokló arczán még két piros folt is gyuladt ki e szónál, mely pillanatok mulva ismét eltünt onnan.</p>
               <p rend="justify">A nő csendesen irta a rábizottakat.</p>
               <p rend="justify">– Második fiam, Richard, még egy hóig marad a királyi testőrségnél. De ez nem életpálya. Kezdetnek jó. Innen lépjen át a lovassághoz; ott szolgáljon ismét egy évig, s akkor igyekezzék a táborkarba bejutni. Ügyesség, vitézség és hűség három nagy lépcső a magasba jutáshoz. Mind a hármat a gyakorlat hozza meg. Ott egy egész meghódítatlan regio áll előttünk. Csak a lábunkat kellene rátennünk, hogy a mienk legyen. Az oktalan dölyf nem engedi. Az én fiam törjön utat mások előtt. Lesz Európának háborúja, ha egyszer megkezdődik a földindulás. Eddig nem is mozduló rugók fogják egymás ellen lökni az országokat. Egy Baradlay Richard számára azokban sok végezni való lesz. Dicsősége mindnyájunkra fog világítani! – Richard ne nősüljön soha. Az asszony csak útjában volna neki. Az ő feladata legyen: emelni testvéreit. – Milyen dicső ajánlólevél egy testvér, ki a csatában elesett!… Marie! ön nem ir? Csak nem sír ön talán? Kérem Marie, ne legyen most gyönge; csak negyven percz még az idő, s nekem annyi mondani valóm van még. Irja ön le, a mit eléje mondtam.</p>
               <p rend="justify">A nő nem merte mutatni fájdalmát és irt csendesen.</p>
               <p rend="justify">– Harmadik fiam, a legifjabb, Jenő: az én kedvenczem. Nem tagadom, hogy legjobban szerettem őt mind a három között. Ő nem fogja azt soha tudni. Mert hiszen úgy bántam vele, mintha mostohája volnék. Tovább is úgy bánjék ön vele. Maradjon ő Bécsben és szolgáljon a hivatalban és tanulja magát fokról-fokra felküzdeni. Ez a küzdelem neveli őt simának, okosnak és eszesnek. Tanuljon minden lépést észszel és kedélylyel mások előtt elnyerni. Legyen mindig kényszerítve arra, hogy kedvében járjon azoknak, a kiket ismét mint lépcsőket fog felhasználni, hogy magasabbra emelkedjék. Nem kell őt hazulról kényeztetni, hogy tanulja meg felhasználni az idegent és minden embernek mérlegelni az értékét. Ápolni kell benne a nagyravágyást; fentartani és felkerestetni vele az ismeretséget nagy nevekkel és hatalmas befolyásokkal, mik családi összeköttetésekre vezethetnek: a költői ábrándok követése nélkül.</p>
               <p rend="justify">Egy pillanatnyi eltorzulása az arcznak tanusítá, mily végtelen kínokat kell kiállni ez embernek az alatt, a míg beszél. – Csak pillanatig tartott az. A nemes akarat legyőzte a pór természetet.</p>
               <p rend="justify">Tudta folytatni végintézkedését.</p>
               <p rend="justify">– Ily három erős oszlop fenn fogja tartani azt a művet, a mit én alkottam. Egy diplomata, egy katona, egy főhivatalnok. – Miért nem építhettem én még tovább, a míg ők megerősödnek, a míg helyeiket meg tudják állni! Marie. Nőm. Baradlayné asszony! Én kérem, én kényszerítem, én megidézem önt: hogy cselekedje azt, a mit önnek rendelek. A halállal vívódik minden idege testemnek; de én e végküzdelemben nem gondolok arra, hogy porrá lesz perczek mulva, a mi rajtam por. Ezt a hideg verítéket homlokomon nem a halálküzdelem izzasztja: hanem a rettegés, hogy hasztalan fáradtam. – Egy negyed század munkája odavész. – Álmodozó rajongók tűzbe viszik a gyémántot s nem tudják, hogy az ott satnya elemeire fog feloszlani s soha vissza nem jegeczül. Ez a mi nyolczszázados gyémánt nemességünk! Ez az örökké éltetője, örökké újra feltámasztója az egész nemzetnek. Lételünknek titokteljes talizmánja. – És ezt akarják megáldozni, megsemmisíteni. Lázálmokért, mik idegen test kór párázatával ragadtak át dögvész idején. – Ah, Marie, ha tudná, ez az én kőszívem mit szenved? Nem. Ne gyógyszert adjon. Az nem használ ennek. Tartsa elém fiaim arczképeit. Az megenyhít.</p>
               <p rend="justify">A nő odavitte a hármas tokba foglalt miniatur-képeket, s kitárta azt előtte. A kőszívű ember sorba nézte őket s az alatt elcsillapultak fájdalmai. Elfeledett a halállal küzdeni. Száraz csontujjával a legidősebb arczára mutatva, suttogá:</p>
               <p rend="justify">– Úgy hiszem, ez legjobban hasonlíthatna hozzám.</p>
               <p rend="justify">Azután félretolta maga elől az arczképet s folytatá hidegen:</p>
               <p rend="justify">– Semmi érzelgés, az idő rövid. Én nemsokára megtérek atyáimhoz, itt hagyom fiaimnak, mit őseim rám hagytak. – De házam az eszmék vára marad. «Nemesdomb» nem esik ki a történelemből. – Központja, tűzhelye, napja lesz az a bolygó elvnek. Ön itt marad utánam.</p>
               <p rend="justify">A hölgy megállt az irásközben és bámulva tekinte a beszélőre.</p>
               <p rend="justify">Az észrevette neje bámulatát.</p>
               <p rend="justify">– Ön kétkedve néz rám. Egy nő, egy özvegy mit tehetne azon munkában, melyben egy férfi összeroskadt. Megmondom azt. Hat héttel halálom után ön férjhez fog menni.</p>
               <p rend="justify">A nő kiejté kezéből a tollat.</p>
               <p rend="justify">– Én akarom azt; folytatá szigorúan a kőszívű ember. Kijelöltem előre, a kihez nőül fog menni. Ön Rideghváry Benczének fogja nyújtani kezét.</p>
               <p rend="justify">Itt a nő nem birt magával többé, elhagyta az iróasztalt s odarohanva férje ágya mellé, összeroskadt és annak kezét megragadva, a legforróbb könyekkel áztatá azt.</p>
               <p rend="justify">A kőszívű ember lehúnyta szemeit és tanácsot kért a sötétségtől. Megtalálta azt.</p>
               <p rend="justify">– Marie, hagyja ön abba. Most nincs idő az ön sirására. Én sietek. Utam van. Úgy kell lenni, a hogy mondtam. Ön fiatal még; csak negyven éves. Ön szép és örökké az marad. Huszonöt év előtt, mikor nőül vettem önt, sem láttam önt szebbnek, mint most. Holló fekete haja, ragyogó szemei voltak, – most is azok. Szelid és szemérmes volt ön; most sem szünt meg az lenni. Én nagyon szerettem önt. Hiszen tudja azt jól. – Az első évben született legidősb fiam, Ödön, a másodikban második fiam Richard, a harmadikban a legifjabb, Jenő. – Akkor egy súlyos betegséggel látogatott meg Isten, a miből mint nyomorék támadtam föl. Az orvosok megmondták, hogy a halálé vagyok. Egyetlen csók, a mit az ön édes ajka ad nekem, meg fog ölni. És én itt haldoklom az ön oldala mellett már húsz év óta, elitélve, kisententiázva. Az ön szemei előtt hullott el életem virága és húsz év óta nem volt ön egyéb, mint egy haldokló ápolónéja. És én tudtam élni, egyik napot a másik után vonva. Mert volt egy nagy eszme, minden emberi érzésen uralkodó, a mi élni kényszerített, tartogatni egy kínokkal s lemondásokkal folytatott életet. Oh milyen életet! Örök tagadását mindennek, a mi öröm, a mi érzés, a mi gyönyörűség! Én elvállaltam azt. Lemondtam mindenről, a miért emberi szív dobog. Letörültem lelkemről az ifjui ábrándok költészetét, a mi minden ifju lelkét megfogja. Lettem rideg, kiszámító, hozzájárulhatlan. Csak a jövendőnek éltem. Egy oly jövendőnek, mely nem egyéb, mint a múlt örökkévalósága. Ebben neveltem mind a három fiamat. Ebben fogyasztottam el életerőmet. Ebben örökítettem meg nevemet. E néven a jelenkor átka fekszik, de a jövendő áldása ragyog. E névért szenvedett ön oly sokat, Marie. Önnek még boldognak kell lenni az életben.</p>
               <p rend="justify">A nő zokogása tiltakozott e szó ellen.</p>
               <p rend="justify">– Én úgy akarom! szólt a férfi és elrántotta tőle kezét. Térjen ön az asztalhoz vissza és írja. Végakaratom ez. – Nőm hat hét mulva halálom után adja kezét Rideghváry Benczének, ki nyomdokomba lépni leginkább érdemes. – Így leend nyugtom a föld alatt és üdvöm az égben. – Leirta-e ön, a mit eléje mondtam, Marie?</p>
               <p rend="justify">A nő kezéből kihullott a toll, két kezét homlokára tette és hallgatott.</p>
               <p rend="justify">– Az óra végire jár; rebegé a haldokló, küzdve a semmivélét férgei ellen. De «non omnis moriar!» A mű, mit megkezdettem, utánam fenmarad, – Marie! Tegye ön kezemre kezét és hagyja rajta, míg azt megfagyni érzi. Semmi érzelgés, semmi köny, én akarom, hogy ön ne sírjon. Nem veszünk búcsút. Lelkemet önre hagytam s az nem fogja önt elhagyni soha; az számon kérendi öntől minden reggel, minden este: hogyan töltötte ön be azt, a mit önnek végső órámban meghagytam? Én itt leszek! Mindig itt leszek.</p>
               <p rend="justify">A nő úgy reszketett.</p>
               <p rend="justify">A haldokló pedig csendesen egymásra tevé kezeit s töredezett hangon rebegé:</p>
               <p rend="justify">– Az óra végire jár… az orvosnak igaza volt… Már nem fáj semmi… sötét lesz minden… csak fiaim képe világít még… Ki jösz felém, onnan a sötétből? Állj ott! Ne közelíts!… homályos alak… Még mondani valóm van itt!</p>
               <p rend="justify">Hanem az a nagy homályos alak, mely előtünt a semmivélét sötétségéből, közelített visszaparancsolhatlanul, s nem várta meg, míg a nagy, hatalmas, kőszivű ember elmondja, mi parancsolni valója van még ezen a világon, s rátette arczára láthatatlan kezét.</p>
               <p rend="justify">A nagy, hatalmas, kőszivű ember azután, mikor érezte, hogy e még hatalmasabb úrnak engedelmeskedni kell: önként lecsukta szemeit, összeszorítá ajkait, nem várva, hogy segítségére jőjjenek a meghaláshoz, mint más veszendő embernek és átadta nagy, törhetetlen lelkét a nagy tömlöcztartónak, büszkén, vonakodás nélkül, mint illik nemes emberhez.</p>
               <p rend="justify">A nő pedig, midőn látta, hogy a végső percz betölt, s férje halva van, odarogyott térdre az iróasztal mellé, s két összekulcsolt kezét a teleirt papirra fektetve, rebegé:</p>
               <p rend="justify">«Halld meg uram Isten és úgy bocsásd szived elé árva lelkét! És úgy légy neki irgalmas a túlvilágon, a hogy én fogadom és esküszöm előtted, hogy mind ezen rossznak, a mit ő véglehelletével parancsolt, az ellenkezőjét fogom teljesíteni Te előtted! Úgy segíts meg engem, véghetetlen hatalmasságú Isten!… </p>
               <p rend="justify">… Egy emberen túli, egy elképzelhetlen borzadályú kiáltás hangzott fel a csendben.</p>
               <p rend="justify">A felriadt nő rettenve tekintett az ágyán fekvő halottra.</p>
               <p rend="justify">És ime annak elébb lezárt ajkai most nyitva voltak, lecsukott szemei elmeredve és mellén összefogott két keze közül a jobb feje fölé emelve.</p>
               <p rend="justify">Talán az elköltöző lélek összetalálkozott az égben az utána küldött fogadással, s még egyszer visszafordulva az ég kapujából, a csillagok útjából, megtért porhüvelyéhez, hogy egy halálutáni kiáltással kijelentse végső tiltakozó vas akaratát.</p>
            </div>
            <div type="div2">
               <head>A Temetési Ima.</head>
               <p rend="justify">A kőszivű ember temetése csak egy hét múlva ment végbe.</p>
               <p rend="justify">Azalatt közszemlére volt kitéve, bebalzsamozottan, mint egy fejedelem. Időt kellett engedni a számos nagy rangú ismerőknek, hogy a végtisztességtételre megjelenhessenek, a nagytiszteletű és főtisztelendő uraknak, hogy a gyászbeszédeket megirhassák, szőnyegésznek és czímerfestőnek, hogy diszítményeikkel elkészülhessenek, s a főiskolai cantus præsesnek, hogy a nagy halott tiszteletére az énekkarnak egészen új harmoniákat betaníthasson.</p>
               <p rend="justify">Én sok temetést láttam életemben. Kicsiny diák koromban szép discant hangom volt; aztán három humaniorum classisnak énekszóval kellett kisérni felekezetünk minden halottját, gazdagot, szegényt egyaránt. Azért láttam gazdag temetést, szegény temetést sokat; prédikácziós halottat, bucsúztatós halottat és közönséges imádságos halottat; – de én egynek a temetését sem tudnám leirni. Mert mindannyinál nem láttam egyebet, mint azokat a siró alakokat, a kik a koporsó után ödöngnek, vezetve, vagy magukra hagyatva; – s ez mindig egyforma látvány. A gazdag ember fájdalma csak olyan alázatos fájdalom, mint a szegény emberé, s én nem emlékszem belőle egyébre.</p>
               <p rend="justify">Annyit tudok, hogy a főtisztelendő úr gyászszónoklata igen hosszú volt. Maig is megvan valahol az archivumban, fényes fekete papirra nyomtatva, ezüst betűkkel; – s hogy az egész parentatio alatt a méltóságos asszony úgy sírt, mint akár egy szegény paraszt ember özvegye.</p>
               <p rend="justify">– Kisírja magát valahára a szegény baronesse, súgja az első padban ülő rangbeli urak egyike a másiknak; életében úgy sem volt szabad sírnia.</p>
               <p rend="justify">– Valóban igen keményszivű ember volt a néhai; viszonzá rá a másik. Még azt sem engedé a nőnek, hogy egy könycseppet ejtsen, ha valami fájt neki.</p>
               <p rend="justify">– Pedig bizony sok mindenféle fájhatott neki húsz év alatt.</p>
               <p rend="justify">– Azt csak én tudom legjobban.</p>
               <p rend="justify">– Méltóságos administrator úr legbensőbb barátja volt a családnak.</p>
               <p rend="justify">– Egy test és lélek, felelt a megszólított; elszalasztva a discurálás által a legszebb körmondatot a főtisztelendő úr exordiumából, ki épen a léleknek a testhez való viszonyát deríté ki a hallgatók előtt a legmegvigasztalóbban.</p>
               <p rend="justify">A méltóságos özvegy egy-egy pillanatra levette arczáról könynedvesített kendőjét, s nyugalmat igyekezett adni arczának.</p>
               <p rend="justify">– Még most is igazán szép asszony; sugá az egyik úr a másiknak.</p>
               <p rend="justify">– Jég közé volt téve húsz évig.</p>
               <p rend="justify">– Alig hiszem, hogy a gyászéven túl özvegy maradjon.</p>
               <p rend="justify">A méltóságos administrator úr csak bajusza hegyét kunkorítgatta e kapczáskodó kérdésre s azt mondá: «hallgassuk a főtisztelendő urat, szépen beszél».</p>
               <p rend="justify">Igaz is, hogy nagyon szépen beszélt. A homiletikában nem volt párja.</p>
               <p rend="justify">Hanem azért mégis nagyon érdekelte a rangbeli uraságokat azon kérdés tisztába hozatala: vajjon miféle érdemrendek azok ott a gyászczímerek aljára festve? A méltóságos administrator úr tudott felvilágosítással szolgálni a körüle ülőknek, melyiket mikor, kitől és minő érdemeiért nyerte a megboldogult? Azokat már most vissza kell adni. Bizony vissza kell adni.</p>
               <p rend="justify">A gyászszónoklat azonban csak véget ért s mindenkit azon meggyőződésben hagyott, hogy ennél remekebb szónoklatot régen nem mondtak és még sokáig nem fognak mondani halandó porhüvely fölött.</p>
               <p rend="justify">Azután következett a gyászének. A falusi templomban orgona is volt; azt is a boldogult állíttatá fel saját költségén. Az énekkar remekül adá elő, szokott præcisióval egyikét a legszebb gyászdaloknak, a mit Nabuchodonozor operából ismerünk… természetesen ez alkalomhoz irt szöveggel.</p>
               <p rend="justify">– Hej, ha a boldogult hallaná, hogy most ő fölötte egy szinházi opera khórusát éneklik és felszólalhatna, hogy mondaná a cantus præsesnek: «Kend szamár!»</p>
               <p rend="justify">Ezt az észrevételt tevé Rideghváry administrator úr, szomszédjához fordulva.</p>
               <p rend="justify">– Talán nem szerette a szinpadi áriákat!</p>
               <p rend="justify">– Nagyon haragudott, ha theatralis czikornyákat hoztak be a templomi énekekbe. Végintézkedésében pedig expresse kijelenté, hogy fölötte semmi szinpadi melodiát ne énekeljenek.</p>
               <p rend="justify">– Méltóságod ismeri a megboldogult végrendeletét?</p>
               <p rend="justify">A méltóságos titokteljesen inte lehúnyt szemével s orrához felhúzott bajuszával, hogy ez titok, de könnyen kitalálható.</p>
               <p rend="justify">A gyászénekkel még nem volt mindennek vége.</p>
               <p rend="justify">A kathedra melletti padban három lelkész ült egymás mellett, s az ott nem ült hiába.</p>
               <p rend="justify">A második harmonia után következett a nagytiszteletű úr a szószékre.</p>
               <p rend="justify">– Vajjon még a harmadik pap is fog prédikálni? kérdé feszengve az egyik rangbeli úr a másik úrtól. </p>
               <p rend="justify">– Az a helybeli tiszteletes; az csak egy rövid imát fog mondani a sírbolt előtt.</p>
               <p rend="justify">– Ah, ez az?</p>
               <p rend="justify">Azzal a két úr oly közel hajolt egymáshoz, hogy suttogásának egy hangja se legyen elejtve a hátuk mögött ülők számára.</p>
               <p rend="justify">– Vajjon «az is» nincsen itten? sugá az egyik rangbeli úr a másiknak.</p>
               <p rend="justify">– Magam is régen keresem a nép között, de nem birok ráakadni a szememmel.</p>
               <p rend="justify">A méltóságos úr végre mégis csak ráakadt, a kit keresett</p>
               <p rend="justify">– Ott van ni. A kathedra mögötti szegletben, a falhoz simulva áll, egy kendőt tart a két kezében ajkáig emelve. Nem lát ön oda? Majd ha az a fáklyatartó hajdu megint a jobb lábáról a bal lábára fog állni, akkor meglátja mögötte.</p>
               <p rend="justify">– Ah, látom, látom; olyan se nem szürke, se nem barna ruhában?</p>
               <p rend="justify">– Az, az.</p>
               <p rend="justify">– Mondhatom, gyönyörű gyermek. Nem csodálhatni, hogy…</p>
               <p rend="justify">És aztán tovább suttogtak.</p>
               <p rend="justify">Pedig bizony kár volt nem hallgatni azt a pompás búcsúztatót, a mit a nagytiszteletű úr felolvasott, mert ha az első gyászbeszéd remeke volt a dialectikának és prosodiának, úgy ez pályakoszorús példánya volt a poesisnek, megragadó képekkel és hasonlatokkal, s könyekre indító tropusokkal, sőt költői citatumokkal vegyest, classicus és újkori auctorokból. Mely szép bevezetés után következett a személy szerinti elbúcsúztatása a fáklyákkal körülragyogott halottnak, s ha valahol, itt tanusítá a nagytiszteletű úr mély belátását; oly korrekt sorozatban búcsúztatván el a néhait az egymás után következendő excellentiás és kegyelmes, nagyméltóságú, méltóságos és nagyságos, tekintetes, nemes, nemzetes és vitézlő, főtisztelendő, nagytiszteletű, tisztelendő és tiszteletes, nagyérdemű, érdemes, becsületes és tudós uraktól és azoknak asszonyságaitól, fi- és leányágon lévő sarjadékaitól, hogy egyetlen tévedést nem ejte, mely súlyos neheztelést vonhatott volna maga után; sőt mindegyik kiváló egyéniségnek, később egy consortiumba foglalt collectiv csoportozatoknak oly találó és helyesen választott búcsúmondatokat adott át a megboldogult nevében, a mikkel azok rangbeli igényeik szerint meg lehetnek elégedve.</p>
               <p rend="justify">Midőn a nagytiszteletű úr az elsoroltak között annak nevéhez ért, –</p>
               <p rend="justify">«ki bujdosol mostan távol éjszaki hazáknak hólepte mezőin; száz és száz mérföldnyi távolban szülötte hazádtól, s az északi fény ragyogása mellett gondolsz a szerető atyára, ki már onnan felülről néz le reád…»</p>
               <p rend="justify">akkor a két rangbeli úr úgy vette észre, hogy a barna ruhás leányka ott a szögletben azt a fehér kendőt egész szeméig emelé.</p>
               <p rend="justify">– Szegényke… súgák egymásnak.</p>
               <p rend="justify">(Azt ugyan nem látod te többet!)</p>
               <p rend="justify">Végre az is elmúlt; vége lett éneknek, gyászbeszédnek, búcsúztatónak: tizenkét hajdu, forgótul tarsolyig díszruhás, vállára emelé a pompás koporsót, a ház legelőkelőbb barátai emelték a gyásztakaró nehéz bojtjait; az administrator kezét nyujtá a gyászos özvegynek s megindult a menet a templomból a családi sírbolthoz.</p>
               <p rend="justify">Még egy rövid szertartás volt hátra.</p>
               <p rend="justify">A midőn a koporsó örök nyugalma helyére letétetik, egy végső ima mondatik el fölötte, – bevett szokás szerint a helybeli lelkész által.</p>
               <p rend="justify">Sokan kiváncsiak legalább alakjára nézve ismerni az öreg kuruczot, a hogy tiszteletes Lángi Bertalan uramat tisztelni szokták heves magaviseleteért.</p>
               <p rend="justify">Úgy szokott beszélni az öreg a szószéken, mint Abraham a Santa Clara, a megyegyűléseken pedig mint «nagybotu» Lőrincz.</p>
               <p rend="justify">Jól van intézve, hogy csak egy imádság bizatott rá, mert ha búcsúztatóját végezte volna a megboldogultnak, azt az élvemaradtak majd nagyon megemlegették volna.</p>
               <p rend="justify">A harmadik énekszó után helyet adtak a lelkésznek a sírbolt-ajtóval szemben, s ő fövegét levéve fejéről, megállt az emberektől körül fogott téren.</p>
               <p rend="justify">Nagy kopasz homlokát gyér göndör fürtök folyták körül, egészen fehér fürtök, arcza símára volt borotválva, akkori egyházi viselet szerint; erős sűrű szemöldökei, a villogó sötét szemek fölött merész, határozott kifejezést adtak arczának.</p>
               <p rend="justify">Ott összetevé kezeit és elkezdé az imát.</p>
               <p rend="justify">«Minden élőknek és holtaknak igaz birája, nagy Isten!</p>
               <p rend="justify">Hallgasd meg ez órában a mi könyörgésünket…</p>
               <p rend="justify">Ime ragyogó földi pompával közeledik a te szolgáid egyikének hamva márvány üregéhez, míg lelke ugyanakkor meztelenül, reszketve, halaványan áll a csillagok határán és bebocsátást kér az égbe…</p>
               <p rend="justify">Mik vagyunk mi, hogy ilyen fénynyel távozunk a világból? holott a férgek a mi testvéreink, s a göröngy a mi anyánk…</p>
               <p rend="justify">Egyetlen jótettnek emléke jobban világít mi utánunk, mint ezer fáklyának lobogása; s a honfiak néma áldása jobban ékesíti koporsónkat, mint minden czímerek és érdemrendek.</p>
               <p rend="justify">Oh én uram, légy irgalmas azokhoz, a kik életükben az irgalmat nem ismerték soha.</p>
               <p rend="justify">Ne kérdezd az előtted reszkető lélektől fölöttébb szigorúan: «ki voltál? ki kisért idáig? mi hangzik onnan alulról utánad?»</p>
               <p rend="justify">Ne engedd a földi párát tovább hatni a föld felhőinél; legyen az átok, vagy magasztalás. Te magasan állsz mindazok fölött.</p>
               <p rend="justify">Mert ki védné meg, ha nem a te végtelen irgalmad a föld hatalmasát, midőn dicsőségéből levetkőzve előtted áll és rettentő kérdéseidre felel:</p>
               <p rend="justify">– Segítéd-e a nyomorultat? </p>
               <p rend="justify">– Nem!</p>
               <p rend="justify">– Fölemelted-e az elesettet?</p>
               <p rend="justify">– Nem!</p>
               <p rend="justify">– Oltalmazója voltál-e az üldözöttnek?</p>
               <p rend="justify">– Nem!</p>
               <p rend="justify">– Hallgattál-e a kétségbeesők könyörgéseire?</p>
               <p rend="justify">– Nem!</p>
               <p rend="justify">– Törülted-e le a szenvedők könyeit?</p>
               <p rend="justify">– Nem!</p>
               <p rend="justify">– Kegyelmeztél-e a meggyőzötteknek?</p>
               <p rend="justify">– Nem!</p>
               <p rend="justify">– Szeretettel fizettél-e a szeretetért?</p>
               <p rend="justify">– Nem! nem! és mind örökké nem!</p>
               <p rend="justify">És ha kérdezed a föld hatalmasától, ki fegyvertelenül áll előtted: «mire használtad a hatalmat, a mit kezedbe adtam? Boldogítottad-e a milliókat, a kik rád voltak bízva? építettél-e az utókor számára, mely tőled várta jövendőjét? igazán szolgáltad-e a hazádat, vagy porban csúsztál idegen bálvány előtt? éltél-e a te nemzetednek, vagy eladtad annak oltárait, melyen az én nevemnek áldozatai füstölögtek? Mit feleljen akkor? Kihez forduljon akkor? mely czímerével, mely érdemjelével takargassa be keblét akkor? Kit híjon segítségül, kit patrónusául? Mely király, mely császár védelmezi meg őt ottan: a hol sár és hamu minden arany, melyből korona készül?…»</p>
               <p rend="justify">… A pap arcza kipirult és termete fölmagasodott, gyér hajfürtei, mintha repülni akarnának vele, lebegtek megrázott feje körül; a teljes czímű gyülekezet háta borsózott a hallottaktól.</p>
               <p rend="justify">«… Oh uram, folytatá a pap imáját; gyakorolj irgalmat az igazság helyett. Ne tekintsd, mi volt a halandó ember? de számítsd be neki azt, hogy homályban élt, nem látott téged.</p>
               <p rend="justify">Ne vesd mérlegre hibáit és botlásait: számítsd be neki, hogy ő hitt abban, hogy jót cselekszik, a midőn vétkezik. </p>
               <p rend="justify">Bocsáss meg neki az égben; valamint azok megbocsátnak neki, a kik ellen vétkezett itt a földön.</p>
               <p rend="justify">Törüld el munkáinak emlékét, hogy ne legyen a miről reá visszaemlékezzenek.</p>
               <p rend="justify">S ha bünhődnie kell a vétkezőnek, oh uram! ha engesztelhetlen vagy egy bevégzett élet rossz művei iránt; ha nem bocsátod magad elé súlyosan terhelt lelkét megtisztítlanul: add, hogy legyen az ő vezeklése az, hogy lelke, mely most már mindent világosan lát és nem tükörből többé, térjen vissza a földre és szállja meg gyermekeit, hogy mindaz, a mi az apának bűne volt, forduljon meg és legyen a fiakban erény és dicsőség; add, hogy a haza földe, mely koporsója volt, a míg élt, legyen ringató bölcsője, midőn halva fekszik benne!</p>
               <p rend="justify">Hallgasd meg uram a te szolgádnak imáját. Ámen…»</p>
               <p rend="justify">A kripta vas ajtajának dördülése zárta be a cerimoniát.</p>
               <p rend="justify">A publikum, mely értette, vagy nem értette a dörgedelmes szavakat, tökéletesen meg volt elégedve a látottakkal és hallottakkal. A gyászkiséret megtért a kastélyba; úri rendnek, diákoknak, cselédeknek külön termekben volt terítve az asztal: kiki sietett bevégzett kötelessége után a természet követelményeinek eleget tenni.</p>
               <p rend="justify">A vén pap leghátul maradt, s midőn mindenki a kastély felé rohant, megfogva annak a barnaruhás leánynak a kezét, egy mellékúton másfelé került.</p>
               <p rend="justify">Az ő számára hiába terítettek a kastély dísztermében.</p>
            </div>
            <div type="div2">
               <head>Tallérossy Zebulon.</head>
               <p rend="justify">A tor mindenkép hasonlít más egyéb lakomákhoz, azzal a különbséggel, hogy nem toasztoznak benne.</p>
               <p rend="justify">A háziasszony, az özvegy, félrevonult legbenső szobáiba; a végtiszteletre felgyűlt vendégek ismét ott a czímerterem hármas asztalsorát ülték végig; lehettek másfél százan. A szakács csak úgy remekelt, mint máskor, a kulcsár csak úgy felhordatta egymásután a külön alaku poharakba való borokat, s a vendég urak csak úgy hozzá láttak, mintha főispán-beiktatási ebéd volna.</p>
               <p rend="justify">Az ebéd vége felé, mikor már a fagylalthoz kezdték váltogatni a kis sevresi porczellán csészéket: érkezik nagy robajjal még egy vendég.</p>
               <p rend="justify">Egy elkésett vendég, kinek láttára minden ismerősnek ajkáról egy derült «hahhó» hangzik el; még az étekfogó inasok is rejthetlen mosolylyal fogadják. Pedig az érkező alak nem hogy valami jókedvű bonhomiát hozna magával, sőt inkább a lehető legdesoláltabb alakot mutatja be megjelenésével.</p>
               <p rend="justify">– Nini! Zebulon! hangzik minden oldalról.</p>
               <p rend="justify">Bizony Zebulon, de haraggal eltelve és kétségbeeséssel; kopasz homloka, melyen a bagósüveg karimája széles veres nyomot hagyott, mint valami martyr-gloriát, izzadt kuszált hajjal van tele ragadva, szakálla, bajusza deres és jégcsapos, a hogy azt a zuzmara odakinn kandirozta; arczának minden izma el van szánva mentül több ránczot csoportosítani az orra körül, a mivel exorbitans haragnak és méltatlankodásnak kellene kifejezve lenni; – tökéletesen ellenkező siker mellett.</p>
               <p rend="justify">Mikor minden ember úgy szereti, úgy nem fél tőle!</p>
               <p rend="justify">– Nem kaptam utolsó stáczión forspontot!</p>
               <p rend="justify">E szavakkal motiválja üldöző fátumát!</p>
               <p rend="justify">Az ifjabb vendégek felugrálnak előtte helyeikről, az idősebbek és tekintélyesebbek messziről beneventálják; vén hajduk sietnek elvenni süvegét, téli keztyűit, még mosómedveprémes bekesét is levennék róla, de azt már nem adja, mert nincs alatta más; az, ha kigombolja, salonruha; ha begombolja, kijáró öltözet; ha lekefélik, díszköntös: a mire most nagy szüksége volna, mert a déczbunda, a mit az úton viselt, nagyon ereszti a szőrt; de most arra nincs idő.</p>
               <p rend="justify">– Ide, ide! Az én helyemre, Zebulon! kiáltának elé több oldalról – jóllakott vendégek; hanem mindazok számára nincs Zebulonnak érzéke; ő meglátta és észrevette, hogy az administrator úr egy üresen álló székre invitálja, s annálfogva ő hozzá töri magát a többieken keresztül, fentartván számára azt a tiszteletet, hogy szakálla első zuzmaráit az ő arczára hinthesse egy baráti összecsókolásban.</p>
               <p rend="justify">És akkor Zebulonnak eszébe jut a pillanat nagyszerűsége, nagyot sóhajt és az administrator kezeit megfogva kezeivel, nagy szomorú hangon így szól:</p>
               <p rend="justify">– Így kellett nékünk találkozni! Ki elhihette volna eztet?</p>
               <p rend="justify">Három órával hamarább nagyon oda illett volna ez a bánatos kifejezés a többiek közé, hanem a ménesi és bordeauxi között épen nem talált az rokonszenves keblekre.</p>
               <p rend="justify">– Csak ülj le, Zebulon. Itt van egy üres szék.</p>
               <p rend="justify">Még Zebulon kivánt szolgálni egy pár zuzmarás csókkal a közelebb találtaknak; míg nagy nehezen lenyomták az üresnek deklarált székbe.</p>
               <p rend="justify">– De kinek székét én most itt elfoglalok?</p>
               <p rend="justify">– Ne aggódjál miatta, szólt az administrator; csak ülj oda. Az a pap széke.</p>
               <p rend="justify">– Pap széke! kiálta Zebulon s két tenyerét az asztalnak feszíté, hogy felpattanhasson helyéből, mivel e műtétre elzsibbadt lábai nem szolgáltattak kellő assistentiát. De pap székébe én nem ülöm le magamat. Én szent székbe le nem ülöm. Papnak helyit el nem foglalok.</p>
               <p rend="justify">Lefogták, ott marasztották.</p>
               <p rend="justify">– Csak te ülj ott, biztatá halkan az administrator. Lesz ezután még majd több üres szék is nemsokára.</p>
               <p rend="justify">Valamelyik szomszédja megsúgta Zebulonnak, hogy ki az a pap?</p>
               <p rend="justify">– Ahan! Mar az mas, dünnyögé erre megnyugtatva, s azzal befészkelte magát kényelmesen a designált ülőhelybe, s egész ügyismerettel gyűré be a széttárt asztalkendő egyik csücskéjét nyakravalójába. </p>
               <p rend="justify">Az inasok rendelet nélkül is tudták ez esetben teendőiket, minden oldalról rohantak elé a serényen megfogyasztott tálak ételmaradékaival; egyik hozta a fogast, másik a fáczánt, harmadik a mártást, salátát, ötödik a puddingot s Zebulon hagyott magának ízleni mindent össze-vissza, a melyiket hamarább hozták, a borléhabot a sülthöz, a madeiramártást a palacsintához. Ki bánná? Egy gyomorba jut. És a közben nem késett a gyászos keresztyén gyülekezetnek előadni azon hallatlan vele történt balesetet, melylyel a sors csupán választott üldözötteit képes megtisztelni.</p>
               <p rend="justify">– Onnan felülről gyüvök három egész napok ótátul fogva. Elgyüttem egiszlen utolsó státióig szerencsisen, Szunyoglakig. Hivatom birót, parancsolom forspontot. Van, de nincs. Hát hun van? Mind elmente, ki csak lo volt, mar előre való nap Nemesdombra temetisre. Haragutam, parancsoltam: megmondtam neki, ki vagyok? nem használta semmit. Utoljára megvesztegetem nagy suma pinzzel egy derik becsületes embert, hogy segítse rajtam valahogy, akarhogy, csak hogy; s az a gazember befogta sajat uri hintom elejbe nígy bivalyt, s úgy hozta engemet idajaig.</p>
               <p rend="justify">Tallérossy úr oly tragikus arczkifejezéssel panaszlá el a roppant gyászesetet, hogy neki négy bivaly után fogott hintóval kellett Nemesdombig parádézni, hogy még az is megszánhatta hallgatói közül, a kinek azon meg nem esett a szive, hogy minő vezekléssel eszi mustárral az olasz kráflit.</p>
               <p rend="justify">– De még jó lett volna, hacsak hozta volna. Folytatá Zebulon a szomorú odysseát; de mivelhogy odakinn van most levegő thermometrumon Zerus; s az a bivalynak nagyon meleg; van pedig nádason túl nagy mocsár, ki egy kicsit van befagyva: a mint azt meglátot nigy bivaly, aló bele! utana hinto, ot megreketünk; hintot csak két ora mulva tutunk kivontatnyi sárból jégből, mikor bivalyok elvigeztek balneologiai passiot. Is én az alata elkistem mindenbül. Elkistem gyasztiszteletbül, elkistem predikacziórul, bucsuztatorul, mig csak egy kis imadsagot se nem kaptam belüle.</p>
               <p rend="justify">– No azzal épen jól járt urambátyám, hogy abból nem kapott.</p>
               <p rend="justify">Ezt veté közbe az administrator úr.</p>
               <p rend="justify">A mi nagyon megszúrta a fülét Zebulonnak.</p>
               <p rend="justify">A pap széke üres; az imádság nem tetszett. Az a pap bizonyosan valami subscust ejtett!</p>
               <p rend="justify">Alig is várhatá, hogy mint jó versenytárs utolérhesse az előrehaladt étkezőket, a mi a fekete kávénál be is következett, s akkor megtudakolhassa administrator barátjától, mi históriája van annak az üres papi széknek, a mi még több üres székeket fog maga után vonni; s annak az imádságnak, a mit jó volt meg nem hallani.</p>
               <p rend="justify">Szörnyű esetnek találta azt, mikor meghallá.</p>
               <p rend="justify">Hajszálait felborzolá homloka körül, mert nem akartak maguktól ég felé borzadni.</p>
               <p rend="justify">– Hiszen az perduellio!</p>
               <p rend="justify">Hát persze, hogy perduellio! De nem is akadt annak az elkárhozott papnak egyetlen védelmezője is az egész társaságban, sőt mindenki segített Tallérossy Zebulon kebelét akként teletöltögetni különféle színű papfenyegetések mérgeivel, valamint poharait teletöltögeték különféle színű italokkal; s Zebulon engedte magának ízleni mind a kettőt, míg végre maga sem tudott volna magának számot adni róla, az elsőbbek által lett-e jobban felgerjedve, vagy az utóbbiak által?</p>
               <p rend="justify">Míg a fekete kávét szürcsölé, nagyon elhallgatott. E veszedelmes hallgatás azt látszott elárulni, hogy most azon tusakodik magában, vajjon mit cselekednék ő azzal a pappal, ha most rábíznák; s minden szürcsölés után egy-egy új eszme tört magának utat bajusza alól:</p>
               <p rend="justify">«Kihordatnam ütet hatarra…»</p>
               <p rend="justify">«Citaltatnam consistorium elejbe…»</p>
               <p rend="justify">«Megdöngetetnim hajduval…» </p>
               <p rend="justify">És minden mondásnál egyúttal a competens forumra veté appelláló tekintetét; az elsőnél a bonorum directorra, a másodiknál a főtisztelendő úrra, a harmadiknál a várnagyra, s mindannyinak mosolygó bólintásával találkozva, tapasztalá, hogy leghelyesebb húrokat penget.</p>
               <p rend="justify">– De csak még annál nagyobb baj ne érje azt az urat, szólt hozzá az administrator úr; mire Zebulon a czukor alját is felhörpintve a kávés csészéből, bámulva tekinte a hatalmas úrra: hogy ugyan mi lehet az, a mi még neki eszébe juthat ezen felül?</p>
               <p rend="justify">Rideghváry csak úgy morzsolta ki a szót a fogai közül.</p>
               <p rend="justify">– Még egy kis «ad audiendum verbum» is következik.</p>
               <p rend="justify">– A kell neki! a kell neki! kiáltá Zebulon, mint a kinek nyelve hegyéről lopták le a szót: ő is azt akarta épen mondani. Néplazitás! Fölségsértés! Kufstein neki! tíz esztendő! nehiz vas! Kirje fejét királyi fiskus!</p>
               <p rend="justify">Az administrator, látva, hogy az ülés szokatlanul hosszúra nyúlt, már esteledik, rövid a téli nap: annálfogva jónak látta Zebulontól megvonni a szót, s székéről fölkelve, jelt adni az asztalbontásra.</p>
               <p rend="justify">Még napvilággal útra is kell indulni mindenkinek. Halottas háznál temetés után szokatlan, hogy éjszakára vendég maradjon.</p>
               <p rend="justify">Jól fegyelmezett rend utasítása szerint az összes díszes társaság nevében egy tíz tagú küldöttség deputáltatott, hogy mindnyájuk nevében még egy végbúcsúszóban fejezze ki condolentiáját a ház asszonya előtt; míg azok odafenn járnak, azalatt a járásbeli főbiró gondoskodand, hogy minden hintó megkapja a maga előfogatát; Zebulon úr bivalyhordta bárkája szintén.</p>
               <p rend="justify">Hogy maga Tallérossy Zebulon úr el nem maradhatott a gyásztisztelgő küldöttségből, az magától értetik.</p>
               <p rend="justify">Nehányat húzva benyálazott tenyérrel bekese oldalain: a mi annyit jelentett, hogy már most meg van kefélve, az érdemes hazafi is csatlakozott a tízek küldöttségéhez, s így fölmentek szép rendben az emeletbe, hol az özvegy lakott.</p>
               <p rend="justify">Baradlayné készen állt elfogadásukra, nem hagyta őket várakozni.</p>
               <p rend="justify">Sötétkék függönyöktől beárnyékolt teremében ott állt iróasztalához dülve, mint egy szobor, alabástrom halavány arczán semmi vonás sem látszott élni.</p>
               <p rend="justify">Legelőször a főtisztelendő úr járult eléje. Nehány igen szép találó bibliai mondás balzsamát önté ki a keseredett szívre. Utána a nagytiszteletű úr veté mérlegbe a vigasztalásnak nem kevésbé sikeres szavait jeles költőinknek e helyzetre alkalmazható stropháiban. Azután az administrator úr lépett az úrhölgyhöz s bizalmasan megfogva annak kezét, meghatott hangon biztosítá, hogy ha egyszer fájdalmai oly nagyok lesznek, hogy azokat többé nem bírja elviselni, emlékezzék rá, hogy van a háznak egy hű barátja, ki mindezen fájdalmakban híven osztozik.</p>
               <p rend="justify">Ezzel aztán vissza kellett volna vonulni a tízes küldöttségnek.</p>
               <p rend="justify">Ámde, ha a ház leszakadt volna is, meg nem akadályozandá Zebulont, hogy réshez jutván, ő is előre ne furakodjék s el ne mondja azt, a mi a szivét nyomja s a mit a többiek elmondani elfelejtettek.</p>
               <p rend="justify">– Nagyságos asszonyom. Ezerszer sajnalok, hogy nem lehetem szerencsis, temetisen jelen lehetni.</p>
               <p rend="justify">(Nem szerencse az, Zebulon! súgá a coadjutor úr a szónok fülébe.)</p>
               <p rend="justify">Az nem hallgatott az észrevételre, bizton folytatá:</p>
               <p rend="justify">– Útközben elakadtam. Sajnalok csak aztat nagyon, hogy olyan dicső férfiunak könyeimel nem adakozhatam. Is ha én it letem volna nagysagozs asszony, mikor infamis czudar pap – azt a harmadik irtem, – tartotta azt a blasphemicus imadsagot: nem tudok, hogy torkaba bele nem fojtotam volna anak.</p>
               <p rend="justify">A coadjutor egyet rántott Zebulon bekese szárnyán, mire Zebulon gondolva, hogy már megint a grammatika ellen vétett, helyreigazítá magát:</p>
               <p rend="justify">– Neki.</p>
               <p rend="justify">A nemes harag sokkal jobban eltöltötte szivét, mintsem azt vissza birta volna tartóztatni.</p>
               <p rend="justify">– De ne filjen nagysagozs aszony: meglesz neki büntetise annak; papnak, gonosznak. Fogunk ütet elcsapni parochiabul, mehet peregrinusnak; – nem elig, – vitetünk ad audiendum verbum, – lesz neki tömlöcz ilete hoszuig, – ot majd megtanul imadkozni, ha mig edig meg nem tanulta. Maj administrator urral adunk mink neki keten! Tesik megvigasztalni magat.</p>
               <p rend="justify">A szép halvány úrhölgy e szavak alatt fölemelé nagy beszédes szemeit, s nem Zebulonra, hanem Rideghváryra tekinte velük és nézett rá oly hosszasan, merően, hogy az nem birta kiállani tekintetét.</p>
               <p rend="justify">Szerencsére a coadjutor úr akkorát rántott Zebulon bekesén, hogy annak a vitézkötése elszorítá a nyeldeklőjét s torkán akadt a további beszéd; arra az úrhölgy meghajtá magát s belső szobája felé távozott, s így vége lett a további beszédnek.</p>
               <p rend="justify">Zebulon diadalmas arczczal tekinte szét küldött-társain; érzé, hogy a búcsúzás oroszlánrésze neki jutott.</p>
               <p rend="justify">– Hatalmasan megvigasztaltad a nagyságos asszonyt, Zebulon! szólt a coadjutor, a derék úr vállait megveregetve.</p>
               <p rend="justify">– Remek szavakat méltóztatott főtisztelendőséged ismét előadni, szólt Rideghváry a fő lelkipásztorhoz.</p>
               <p rend="justify">– De méltóságod vigasz-szava mindazoknál több malaszttal bírt, adá vissza a bókot a főtisztelendő úr.</p>
               <p rend="justify">– No már csak olyan szipen versekbe beszilni senki se nem tud, mint nagytiszteletű úr; monda a maga részéről Tallérossy Zebulon, az espereshez.</p>
               <p rend="justify">Mikor aztán az ajtón kívül érve, a hosszú lépcsőn aláballagtak, azt mondá a coadjutor úr az administratornak:</p>
               <p rend="justify">– Ejnye de nagy barom ez a Zebulon </p>
               <p rend="justify">Az administrator úr pedig azt mondá a coadjutornak:</p>
               <p rend="justify">– Soha életemben unalmasabb szószaporítót nem láttam ennél a vén papnál.</p>
               <p rend="justify">A főtisztelendő úr így susogott az espereshez:</p>
               <p rend="justify">– Ő méltósága azt hiszi már, hogy itt már neki csak osztozni kell a gazdag özvegygyel.</p>
               <p rend="justify">Zebulon pedig azt rebegé a hozzá legközelebb állónak:</p>
               <p rend="justify">– De csak ez az esperes ne versifikálna olyankor, mikor az nem illik a szomorú alkalomhoz.</p>
               <p rend="justify">Fél óra mulva egyik hintó a másik után verte fel a port a nemesdombi kastélytól minden irányban tovavezető országutakon, míg mindannyit elfedte a tájra leszálló lomha szürke téli köd.</p>
            </div>
            <div type="div2">
               <head>Két Jó Barát.</head>
               <p rend="justify">Egy egész roppant nagy terem csupa tiszta malachitból! A falak, mint a kővé vált zöld bársony. A karcsu zöld pillérek egyetlen darab drágakőből kifaragva, mintha lehántott zöld pálmafák tartanák a boltozatot. Az oszlopok körül a mélyedésekben keleti növények csoportozatai, mik közül egy virító agave emeli magasra száz év várta virágbokrétáját, míg túloldalról fejedelmi hontársa, a sagopálma nyújtja felé ujjas leveleit, minek egy-egy szárnya a fél termet átéri.</p>
               <p rend="justify">A terem boltozatáról, mint a csepkőbarlang padmalyáról csüngnek alá szeszélyesen csoportosított üvegprizmák, s a közéjük rejtett lámpák azokon át vetnek alá ezer színű világot, mint egy összetört szivárvány.</p>
               <p rend="justify">A középen áll egy óriási aquarium, két öl átmérőjü, egyetlen darabban öntött üvegmedencze, melynek zöld tengervizében uszkálnak a tengerfenék csodás és ijesztő, szeszélyes és furcsa alakjai. Kalapácsfejű, fürész orrú, legyező fülü, kulacstermetű, kigyóderekú halak; míg az üvegfalak oldalaihoz ragadva, s nemes korallok ágain terjengve egész élő pompájukban a délszaki tengerek kagylói, csigái láthatók, miket csak holt héjaik után ismernek a muzeumok. A medencze közepéből alabastrom Triton emelkedik ki, melynek szájához emelt csigatülkéből karvastagon lövell fel a világos zöld szökőkút-sugár. A legdrágább illatszer az, valódi kölni víz, mely, a mint a medencze gömbölyű üvegfedelére visszahull s onnan alácsorog, úgy tetszik, mintha a tenger csodái mind ez illatnedv árjában fürödnének.</p>
               <p rend="justify">És ezt az egész medenczét egy alulról jövő átható fényáramlat világítja keresztül, valami álomlátta tündéries színt adva az egész teremnek, melyben hókeblű, tajtékvállú tündérek járkálnak, mint a mesevilág tengeristennőinek tüneményes palotáiban, az átlátszó víz fenekén.</p>
               <p rend="justify">Mert tündérei is vannak e teremnek, kik egymást keresik, kik egymásra hajolnak, suttognak, néma pillantásokat váltanak, mint tündérek szoktak, a kiket csak az hall meg, a kinek lelke nyitva nem mondott, de mégis hozzá intézett szavak iránt.</p>
               <p rend="justify">E bűvös terem egyik boltívéből ismét egy másik terembe látni, s az után végig öt, hat, tíz, ki tudná megszámlálni hány termen keresztül, és azok mind vakító fényben ragyognak; a hány, annyi színű márvány, aranynyal, ezüsttel, selyemmel, bársonynyal ékítve és végtül végig hullámzva deli hölgyektől, kiken ragyog drágakő és drága testi szépség. Ha végig nézte őket a halandó s elbámult a kövek királyán, a gyémánton, melyet a trónok legszebbike, a hullámzó hölgykebel ringat: tán azon gondolatra is jöhet, hogy itt a trón még drágább, mint a király!</p>
               <p rend="justify">– De csitt! valahogy ki ne mondja ezt, ha gondolta! Ez a tündérpalota, tengeralatti grottájával, föld feletti tündéreivel, a braziliai őserdők illatával, a délszaki esték melegével: a szentpétervári «márványpalota» és odakinn huszonkét fok a hideg.</p>
               <p rend="justify">A deli hölgyek csoportjai közt ott ragyognak az erősebb nem képviselői is. Itt csak aranyos egyenruhákat látni, s a diplomaták himzett öltönyeit; rendjeleket a világ minden országából, s független bojárok pompás nemzeti öltözeteit. S ha itt-ott elvegyül közöttük egy-egy sötéten hagyott alak is, egyszerű fekete frakkban, fehér mellénynyel és nyakkendővel: arról mindenki tudja, hogy az valami követségi titkár.</p>
               <p rend="justify">Hanem azért megesik, hogy egy ilyen egyszerű fekete frakk viselőjének a hölgyek jobban szemébe néznek, mintha egész melle ki volna rakva érdemkeresztekkel. Van ott egy olyan.</p>
               <p rend="justify">Szép, méltóságteljes arcz, az ifjúkor teljében, az érzületnek még szűzies virághamvával minden vonásain. Szemeivel, mik nagyok és kékek, sötét, hosszú pilláktól árnyazva, egy hajadon is hódítani indulhatna, míg nemes arczéle, gyönyörű metszésű ajkai a korát megelőzött férfit hirdetik benne. Termete karcsú, de ruganyos és izomtelt.</p>
               <p rend="justify">A szép ifjú, daczára az egyszerű fekete frakknak, nem marad felfedezetlenül.</p>
               <p rend="justify">Egy fényes katonai egyenruhás úr, melle gyémántos rendjelekkel rakva, selyem derékszalag a vállától csipőjéig kötve, megszólítja őt, kezet szorít vele és aztán karja alá ölti kezét.</p>
               <p rend="justify">Az előkelő úr ismerte jól az idegen ifju édes atyját, kivel Bécsben sokszor volt együtt az udvarnál. Igen derék és nagyrabecsült férfinak tartja az apát. Fiának még fényesebb pályát jósol. És végre tudatja vele, hogy legyen készen rá, miszerint a nagyherczegnőnek bemutattassék.</p>
               <p rend="justify">Azután vitte magával.</p>
               <p rend="justify">Valóban szédítő helyzet.</p>
               <p rend="justify">Egy ifjunak, a ki még senki és semmi, még csak egyenruhája sincs, ezernyi fényes és hatalmas urai előtt egy idegen országnak, megállani azon óriási birodalom egyik legszebb és legmagasabb hölgyével szemben, s felelni annak kérdéseire, miket előre nem sejthet és talán lekötelező fejedelmi szavakat viszonozni, eltalált hódolattal. </p>
               <p rend="justify">A fiatal ember kiállta a próbát. És azután még több próbát is kiállt. Tánczvigalom kezdődött. Előkelő hölgyek, bájos tündérek lejtettek karján; mind egy-egy modellje a sokszerű szépségnek. A szép Alexandra herczegnő, egyetlen leánya egy moszkvai gazdag főnemesnek, egy tökéletes szépség, hajfürtökkel, minőket fodorított napsugarakhoz hasonlítanak, epedő kék szemekkel, rózsás arczczal, már kétszer lejtette vele körül a nagy termet, s midőn harmadszor is helyéhez ért, jelt adott titkos kézszorítással, hogy: még egyszer; s háromszor lejtették körül a nagy termet, a mi nagy feladat, nem igen szokták megtenni, csak bravourból, – vagy szerelemből.</p>
               <p rend="justify">Az ifjú üdvözölte tánczosnéját és odább ment. Nem volt sem fáradt, sem kábult.</p>
               <p rend="justify">Igézet járt vele.</p>
               <p rend="justify">S ez az igézet abban az ő szenvedélytelen tekintetében rejlett.</p>
               <p rend="justify">Nem látszott rajta, hogy valami meghatná. Nem fogta el a fejedelmi pompa, nem kapta el a kitüntetés, nem szédíték el a szép szemek, nem ittasíták meg édes szavak, titkos kézszorítások.</p>
               <p rend="justify">Minden vonása azt mondta, hogy az, a mi itt körülötte történik, őt nem érdekli. S ez oly mondhatlan varázst ad a férfiarcznak.</p>
               <p rend="justify">Mikor tizenkét óra után a termek valamennyi zenekara a hymnust kezdte rá, jeléül annak, hogy a nagyherczegnő termeibe vonul vissza, a fekete frakkos ifjú ember a malachit-terembe sietett.</p>
               <p rend="justify">Egy vörös egyenruhás palotaszolga nagy ezüst tálczán frissítőket kinált, az ifjú felvett egy poharat valami fehér itallal. Hanem abban a perczben valaki lenyomta hátulról a kezét s azt mondta neki:</p>
               <p rend="justify">– Ejh, ne idd azt!</p>
               <p rend="justify">Az ifjú visszafordult s először jött önkénytelen mosoly az arczára.</p>
               <p rend="justify">– Ah, te vagy az, Leonin? </p>
               <p rend="justify">Leonin fiatal testőrtiszt volt, feszes egyenruhában; egészséges telt arczu ifjú alak, pompás fölkunkorított szőke bajuszszal és arczszakállal és sűrű szemöldökkel, a mikhez jól illettek határozott tekintetű élénk szürke szemei.</p>
               <p rend="justify">– Már azt hittem, ott veszesz a tánczteremben! szólt barátságos szemrehányással.</p>
               <p rend="justify">– Menyasszonyoddal tánczoltam. Nem láttad. Gyönyörű hölgy.</p>
               <p rend="justify">– Gyönyörű, gyönyörű. Hanem mit ér nekem az egész komédia, addig el nem vehetem, míg nagykorú nem leszek, míg vállrózsát nem kapok, s addig épen két esztendő van, s addig az ember nem él meg csupa leánynézésből. Gyere már innen.</p>
               <p rend="justify">Az idegen ifju vonakodott.</p>
               <p rend="justify">– Nem tudom, illik-e ily korán?</p>
               <p rend="justify">– Hiszen hallod már, hogy a hymnust trombitálják! Aztán mi a hátulsó kapun szökünk ki, ott vár a szánkóm, meg a bundáim. Csak nem fogadkoztál valami viaszbábbal odabenn?</p>
               <p rend="justify">– De, nekem úgy tetszik, F... herczegnőnek, a kinek az udvarmester szintén bemutatott, aligha nem tartozom egy quadrilleal.</p>
               <p rend="justify">– Ugyan ne kezdj vele semmit! Az bolonddá tesz téged is, mint mást. Nem ér semmit ez az egész komédia. Itt bemutatják a szép vállaikat, s aztán azt akarják, hogy ha az ember egy szép leányra ránéz, azt mindjárt vegye el; ha pedig asszonyra nézett, annak legyen bolondja. Ez a sok alabastrom nyak és kebel, ez a sok hozzád simuló sylphid, ezek a szemedbe mosolygó szemek mind megannyi ördögi kérdések, angyaloktól, felelet nélkül. Gyerünk oda, a hol feleletet is adnak.</p>
               <p rend="justify">– Hová akarsz vinni?</p>
               <p rend="justify">– Hová? A pokolba! Félsz odajönni velem?</p>
               <p rend="justify">– Nem én.</p>
               <p rend="justify">– Hát ha a menyországba? Félsz velem jönni. </p>
               <p rend="justify">– Azt sem bánom.</p>
               <p rend="justify">– Hát ha elviszlek innen a kammenoi osztrov szigetre, egy piszkos, bűzös pálinka-csapszékbe, a hol most a matrózok tartanak bált? oda eljösz-e velem?</p>
               <p rend="justify">– Az is mindegy.</p>
               <p rend="justify">– No hát akkor szeretlek!</p>
               <p rend="justify">Leonin megölelte az idegen ifjút s megcsókolta az arczát, aztán vonta magával kifelé az ismerős mellékajtókon és lépcsőkön, ki a márványpalotából; onnan a könnyű báli öltözetben szökve futottak a Néva partján várakozó szánkójukig, ott beburkolóztak bundájukba, s percz mulva csörtetve vágtatott velök a két jó volhyniai mén végig a Néva jegén.</p>
               <p rend="justify">Ez a két fiatal ember Ramiroff Leonin, fiatal orosz nemes, és az a másik – Baradlay legidősb fia: Ödön.</p>
               <p rend="justify">A mint a szán a hold világította palotasorok előtt végig siklott, Ödön azt mondá barátjának:</p>
               <p rend="justify">– Te! Nekem úgy tetszik, hogy nem erre felé van kammenoi osztrov.</p>
               <p rend="justify">– Hiszen nem is oda megyünk, felelt neki Leonin.</p>
               <p rend="justify">– Hát mért mondtad azt?</p>
               <p rend="justify">– Azért, hogy ha valaki a malachit-teremben nagyon hegyezi a füleit arra, hogy mit beszélünk? halljon valami mást.</p>
               <p rend="justify">– E szerint hová megyünk most?</p>
               <p rend="justify">– Látod, hogy a Petrovszkoi prospekten vagyunk. Egyenesen a Petrovszkoi szigetbe.</p>
               <p rend="justify">– Te, hiszen nincs ott más kapni való, mint kendergyárak és czukorfőzők.</p>
               <p rend="justify">– Igazad van. Majd valamelyik czukorfőzőt látogatjuk meg.</p>
               <p rend="justify">– Hát nem bánom, szólt Ödön s bundájába takarózva, hanyatt veté magát az ülésben. Talán el is aludt.</p>
               <p rend="justify">Fél óra telt bele, míg a szán ismét átszelve a Néva jegét, egy hosszú park végét elzáró veres épület előtt megállt. </p>
               <p rend="justify">Leonin felrázta bajtársát fektéből.</p>
               <p rend="justify">– Helyben vagyunk.</p>
               <p rend="justify">A hosszú épületnek minden ablaka ki volt világítva, s a folyosóra belépőt azon kellemetlen szag fogadta, mely a czukorgyárak sajátja ugyan, de mindenhez hasonlít, csak a czukorillathoz nem.</p>
               <p rend="justify">A kapu alatt volt egy kis mellékajtó, azon belépett a két ifjú. Egy simára borotvált arczú, jól táplált gentleman lépett eléjük, azt kérdezve tőlük francziául: mit akarnak?</p>
               <p rend="justify">– A czukorgyárt megnézni. Felelé Leonin.</p>
               <p rend="justify">– Csak a gyárt, vagy a raffineriát is? kérdé a franczia.</p>
               <p rend="justify">– Csak a raffineriát, súgá neki Leonin, s egy bankjegyet nyomott kezébe, mit a franczia szétterjesztve, figyelmesen megvizsgált; száz rubeles volt; azt mondta rá: «bien» s zsebébe tette.</p>
               <p rend="justify">– Ez a másik úr is odajön? Kérdé Ödönre mutatva.</p>
               <p rend="justify">– Hát természetesen, felelt Leonin. Adj neki száz rubelt Ödön. Ez a belépti díj. Nem bánod meg.</p>
               <p rend="justify">Ödön nem szólt ellen. Oda adta a száz rubelt.</p>
               <p rend="justify">A monsieur aztán elkezdte őket vezetni végig a folyosókon, egy-egy nyitott ajtóból izzó fény, fojtó bűz, siketítő gépzuhogás, gőzsüvöltés hangzott elő. Oda ők nem mentek be, hanem végül a mint egy alacsony vasajtóhoz értek, ott annak egy rugóját megnyomva, felnyitá azt előttük a vezető s azután bebocsátá őket egy félig világított folyosóra, rájuk bízva, hogy már most csak menjenek hát előre, ők tudják már hová.</p>
               <p rend="justify">Leonin Ödön karja alá ölté kezét és vezette tovább, mint a ki itt már járatos; egy csigalépcső következett, azon leszálltak, és a mint mélyebbre haladtak, Ödönnek úgy tetszék, mintha a gépzuhogást, gőzfütyülést valami más hang váltaná; hasonló a dobveréshez és fuvóhangszerek elfojtott zenéjéhez.</p>
               <p rend="justify">A csigalépcső alján egy vén asszony ült egy asztalnál, divatos öltözetben.</p>
               <p rend="justify">Leonin annak egy imperiált adott. </p>
               <p rend="justify">– Nyitva-e a páholyom? kérdé a hajlott korú asszonyságtól.</p>
               <p rend="justify">Az bókot csinált és mosolygott.</p>
               <p rend="justify">Azzal Leonin egy sor szőnyegajtó közül kiválasztva a magáét, azt Ödön előtt felnyitá; azon belől még egy ajtót nyitott fel, s ott Ödön egy páholyban találta magát, melynek eleje rézsodronyzattal volt elrácsozva.</p>
               <p rend="justify">Most már világosan hallá a zenét.</p>
               <p rend="justify">– Hisz ez szinház, vagy circus! szólt Leoninhoz. S a mint a rácsozaton kitekinte, azt mondá: vagy gőzfürdő.</p>
               <p rend="justify">Leonin nevetett.</p>
               <p rend="justify">– Ahogy akarod. S azzal levetve magát egy kerevetre, kezébe vette a páholy támlájára tett nyomtatott lapot. Formaszerű programm volt. Együtt olvasták Ödönnel.</p>
               <p rend="justify">– «1. szám. Don Jouan au serail.» – Ez igen jó tréfa. Kár, hogy már elszalasztottuk. – «Tableaux vivants.» Ez unalmas história. – «Les bayaderes du khan Almollah.» Ez nagyon tréfás dolog; már egyszer láttam. – «La lutte des amazones», «Le rève d’Ariane». Ez valami gyönyörű. Nem tudom, olyan kedvénél lesz-e Persida, mint szokott.</p>
               <p rend="justify">A páholyajtón egy bizalmas alak tekinte be: pinczér volt.</p>
               <p rend="justify">– Teríts nekünk itten asztalt, fiu; parancsolá Leonin.</p>
               <p rend="justify">– Hányra?</p>
               <p rend="justify">– Háromra.</p>
               <p rend="justify">– Ki a harmadik? kérdé Ödön.</p>
               <p rend="justify">– Majd meglátod.</p>
               <p rend="justify">A garçon megterített, felhordott sültet, süteményt, jégmedenczében pezsgős palaczkokat s magukra hagyta az urakat. Utána bezárta a páholy ajtaját Leonin.</p>
               <p rend="justify">– Te! Ez furcsa egy czukor-raffineria itten. Monda Ödön, egy tekintetet vetve a sodronyreczén keresztül.</p>
               <p rend="justify">Leonin nevetett.</p>
               <p rend="justify">– Tehát te azt hitted, hogy mi csak szent énekeket tudunk énekelni? </p>
               <p rend="justify">– De itt a kormány tulajdon épületében ilyen intézmény!</p>
               <p rend="justify">Leonin mosolyogva inte neki, hogy ne beszéljenek arról.</p>
               <p rend="justify">– Nem féltek, hogy felfedeznek benneteket?</p>
               <p rend="justify">– Mindnyájunkat Szibériába küldenének.</p>
               <p rend="justify">– A zenészek nem árulnak-e el?</p>
               <p rend="justify">– Azok vakok. Egy egész zenekar vak muzsikusokból. De ne ügyelj oda. Öreg urak mulatsága ez. Ránk egyéb vár.</p>
               <p rend="justify">Leonin kettőt koczczantott a szomszéd páholy közfalára, mire túlról viszonozva lőn a jel, és arra néhány pillanat mulva az oldalfal közepén két felé nyílt s belépett rajta egy hölgy.</p>
               <p rend="justify">Az ezeregy éji mesék egyik bűbájos alakja; hosszú, bokáig érő persa kaftánkában, mely szorosan simult telt idomaihoz, karcsú derekát aranynyal áttört öv szorítá, keblét föl nyakáig gyöngyfüzérek fedték, a kaftán hosszan lelóggó ujjai elől felhasítva s csak a váll hegyén tartva össze, végig láttatni engedték a legremekebb karokat, minőkről szobrász álmodott valaha. Arcza a caucasi nemes jelleg, a legtökéletesb tojásdad; finom metszésű orr, élveteg ajkak, hosszú holdgömbölyű szemöldök és legfeketébb égető szemek; fejét nem ékíti semmi, csupán két sarkig érő hajfonadék királyi dísze.</p>
               <p rend="justify">A hölgy bámulva áll meg a falnyílás között.</p>
               <p rend="justify">– Te nem vagy egyedül?</p>
               <p rend="justify">– Csak jer be, Jéza, szólt Leonin, ez a gyerek itt az én lelkemnek a fele: – te meg a másik fele.</p>
               <p rend="justify">Azzal hirtelen két karjával egy öleléssel egymáshoz szorítá mind a kettőt: Ödönt és a cserkesz leányt, s azután kaczagva ülteté le mind a kettőt egymás mellé egy másik kerevetre. Ő maga szemközt telepedett le.</p>
               <p rend="justify">– Hát nézz ide, Ödön! ugy-e ez valami más, mint azok a hideg szépségek odafenn? Hát nem jobb-e itt a pokolban?</p>
               <p rend="justify">Jéza bámuló tartózkodással nézett Ödönre, ki egykedvűen tekinte végig bájain. </p>
               <p rend="justify">– Hát láttál-e valahol ilyen szemeket? Ilyen szájat, melynek millió változata van; ha duzzog, ha mosolyg, ha csábít, ha kaczag, ha kér, ha gúnyol és egyik bűvösebb, mint a másik.</p>
               <p rend="justify">– El akarsz adni? kérdé a cserkeszleány.</p>
               <p rend="justify">– Egy új világot teremtsen, a ki tőlem megvesz! Hanem ha belészeretsz abba, a ki nekem kebelbarátom, testvérem: annak odaadlak ingyen.</p>
               <p rend="justify">Jéza meghúzta magát a kerevet szegletén, a hol Ödön ült, s lesüté szemeit s két kezét leereszté ölébe.</p>
               <p rend="justify">– Már az igaz, hogy átkozott állatszelidítő lett volna belőled, Ödön, szólt Leonin, a cserkesz leány egyik piros topánkás piczi lábát két tenyerébe fogva. Ez a leány máskor vad, szilaj, fecsegő, szeszélyes; s a mint te rá nézesz azokkal a megverő «malocchiok»-kal, megjuhászkodva ül előtted, mint a novicek a Szmolna kolostorban, Isten bűnül ne vegye nekik. El vagy te veszve, Jéza! Látod: azok a szép fenevadak, a kiket úgy hínak, hogy asszony, mind úgy elnémulnak, mikor ez az oroszlánszelidítő rájuk néz.</p>
               <p rend="justify">A cserkesz leány felvetette fejét s csak azért is szeme közé nézett Ödönnek. És amint szeme közé nézett, elpirult.</p>
               <p rend="justify">Talán először azóta, hogy a jekaterinogradi rabvásárló övszalagját ketté vágta?</p>
               <p rend="justify">– Lássunk a pohárhoz, gyermekek! szólt Leonin, s a nagy osztó késsel leütötte a nyakát egy pezsgős palaczknak; tele töltött három pohárkát, kettőt Ödönnek és Jézának nyujtott; azok félig üríték karcsú poharaikat: akkor megcserélte a két kelyhet s ismét habzásig tölté azokat Leonin. – Fenékig! – Így ni! Már most megittátok egymás szerelmét.</p>
               <p rend="justify">A bor csakugyan megoldá a varázslatot s Jézának azután jó kedve lett. Kinn a teremben hangzott mindenféle zene, ő pedig dalolt hozzá.</p>
               <p rend="justify">Ödöntől nagy bók volt Jézára nézve, hogy háttal ült a páholy rácsozatának s egyszer sem fordult meg, hogy a kinn látható «pièce»-ket nézze, míg Leonin minden új számnál kitekintett a rácsozaton s megtette rájuk a maga csintalan észrevételeit.</p>
               <p rend="justify">Jéza sok bort ivott, nehéz lett a feje. Végig nyúlt a kereveten s fejét Ödön ölébe fekteté, míg egymásra tett lábait Leonin térdeire nyugtatá.</p>
               <p rend="justify">Ödön azután megsimogatá az ölébe tett selyem fürtös fejet; a hogy szokás megsímogatni egy szép kutyának a fejét.</p>
               <p rend="justify">– Hát neked ma nincs számod? Kérdé Jézától Leonin.</p>
               <p rend="justify">– Nincs. Ma egészen szabad vagyok.</p>
               <p rend="justify">– Látod, pedig az én édesem kedveért adhatnál elő valamit.</p>
               <p rend="justify">Erre Jéza felpattant fektéből.</p>
               <p rend="justify">– Ha ő akarja? szólt kérdő, kináló tekintetet lopva Ödönre.</p>
               <p rend="justify">– Mit? kérdé Ödön.</p>
               <p rend="justify">– Ahán! Hiszen nem tudod. Jéza lovarművésznő. Elragadó művésznő a lovon. Máskor az ő előadása marad legutoljára. Válaszsz valamit debut-szerepei közül.</p>
               <p rend="justify">– De hisz én nem ismerem madame repertoirját.</p>
               <p rend="justify">– Barbar! Jéza repertoirját nem ismerni! Pedig már félév óta lakol czivilizált országban. Tehát elszámlálom remek szerepeit. «La reine Amalasunthe.» – «La diablesse.» – «Etoile, qui fil.» – «La bayadere.» – «La nymphe triomphant.» – «Diane, qui chasse Actæon.» – «Mazeppa.»</p>
               <p rend="justify">Az utolsónál közbe kiáltott a cserkesz hölgy:</p>
               <p rend="justify">– Az nincs közötte! Ah az nincs közötte.</p>
               <p rend="justify">Leonin kaczagott.</p>
               <p rend="justify">– Ödön! ne hagyd magad kijátszani. Válaszd azt…</p>
               <p rend="justify">Jéza felszökött helyéről s kezével betapasztá Leonin száját s nem engedte neki kimondani.</p>
               <p rend="justify">Leonin küzdött vele, hogy a száját kiszabadítsa e vesztegzárlat alól.</p>
               <p rend="justify">– Ödön végét veté a tusának s kimondá a választást.</p>
               <p rend="justify">– Mazeppa. </p>
               <p rend="justify">Jéza erre durczásan fordult el mind a kettőjüktől s félvállal a páholy falához támaszkodott.</p>
               <p rend="justify">Leonin diadalmaskodott.</p>
               <p rend="justify">– Nekem soha sem akartad megfogadni. Mondtam, hogy lesz egy nap, a mikor kényszeríteni foglak rá.</p>
               <p rend="justify">A hölgy egy izzó tekintetet vete Ödönre s azzal hevülten rebegé:</p>
               <p rend="justify">– Jó. Meglesz.</p>
               <p rend="justify">S mint a tünemény elsuhant a páholyfal nyilásai között. A nyilás ismét összezáródott utána.</p>
               <p rend="justify">Benn a zene elhallgatott, valami jelenetnek vége volt.</p>
               <p rend="justify">Ödön csak most kezdé a rostélyon át figyelmesen vizsgálni a színtert.</p>
               <p rend="justify">Egy harmincz ölnyi átmérőjű boltozatos üreg volt az, melyet egy végig rostélylyal fedett páholysor fogott félkörben körül. Közönség nem volt látható, csupán a rostélyok közül átszürődött szivarfüst tanusítá, hogy ott emberek laknak. A félkör szelvényét mythologiai képekkel diszített függönyök képezték, oldalajtókkal.</p>
               <p rend="justify">Ezt a tágas amphitheatrumot itt e czukorfőzde alatt a kormány tulajdonképen reservoirnak építtette a melasse számára; hanem valami élelmes franczia Elysiumot csinált belőle, s ott hatósági engedély nélkül előadásokat rendez a szabad művészetekből, mikben a fővárosi arany fiatalság, ide értve a még aranyabb öreg urakat is, száz rubel belépti díj mellett szokta magát mulatni.</p>
               <p rend="justify">Alkalmasint van erről elég tudomása a rendőrségnek is; azonban meglehet, hogy az impressario ismeri azokat a kenőcsöket, a mik Argus szemeit lecsukják; vagy pedig attól lehet tartani, hogy a mely órában a rendőrség elhatározza a szigorú kutatást, abban az órában egy negyeddel hamarább a kérdéses czukorgyár egész a «raffineriáig» leég. Aztán meg nem is csinálnak ott sem hamis pénzt, sem politikai komplottot, a mit érdemes volna üldözni a rendőrségnek; hát csak hagyják. Tout comme chez nous.</p>
               <p rend="justify">Nehány percz mulva, hogy Jéza elhagyta az úrfiak páholyát, egészen üres volt a színtér; csupán két törökruhás szerecsen nőcseléd foglalkozott a porond elegyengetésével; annak előjeléül, hogy most lóháton fognak valamit produkálni.</p>
               <p rend="justify">Leonin páholy-ajtaján kopogtatott valaki, Leonin felnyitotta azt.</p>
               <p rend="justify">A garçon volt ott, levelet hozott egy ezüst tálczán.</p>
               <p rend="justify">– Mit hoztál?</p>
               <p rend="justify">– Egy levelet a másik seigneurnek.</p>
               <p rend="justify">– Hogy jön az ide?</p>
               <p rend="justify">– Egy futár hozta per expresse, kinek utasítása van azt az urat ott a hol, és rögtön fölkeresni.</p>
               <p rend="justify">– Adj a futárnak félimperiált, aztán takarodjék.</p>
               <p rend="justify">Leonin elvette a levelet, s megforgatta. Nőirás és fekete pecsét.</p>
               <p rend="justify">– Nesze: billet doux. Szólt odanyújtva a levelet Ödönnek. N... herczegasszony jelenti, hogy a miért a quadrillera meg nem jelentél, arsenicumot vesz.</p>
               <p rend="justify">Azután a rács felé fordult, s lorgnonját vevé, nehogy egy pillanatot elmulaszszon Jéza Mazeppa jelenetéből. Csak úgy beszélt hátra Ödönnek.</p>
               <p rend="justify">– Látod: daczára a titkolózásomnak, mégis utánunk akadtak. Az asszonyok rendőrsége ezerszemű. – Gond van nálunk mindenkire.</p>
               <p rend="justify">A nyitány megkezdődött. A vak zenészek egy csengetyűjelzésre elkezdték a Mazeppa-galoppot: a függönyök mögött hangzott a kutyák ugatása, mik farkasok gyanánt fogják üldözni a lovához kötözött Mazeppát, s az ingerlő ostorcsattanások, mik a paripát még szilajabbá tegyék; Leonin egészen odafigyelt.</p>
               <p rend="justify">Most hangzott a lódobogás, vad robaj, állatüvöltés, s egy hurrah-ordítás a sodronyrácsozatok mögül.</p>
               <p rend="justify">– Ah! pokoli szép! kiálta Leonin; nézd! nézd Ödön! látod-e?</p>
               <p rend="justify">S a mint egy perczre hátra kapta fejét barátja felé, mit látott? </p>
               <p rend="justify">Ödön jobbjával eltakarta szemeit és sírt: baljában volt a felbontott levél.</p>
               <p rend="justify">– Hát te mit csinálsz? kérdé Leonin ijedten.</p>
               <p rend="justify">Ödön szótlanul nyujtá neki a levelet. Leonin olvasá a francziául írt sorokat:</p>
               <p rend="justify">«Atyád meghalt. Jőjj azonnal. Szerető anyád, Mária.»</p>
               <p rend="justify">Leoninnál az első érzés boszúság volt.</p>
               <p rend="justify">– Mindjárt agyonütöm azt az ostoba futárt, a ki ezt a levelet utánad hozta! Már nem tudta reggelig halasztani?</p>
               <p rend="justify">Ödön azonban szótlanul felállt s elhagyta a páholyt.</p>
               <p rend="justify">Leonin utána ment.</p>
               <p rend="justify">– Szegény fiu! szólt, barátja kezét megragadva. Milyen malapropos jött ez a levél?</p>
               <p rend="justify">– Bocsáss, szólt Ödön. Megyek haza.</p>
               <p rend="justify">– Hiszen én is veled megyek. Nézheti felőlem most már Mazeppát, a kinek tetszik. Megfogadtuk, hogy együtt megyünk a pokolba, mennyországba, – és haza. Veled megyek.</p>
               <p rend="justify">– De én haza megyek, Magyarországba.</p>
               <p rend="justify">Leonin visszadöbbent.</p>
               <p rend="justify">– Ah! Magyarországba!</p>
               <p rend="justify">– Az anyám kivánja, szólt Ödön keserűség parancsolta rövidséggel.</p>
               <p rend="justify">– És mikor?</p>
               <p rend="justify">– Rögtön.</p>
               <p rend="justify">Leonin bámulva rázta a fejét.</p>
               <p rend="justify">– Bohóság! Hiszen megfagysz; huszonkét fok hideg a városban, a pusztán legalább huszonöt. Szmolenszk és Moszkva közt járhatlanok az utak; akkora havak estek. Nem utazik Oroszországban télen senki, csak a posta, meg a kereskedő.</p>
               <p rend="justify">– Mindegy. Én utazom.</p>
               <p rend="justify">– Hiszen utazol, a mikor lehet. Anyád sem értette azt úgy, hogy menj neki a lehetetlennek. Otthon nem tudják azt, mi az utazás orosz vízkereszt idején Szentpétervártól a Kárpátokig. Utazol, ha út lesz. </p>
               <p rend="justify">– Nem, Leonin, szólt Ödön fásultan; minden óra, a mit nem az uton töltenék e levél után, szemrehányás volna nekem. Nem értesz te engem.</p>
               <p rend="justify">– Jó, menjünk lakásodra.</p>
               <p rend="justify">A két ifju azon tekervényes uton, melyen jött, ismét visszatért szánkájához. A kocsis nem volt még annyira pálinkarészeg, hogy haza ne talált volna velök.</p>
               <p rend="justify">A mint Ödön szállására értek, Ödön azonnal rendeletet adott álmából felocsudott inasának, hogy málházza össze bőröndjét, s fizesse ki tartozásait. Úgy sietett, hogy inasa helyett maga rakott tüzet a kandallóba.</p>
               <p rend="justify">Leonin egy karszékbe vetette magát s ott nézte, Ödön mit csinál?</p>
               <p rend="justify">– Tehát csakugyan komolyan elkészülsz?</p>
               <p rend="justify">– Bizonynyal.</p>
               <p rend="justify">– Hibázol, életpályádra döntő befolyással lesz ez elhamarkodás. Itt olyan jól indultál már. Mindenki megismert. Sokat várnak tőled.</p>
               <p rend="justify">– Az mind kárba vesz.</p>
               <p rend="justify">– Pedig bizonyosan tudom, hogy jövő pénteken a czárnak is be akarnak mutatni. A czár maga kivánta legkegyelmesebben.</p>
               <p rend="justify">– De anyám mást parancsolt.</p>
               <p rend="justify">Ödönnek e nehány szava oly elhatározó hangon volt mondva, hogy Leoninnak át kelle látni a rábeszélés sikertelenségét. Észrevette, hogy ellenkezése által csak maga ellen ingerli barátját, s még gyanússá teszi magát előtte.</p>
               <p rend="justify">– Jó, hát ha menni akarsz, eredj. Én is segítek málházni. Mit csomagoljak?</p>
               <p rend="justify">– Inkább más szivességet tégy velem, ha segíteni akarsz. Eredj el a rendőrségre és láttamoztasd útlevelemet. A te szavadra talán megteszik e szokatlan órában is.</p>
               <p rend="justify">– Oh a rendőrségnél mindig ébren vannak. Sietek. Mihelyt végeztem, visszajövök.</p>
               <p rend="justify">Nem telt másfél óra bele, hogy Leonin visszakerült.</p>
               <p rend="justify">– Itt az útleveled. </p>
               <p rend="justify">Ödön némán megszorítá kezét.</p>
               <p rend="justify">– Tehát csakugyan komolyan utazni akarsz?</p>
               <p rend="justify">– Azt már tudod.</p>
               <p rend="justify">– Nem maradsz itt tovább, sem az én barátságomért, sem a czár kegyéért?</p>
               <p rend="justify">– Nagyrabecsülöm mind a kettőt, de anyám kivánsága elébb való.</p>
               <p rend="justify">– Jó, ez hát kárba veszett. De még egy titkot fedezek fel neked. Menyasszonyom, Alexandra, halálig szerelmes beléd. Egyetlen leánya náladnál tízszerte gazdagabb főúrnak. Szép is, jó is. De ő nem szeret engem, mert téged szeret. Szemembe mondta. Ha más volna, a kiért ezt mondta, megölném. De téged szeretlek, jobban mint testvéremet, jobban mint menyasszonyomat. Vedd nőül a menyasszonyomat és maradj nálunk…</p>
               <p rend="justify">Ödön szomorúan tagadásra ingatta fejét.</p>
               <p rend="justify">– Megyek haza anyámhoz.</p>
               <p rend="justify">A fiatal orosz nemes homlokára csapott tenyerével és kaczagott.</p>
               <p rend="justify">Talán nem is kaczagás volt ez?</p>
               <p rend="justify">Azután nyers modorral oda lépett Ödönhez s megragadta annak két karját.</p>
               <p rend="justify">– Tehát csakugyan elhatároztad magadat, hogy útra kelsz Magyarország felé?</p>
               <p rend="justify">– El.</p>
               <p rend="justify">– Akkor Isten engem úgy segéljen, együtt utazom veled. Egyedül nem bocsátalak.</p>
               <p rend="justify">Ödön átölelte barátját és az is őt, és hosszasan tarták egymást sziveikhez szorítva. Valóban szerették egymást nagyon.</p>
               <p rend="justify">Leonin sietett az uti készületeket megtenni. Futárokat küldött előre, kik friss lovakat és kocsist rendeljenek mindenütt számukra; megrakatta utazó szánkóját, mit vadászatokon szokott használni, élelmi szerekkel, füstölt hús, hal, rostopsin, kétszersült és kaviár-döböz, theakatlan és tűzgerjesztő ládikóba lett csomagolva; beszerzett két jó fehér medvebőr-bundát, lábzsákot és nyusztsüveget, magának és barátjának; két jó puskát és két pár drótpisztolyt, meg egy-egy görög handzsárt mindegyikük számára; az úton minderre szükségük lehet. Egy-egy pár korcsolyát is tett utitáskájukba; ha valahol folyóra akadnak, hogy a zsibbadást kiverjék lábaikból, versenyt fognak korcsolyázni a szánnal. A szán elejét megrakta szivarral, a mennyi húsz napi útra elég; s mikor még sötéttel megérkezett a csörgős szánon Ödön lakása elé, ő maga már útra készen állt, s azután diribről darabra újra öltözteté Ödönt; ő tudta jól, egy oroszországi útra hogyan kell készülni télen?</p>
               <p rend="justify">Biz Isten! úgy gondoskodott róla, hogy édes anyja se tehette volna jobban.</p>
               <p rend="justify">A «vasok», az orosz szán, készen állt már, jó vasalt talpakon álló bivalybőrveretes menedék, elől bagaria ernyővel, hátúl csizmatalp-szellentyűkkel ellátva; a három ló befogva, egy középen a kétrudas villába, melynek felső ívére csengetyűk vannak akasztva, a más kettő lógóra; az «imsik» kurta nyelű hosszú ostorával a lovak előtt állt, midőn a két ifjú útra készen lejött Ödön szállásáról. Leonin még egyszer megállítá Ödönt, mielőtt a vasok ernyőjébe bekuporodnának.</p>
               <p rend="justify">– Tehát csakugyan útra kelsz?</p>
               <p rend="justify">– Úgy van.</p>
               <p rend="justify">– Akkor fogadd el tőlem ezt az amuletet. Én is anyámtól kaptam ezt, mikor meghalt. Azt mondta, minden veszélytől megőriz.</p>
               <p rend="justify">Egy kis gömbölyű camea volt az, gyöngyházból faragva, s aranyba foglalva; Szent-György lovagot ábrázolta a sárkánynyal.</p>
               <p rend="justify">Ödön visszautasítá az ereklyét.</p>
               <p rend="justify">– Köszönöm bajtárs, én nem hiszek az ereklyékben. A mikben én bízom: azok az én csillagaim. S az én csillagaim szerető női szemek.</p>
               <p rend="justify">Leonin megragadta barátja kezét. </p>
               <p rend="justify">– Vallj meg hát egyet. Két szemet látsz-e csillagaid között, vagy négyet?</p>
               <p rend="justify">Ödön pillanatig gondolkozott a válaszadáson, azután megszorítá barátja kezét és válaszolt:</p>
               <p rend="justify">– Négyet.</p>
               <p rend="justify">– Jól van, szólt az, s azután maga segíté barátját felülni a vasokba.</p>
               <p rend="justify">Az imsik meghúzta sorba mind a három lovának az üstökét, megcsókolta a pofájukat, keresztet vetett magára, s aztán befészkelte magát a vasok elejébe, s percz mulva repült a szán a főváros hólepte utczáin végig. Reggel volt már, nyolcz óra felé az idő, hanem a csillagok még fenn voltak az égen s az ablaktáblák zárva mindenütt.</p>
               <p rend="justify">Itt későn virrad.</p>
               <p rend="justify">Egész Szmolenszkig kevés változatot nyujtott az út. Hideg volt, de tiszta idő. A postaállomásokon gyorsan és pontosan váltották fel lovaikat; éji szállást kaptak mindenütt, és minden kényelmet, a mi pénzért valahol megszerezhető.</p>
               <p rend="justify">Hanem, midőn Szmolenszkre megérkeztek, a postaigazgató figyelmeztette őket, hogy holnapra rossz idő várható, mert estenden mindenünnen csoportostul bevonultak a hollók, varjuk a városba; minden templom teteje tele van velük.</p>
               <p rend="justify">– Ejh, mit tudnak ahhoz a varjuk? feleltek neki, s reggel útaztak tovább.</p>
               <p rend="justify">Leonin mondá az imsiknek, hogy Orsáig legjobb lesz a befagyott Dnjeperen végig útazni. Hanem az addig beszélt neki időveszteségről, közbeeső nyomorú pálinkabódékról, a hol megpihenni sem lehet, míg Leonin ráhagyta magát venni, hogy csak maradjanak hát az országúton. Az imsik bizonyosan sajnálta a lovait, a miknek a lábát nagyon rontja a jégen utazás; vagy pedig tán szeretője volt valamelyik csárdás leánya az országúton.</p>
               <p rend="justify">Szmolenszkről kiindulvást korán reggel oly sürű volt a köd, hogy alig birtak kitalálni a városból. Az imsik minden lovára csengetyűt kötött, hogy a szemközt jövők bele ne ütközzenek. A kocsiban ülők nem láttak egyebet a ködben, mint égő szivarjaik végét, mely egyre perczegett a nehéz légben, mintha salétrommal volna itatva. Ilyenkor olyan nehéz fojtó bűze van a ködnek, mintha a beteg föld dögvészes párázatot izzadna magából.</p>
               <p rend="justify">Szinte dél volt mire kivilágosodni kezdett. Akkor az eddigi fakó köd elkezdett ragyogni, mintha billió apró kristálytű repkedne a légben, sürű ezüst fátyollá szövődve, melyen keresztül egy sápadt fehér tányér látható, sugártalan, melegtelen: az a nap.</p>
               <p rend="justify">Egyszer aztán rögtön felszakad a köd s eléderül a táj. Szép fehérre festett táj, ezüst lapon czukor alakok. A fák az út mellett, a fenyőerdők a távolban egészen beburkolva fehér zuzmarával, a lovaknak minden szál szőre hókristálylyal behintve.</p>
               <p rend="justify">És nehány perczig oly melegen kezdett sütni a nap, hogy a bunda lekivánkozott az utazókról.</p>
               <p rend="justify">E tünemény oka nem sokára meg lett magyarázva. Észak felől nagy gyorsasággal emelkedett valami sötét köd forma, eleinte kétes lilaszinű, azutan mindig jobban barnába, sötétkékbe átváltozó, szélein rongyolt, mélyében tömör, alaktalan, – és ez a rém egyre emelkedik a nap elé a sík rónán, a távolból nézve ijesztő sebessége kivehető, a mint közelít s a mint a napot elboritja: az egész táj egyszerre hamvas-szürke lesz.</p>
               <p rend="justify">Leonin kitekintve az ernyő alul, halkan dörmögé társának:</p>
               <p rend="justify">– No bajtárs? most megkaptuk a buránát.</p>
               <p rend="justify">– Mi az a burána?</p>
               <p rend="justify">– Majd mindjárt megtudod.</p>
               <p rend="justify">A burána meg szokta azt mondani maga, hogy ő kicsoda?</p>
               <p rend="justify">Az egész ég egyetlen felhővé alakult, mely jött sebesen, gomolyogva, alatta sötétkéknek látszott már az egész róna, s e fekete ég, e sötétkék föld között jött tánczolva, keringve egy rettenetes fehér kisértet, a hótölcsér, a jégmezők tüneménye, melynek talapja lenn a földön, feje fenn a felhők között! az északi «szél-menyasszony», ki homok helyett hóból emel oszlopot ég és föld között, s az őrült keringő oszlop ádáz rohammal nyargal végig a síkon, lerombolva, összetépve, zúzva mindent, mit útjában talált, erdőt, házat, embert, vadállatot.</p>
               <p rend="justify">Ez a burána.</p>
               <p rend="justify">– No fiam. Ha ez megkap bennünket, igazán együtt megyünk, égbe, pokolba – haza!</p>
               <p rend="justify">A három paripa korbács nélkül is vágtatott, a hogy tudott. A távolban látszott egy erdőfolt, az imsik azt iparkodott elérni, mielőtt a burána előkapja őket; nevezte lovait öcscsének, bátyjának, biztatta őket szent Mihálylyal és Gergelylyel.</p>
               <p rend="justify">Egyszerre nagyot villámlott.</p>
               <p rend="justify">Tél közepén, huszonkét fokú hidegben villámlás, mennydörgés! És az első villámot szakadatlanul követte a többi; a megindult mennydörgés meg sem állt többé, úgy látszott, mintha a hótölcsér üstöke szórná magából e lángoló kigyókat, miknek lobbanásánál óriás alakja, mint az apocalypsis csodája ragyogott keresztül, fehéren, iszonyúan; uralkodva a vihar rémei között.</p>
               <p rend="justify">A szél zúgott, üvöltött, fütyült. A három mén nem futott többé. Megállt mind a három s hasztalan emleget nekik az ismik szenteket és ördögöket, hasztalan a korbácsot is, nem voltak többé helyükből kimozdíthatók.</p>
               <p rend="justify">Nehány percz múlva aztán nem láttak többet semmit az utazók.</p>
               <p rend="justify">A burána utolérte őket s azontúl koromsötét lett körülöttük minden; csak a villámlobbanás kék fénye deríté föl egy-egy pillanatra a nappali éjt.</p>
               <p rend="justify">Az ádáz szél, mint apróra tört finom port fújta be a vasok minden kis hasadékán az éles égető havat; a bőrfödelet, mintha óriási korbácscsal ütötték volna; egy perczre a szánnak minden eresztéke csikorgott, az egész jármű reszketett, mintha gyermekjátékot ráznának férfi kézzel. Leonin odahajolt Ödönhöz s megcsókolta barátja szemét.</p>
               <p rend="justify">– Látod-e még csillagaidat?</p>
               <p rend="justify">– Látom.</p>
               <p rend="justify">Ott bizony nem volt mit tenni más, mint szépen meghúzni magát mindenkinek s Isten irgalmára bízni testét lelkét.</p>
               <p rend="justify">A villámcsattogás egészen fejük fölött hangzott már, az orkán egész csoporttal vágta szánjuk oldalához a havat.</p>
               <p rend="justify">Lassankint csillapult körülöttük a szél zúgása. Leonin azt sugá barátjának:</p>
               <p rend="justify">– Most mindjárt el leszünk temetve.</p>
               <p rend="justify">Amaz hidegvérrel válaszolt vissza:</p>
               <p rend="justify">– Nem olyan baj, mintha a felhőkbe utaznánk elevenen.</p>
               <p rend="justify">A villámcsattogás most távolabb kezdett hangzani. Még a szél ugyan egyre üvöltött és temeté a maga alá legyürteket, hanem a typhon elhaladt mellettük: ők csak az uszályából kaptak a szelek menyasszonyának.</p>
               <p rend="justify">Lassankint a szél is odáig enyhült, hogy az imsik elő mert bújni lovai közül, a hova levetette magát s kezdé lovait is kiszabadítgatni a hóból; – nyakig el voltak temetve. A lovakkal együtt kiszabadúlt hósírjából a szán is; a két ifjú kiszállt belőle egy perczre, kirázni bundájából a havat. Az égen szakadozni kezdett a nagy felhősátor: a milyen gyorsan hozta, olyan gyorsan vitte is magával a burána őrült nászkiséretét, s már a keleti távolban látszott hófehér tölcséralakja, benne végig czikázó villámszikráktól megvilágítva.</p>
               <p rend="justify">Hanem a táj, a melyen végig ment, borzasztó tanúságot tett menyasszonyi tánczáról.</p>
               <p rend="justify">Az a folt erdő, a melyet elérni siettek, s melyhez szerencséjükre el nem jutottak, nem volt sehol. Néhány lekoppadt, nyalka koronájú fenyő állt itt-ott belőle, a többi kicsavarva, pozdorjává törve, hóval eltemetve. </p>
               <p rend="justify">És ezzel egyszersmind minden nyoma egy valahai országútnak eltakarva.</p>
               <p rend="justify">Se mérföldmutatók, se őrházak, se az út mellett ültetett fák sehol. A hol azelőtt hosszában volt az árok, ott most keresztben húzott sánczokat a vihar, feltorlasztva a havat, mint hullámot a tenger.</p>
               <p rend="justify">– No batyuska! merre megyünk most? kérdezé az imsiktől Leonin.</p>
               <p rend="justify">– Azt csak szent Prokop tudja, felelt az imsik és fejét vakarta. Mert hiszen igaz, hogy szent Prokop az utazók védszentje, csakhogy most ő is oly mélyen van az útfélen valahol eltemetve, hogy nem lehet tőle megkérdeni, merre az út?</p>
               <p rend="justify">– No hát valamerre majd csak előre menjünk. Itt semmi esetre se maradjunk. Talán majd csak találunk szemközt valakit. – Jó volna most a Dnjeperen, úgy e batyuska?</p>
               <p rend="justify">– Biz uram nem bánnám, ha jó sort vernél a hátamon a magam korbácsával, csak mondanád meg, merre akadunk a Dnjeperre, mert ezen az úton én se Orsára, se Szmolenszkre vissza nem találok.</p>
               <p rend="justify">– Vess keresztet magadra, s menjünk odább.</p>
               <p rend="justify">A lovak sem olyan kedvvel ügettek, mint máskor. Ők is érezték, hogy gazdájuk nem tudja hová mennek? Néha azt hitték, hogy már útra találtak s azután még jobban belebódorodtak a pusztába. És sehol egy szemközt jövő járművel, vagy lovassal nem bírtak találkozni; se egy emberi lakást nem birtak felfedezni köröskörül.</p>
               <p rend="justify">A burána után pedig a hideg még nehány fokkal erősebb lett.</p>
               <p rend="justify">Hosszas bolyongás után egyszer elkiáltja magát az imsik:</p>
               <p rend="justify">– Ott jön szemközt egy kozák!</p>
               <p rend="justify">Leonin kitekinte s valóban ő is felismerte a távoli alakot. Csakhogy neki úgy tetszett, hogy az nem jön, hanem egy helyben áll. </p>
               <p rend="justify">– Hajts feléje.</p>
               <p rend="justify">A szán nemsokára beérte a látott alakot.</p>
               <p rend="justify">Egy kozák közvitéz volt az, lóháton. Hanem a lova olyan csodakülönös helyzetben volt, mintha támaszkodnék a hótorlat falához, melyben egyfelől csülökig áll, s lehajlott fejével mintha lábai előtt keresne valamit. A kozák maga a nyeregben ült; hosszú dárdáját a földre leeresztve, s két kezével fogva, míg fejét egyik kezére fekteté féloldalt. Aztán úgy nézett merően az utazókra.</p>
               <p rend="justify">Az imsik szépen köszönté a vitézt a Jézus nevével.</p>
               <p rend="justify">A kozák nem tudta, hogy mit kell e szent üdvözletre felelni.</p>
               <p rend="justify">Azután Leonin szólítá meg.</p>
               <p rend="justify">– Jó napot, vitéz, honnan jösz és hová tartasz?</p>
               <p rend="justify">A kozák csak nem felelt.</p>
               <p rend="justify">Leonin azt gondolá, hogy majd emberségre tanítja az engedetlen ficzkót s kiugorva a vasokból, leveté bundáját; tán majd a testőrtiszti egyenruha megrezzenti.</p>
               <p rend="justify">Hanem a kozák tovább is csak azzal a merev, idegen szemekkel tekinte úrra és egyenruhára.</p>
               <p rend="justify">– Héj, ficzkó, nem tudsz te szólni? rivalt rá azután Leonin, s oda ment hozzá s megfogta a kozák karját.</p>
               <p rend="justify">Akkor vette észre, hogy kivel beszél!</p>
               <p rend="justify">Ló és lovas meg voltak fagyva.</p>
               <p rend="justify">Egy lovagszobor az útfélen.</p>
               <p rend="justify">– No, ez már, ha felelni tudna, csak azt mondhatná meg, hogy merre van a másvilág? mondá Leonin utitársának, visszatérve a vasokhoz.</p>
               <p rend="justify">– Szegény katonát útban érte a burána s lovastul megfagyott. Nem új dolog ez, sóhajta az imsik, miután megvizsgálta, hogy nincs-e a kozák táskájában valami elvinni való pecsétes levél? őt magát lovastul együtt úgy is megeszik reggelre a farkasok.</p>
               <p rend="justify">– De már most csak az a kérdés, hogy hát merre menjünk? sürgetőzék Leonin. Dél elhaladt már s mindjárt beesteledik. Az idő is borult lett; valahová fedél alá kell jutnunk éjszakára.</p>
               <p rend="justify">– Magam is azt tartom, felelt az imsik. Mert Szmolenszk és Orsa között nem szeretnék egy éjszakát a havon tölteni. Parancsolj már egyszer te uram, hogy merre menjünk?</p>
               <p rend="justify">– Tudom is én! Csak egy compass volna nálam, hogy tájékozhatnám magamat, merre van dél meg észak? Nincs nálad, Ödön? Te szoktál egyet hordani az óralánczodon.</p>
               <p rend="justify">Ödön nagy ügygyel bajjal kigombolkozott annyira, hogy óralánczához férjen s arról a kis delejtűs szelenczét leoldja. Azután még az útitáskából a térképet is előkeresték s azután a föld sarkait kipuhatolva, elkezdték magukat tengerészek módjára a hósivatag iránt tájékozni.</p>
               <p rend="justify">A hány annyiféle véleményen volt.</p>
               <p rend="justify">Egyik azt állította, hogy azok az erdők ott a vitebszki erdők.</p>
               <p rend="justify">A másik azon bizonyozott, hogy ezen a rónán lefelé a mohilevi pusztákra fognak jutni, a honnan három napig ki nem találnak.</p>
               <p rend="justify">Ödön maga azt vitatta, hogy haladni kell tovább a kozák lova fejével ellenkező irányban, miután legvalószinűbb, hogy ez valami emberlakta állomásról jött erre felé.</p>
               <p rend="justify">No hát a míg arról tanakodtak, hogy merre menjenek, jött valaki, a ki megmondta nekik, hogy merre «ne» menjenek.</p>
               <p rend="justify">Onnan az erdők felől hosszú, vontatott üvöltés hangzott, s erre a lovak nyugtalanúl kezdték fejeiket felhányni, sörényeiket borzolni. Az farkas-üvöltés volt.</p>
               <p rend="justify">Az első üvöltést egy egész bestialis kardal követte: az a rémséges jeladása az erdők fenevadainak, a mit a ki egyszer életében hallott, mindig borzongva emlékezik rá vissza.</p>
               <p rend="justify">Az imsik egyszerre felugrott ülésébe, megragadta a gyeplőt. </p>
               <p rend="justify">– Urak meneküljünk! kiáltá ijedt arczczal, korbácsa nyelével az ellenkező irányba mutatva, s a következő perczben már meg volt fordítva a szán villája s pattogott az ostor.</p>
               <p rend="justify">De nem is volt szükség az ostorra, a három paripa attól az üvöltéstől fogva tudta, hogy most már erőszakadtig futni, vagy elveszni, a választás. A hó porzott lábaik alatt; úgy vágtattak árkon, síkon, torlatokon keresztűl.</p>
               <p rend="justify">A két ifjú készült a veszély elfogadására.</p>
               <p rend="justify">Ödön nem látszott azt olyan nagyra becsülni.</p>
               <p rend="justify">– Van két puskánk, töltényünk elég, ha közel érnek, lelövöldözzük őket. Ez is sport.</p>
               <p rend="justify">Hanem Leonin elhallgatott. Ő tudta már, hogy micsoda sport ez? Maga is lövésre készíté puskáját, övébe dugta pisztolyait és handzsárját, hanem arczán inkább a csata előtti fásult elszántság, mint a vadászatot megelőző felhangoltság volt kifejezve.</p>
               <p rend="justify">Egyszer aztán, a mint a vágtató szán egy téres rónára ért, akkor Leonin kinézett az egyik szellentyűn s azután azt mondá Ödönnek:</p>
               <p rend="justify">– Most nézz hátra.</p>
               <p rend="justify">Ödön a másik szellentyűt emelte föl s kitekintett.</p>
               <p rend="justify">A hátra hagyott buczkák közül rohantak utánuk a farkasok.</p>
               <p rend="justify">Nem tíz, nem húsz, hanem száz meg száz; és ki tudja, mennyi lehet még hátra, a ki csak később érkezik. Egy egész tábor az.</p>
               <p rend="justify">Ödön érzé, hogy végig borzong valami egész testén. Ez nem sport. Ez vész. A legundokabbika, a legijesztőbbike minden halálvésznek. Küzdelem e sokaság ellen, melynek minden egyese utálat tárgya.</p>
               <p rend="justify">A lovak jól futottak; hanem a farkasok valamivel még jobban.</p>
               <p rend="justify">Az üldözők és üldözöttek közötti tér egyre apadt, nehány vezér csikasz már lőtávolba ért; de Leonin nem engedett még lőni Ödönnek. Közelbe kell őket várni. Csak hadd jőjjenek.</p>
               <p rend="justify">Egyszer azután az egyenes roham mellett olyan térre jutottak, hol a rekettyés bozót előnyt adott az üldözőknek, mert a míg a szánnal a czihert kerülgetni kellett s kanyarulatokat tenni az árvafenyő bozótjai között, addig a farkasok tüskön bokron keresztül oldalába kerülhettek a szánnak.</p>
               <p rend="justify">Most azután a golyóban volt a segély.</p>
               <p rend="justify">Egyik cső jobbra, a másik balra lőtt a bozótból előtörő vadállatokra; négy lövés után el volt verve az első támadás; nem azért, mintha az üldözők megijedtek volna lelőtt társaik példáján, hanem csak azon oknál fogva, hogy meglőtt társaikat elébb megették s azután indultak a további üldözéshez. Ezek az állatok kannibáljai!</p>
               <p rend="justify">Annyi időhaladék mindenesetre lett nyerve, hogy az ifjak újra megtölthették fegyvereiket s a más oldalról lovaik elé igyekező farkasokat egyenkint leterítheték.</p>
               <p rend="justify">– Csak ebből az átkozott bozótból szabadúljunk ki egyszer, dörmögé Leonin.</p>
               <p rend="justify">A három paripa is érzé azt, hogy itt van a legnagyobb veszély. Szemeik villogtak, sörényük repült, orrlyukaik forró gőzt lövelltek elő. Az állati pára a vész pillanatában emberi észen túl magasult náluk. Mit emberi kiszámítás be nem ért, azt nekik ösztönük mondta, hogy ha egyenesen keresztül vághatnak ezen a veszélyes helyen, azontúl menedék várja őket. Senki sem tudhatja minő menedék; de ők érzik azt jól. És azért nem engedik magukat az egyenes irányból kitereltetni eléjük kerülő farkasok által. Azt már jól tudják, hogy azoktól őket megszabadítani gazdáik kötelessége, hiszen egymáshoz van most fűzve életük. Azért csak egyenesen vágtatnak a bozót széle felé.</p>
               <p rend="justify">A csalit csakugyan ritkulni kezd; a gyérülő boróka tisztán enged láttatni, a láthatár kitünik ismét távol falvak tornyaival. Biztató látvány. Néhány sikerült lövés egy falka üldöző közé, öreg göbecscsel, üdvös ijedelmet idéz elő a farkasok között. Ez nem tetszik nekik, hogy egyszerre három-négy kap a felköszöntésből. És ez a megtorpanás időt enged az üldözötteknek a szánnal elérni a bozót szélét, a min túl ismét a tisztás következik, s az az ő javukra lesz.</p>
               <p rend="justify">Hanem a mint a bozót szélihez értek, az imsik nyugtalanul állt föl helyéből s ijedten nézegetett maga elé. Egyszer aztán a nélkül, hogy valamit szólna a hátul ülőkhöz, elkiáltotta magát: «Szent Pál, segíts!» s kiugrott a vasokból és odahajította a gyeplőt a lovak közé.</p>
               <p rend="justify">Az ifjak bámulva néztek utána. A bozót szélén volt egy fenyőfa, derékban ketté törve a vihartól; az imsik ahhoz a fához futott, s mielőtt a farkasok elkaphatták volna, felkapaszkodott annak lecsüngő ágain. A három mén vágtatott kormányzatlanul odább.</p>
               <p rend="justify">De hát miért hagyta el az imsik a szánt?</p>
               <p rend="justify">Erre a kérdésre a következő percz meghozta a választ. Egy kétségbeesett nyerítés, azután recsegés, ropogás, szakadás: végre egy nagy zuhanás, s ezután eltünt előlük a világ.</p>
               <p rend="justify">A mint a sötétben felocsúdtak, el nem tudták gondolni, hogy hová jutottak most?</p>
               <p rend="justify">– Élsz-é? kérdé Leonin bajtársától?</p>
               <p rend="justify">– Megvagyok. Hát neked kezed lábad ép-e?</p>
               <p rend="justify">– Mi valahová leestünk; csak azt tudnám hová?</p>
               <p rend="justify">– Kisértsük megtudni.</p>
               <p rend="justify">A szán fenékkel fölfelé volt rájuk borulva, az oldalán kellett előjönniök. Akkor tapasztalták, hogy mély hófuvatba vannak lesüppedve mindenestül.</p>
               <p rend="justify">Hanem a szán eleje nem volt sehol, az leszakadt a vasokról és eltűnt.</p>
               <p rend="justify">A merre pedig az eltünt, arra nekik is útat kellett találniok kifelé.</p>
               <p rend="justify">Kikeczmeregtek a hóból. Akkor látták, hova jutottak?</p>
               <p rend="justify">Megtalálták, a mit olyan nagyon kerestek, a Dnjepert.</p>
               <p rend="justify">Csak az a baj történt, hogy a Dnjeper partja azon az oldalon hét nyolcz öl magas, s ők e torony-magasságból rohantak alá lovastul, szánostul.</p>
               <p rend="justify">Szerencséjükre a vihar oly hótorlatot sepert a part falához, hogy nem zúzták össze magukat; hanem a szán ketté szakadt.</p>
               <p rend="justify">Az elejével a három mén már a másik parton is túl száguldott. – Hát a farkascsorda?</p>
               <p rend="justify">Az a meredek parthoz érve, onnan visszariadt: a lovak példája nem bátorítá fel őket utánuk csinálni a halálos ugrást; hanem az egész ordas had vágtatvást neki indult a part menedékes részét keresni, s néhány pillanat mulva lehetett látni, mint bukdácsolnak alá egy szédelgős lejtőn s folytatják a üldözést a három paripa után.</p>
               <p rend="justify">– No ezek már nem kapják meg azt a három lovat; szólt Leonin. Nagy előnyt kaptak előttük a lovak s már teher nélkül futnak. Készen lehetünk rá, hogy egy óra múlva éhesen, dühösen visszatérnek a farkasok.</p>
               <p rend="justify">– Várunk van most s ott védhetjük magunkat reggelig is, szólt Ödön a felfordult szánra mutatva, mely a mély hó közé benyomulva, igazi barlangot képezett.</p>
               <p rend="justify">– Az unalmas mulatság volna, bajtárs. Annál jobbat is tudunk. Most már itt alattunk az országút a Dnjeper, tudjuk merre van; előre magunkkal hoztuk korcsolyáinkat, felkötjük és utazunk magunk emberségéből. A Dnjeperen egy pár óra alatt bizonyosan lelünk katona-őrtanyát, egy pár órai korcsolyázás pedig nekünk csak mulatság.</p>
               <p rend="justify">– Pompás lesz! Mondá Ödön, s a két fiatal ember kezet szorított és nevetett. – Mulatságos az élet!</p>
               <p rend="justify">A vihar után a Dnjeper olyan tisztára volt seperve a hótól, mint a tükör; csupa gyönyörűség lehetett rajta végig sikamlani. Az ifjak felkapcsolák korcsolyáikat, a pisztolyokat, handzsárt és a rostopsinos kulacsot kivéve, minden fölösleges terhet ott hagytak a felborult szán alatt s azzal hurrah kiáltással neki ereszkedtek az aczélsíma pályának. </p>
               <p rend="justify">Hanem még korán volt hurráht kiáltani.</p>
               <p rend="justify">A fenevad-tábor tömegestűl elvonult a három száguldó paripa nyomán; de hátra maradt egy őrszem.</p>
               <p rend="justify">Négy ordas ott települt meg a csonka fenyőfa alatt, melyre az imsik felkapaszkodott. Ezek úgy csinálták ki maguk közt, hogy ez az ember reggelre megfagy a fán, akkor magától leesik, négyüknek épen elég lesz. A legvénebb martalócz kiült a partmagasságra s úgy nézett tovarohanó társai után s nagyokat ásított éhségében; azok nem jutnak a prédához.</p>
               <p rend="justify">Ez meglátta a menekülő ifjakat.</p>
               <p rend="justify">Rögtön rákezdte a jeladó üvöltést, mire a három strázsáló farkas odahagyta az imsiket; azok fiatalabb farkasok voltak. Amint meglátták a két emberi alakot a jégen tova csuszamlani, rohantak a part mentében utánuk, s a mint egy kissé csapinós helyre akadtak, le utánuk a jégre.</p>
               <p rend="justify">A vén őrszem elébb megvárta, míg a lovak után futott társai meghallják jeladását s a hátulsók visszaszállingoznak az új vadat űzni, s ő maga csak azután rohant a vadászatra.</p>
               <p rend="justify">Azt is tudta már, hogy a sík jégen s farkasnak nem jó mulatság a futás, ő csak a parton maradt, onnan kisérte a rohamot.</p>
               <p rend="justify">A két ifju, a hogy bele jött a hevélybe, egész mulatságot talált abban, hogy még kisérőik is akadtak. Csak négyen vannak, az két férfinak yatagánhegyre is kevés.</p>
               <p rend="justify">Mind a kettő gyakorlott korcsolyázó volt; edzett, életerős ifjak. Játék volt nekik a farkasokat hátrahagyni. A három fiatalabb csikasz dühödten szorította a futást a tükörsima jégen, el-eliszamodva s bukfenczeket vetve, néha mind a hárman egymáson keresztűl hemperegtek, s olyankor összemarakodtak bomlottul, mintha egyik a másikat okolná ügyetlenségeért. A vén farkas pedig csak a parton futott mindig, vagy a part melletti nádasokban, s csak olyankor vezette a futást, mikor a Dnjeper kanyarulatot tett. A vén ficzkó nagy mérnök volt: már tudta, hogy mi az a diagonalis vonal. Míg a két ifju a kanyarulat ívén sikamlott végig, addig ő társait az egyenes vonalon vezette keresztül; úgy, hogy a korcsolyázók, mikor már azt hitték, hogy messze elhagyták üldözőiket, azon vették észre, hogy azok megint sarkukban vannak; s ismét hozzá kell látni, hogy elhagyják őket.</p>
               <p rend="justify">Egyszer ilyen ravaszul épen eléjük kerültek; no most megfogjuk őket! Gondolta a négy farkas.</p>
               <p rend="justify">A két ifju hirtelen jobbra balra vargabetűt csinált s a hoppon maradt banda elrohant mellettük; nem tudtak megállani a jégen, saját rohamuk elvitte őket odább, körmeik hasították a jeget, szántottak odább akaratlanul; a két ifjú nevetve sikamlott előlük tova, míg a vén farkas dühödten kapkodta oldalba ügyetlen társait.</p>
               <p rend="justify">Ezen a barátságtalan szóváltáson ismét nagy tért vesztettek.</p>
               <p rend="justify">Ödön és Leonin egymásnak nyújtva kezeiket, röpültek tova a jégen párosával; a férfi-gyönyör égett arczaikon. Milyen magas öröm, játszani a halállal!</p>
               <p rend="justify">Hanem a mint egy helyen a folyam bal partja lelapult, s ők hátra tekintettek, akkor látták nagy rémülten, hogy ez a négy üldöző csak a tábor előcsapatja, mögöttük nehány ezer lépésnyire jön rohanva az egész undok csorda.</p>
               <p rend="justify">– Bajtárs! Most már előre, ki hogy tud! szólt Leonin s elbocsátva Ödön kezét, összefonta karjait mellén, és neki vetette magát teljes tehetségéből a futásnak.</p>
               <p rend="justify">– Amott füstöt látok a távolban, mondá Ödön, utána száguldva.</p>
               <p rend="justify">– Az katonai őrtanya lesz, vagy valami helység. Fél óra alatt elérjük.</p>
               <p rend="justify">Arra a fél órára aztán minden erőt össze kell szedni.</p>
               <p rend="justify">A két ifjú tova siklott a jégen, mint két repülő madár, a veszély nagysága felfokozta idegeik erejét; most már az izzadság csorgott homlokaikról, most már a forró pára lövellt ki orrlyukaikon: a futás életre halálra ment már.</p>
               <p rend="justify">Hanem győztek. </p>
               <p rend="justify">A fertelmes csorda egy lépést sem nyert rajtok. A távolság közöttük mindig egyenlő maradt. Csak a négy önkéntes, vén vezetőjével igyekezett utánuk kitartó erőfeszítéssel.</p>
               <p rend="justify">Most már véres volt mindannyinak a talpa a jégtől és nádtól, s a vér tapadt a jéghez, könnyítette a futást.</p>
               <p rend="justify">Leonin járt elől. Ödön mindig néhány ölnyire mögötte.</p>
               <p rend="justify">Egyszer Leonin hirtelen hátra maradt.</p>
               <p rend="justify">– El vagyok veszve! Kiálta sápadtan.</p>
               <p rend="justify">Ödön, kit a roham sebesen röpített el társa mellett, rögtön visszakanyarodott barátjához.</p>
               <p rend="justify">– Mi lelt?</p>
               <p rend="justify">– Végem van. Korcsolyám szíjja elszakadt a csatnál. Te siess és menekülj.</p>
               <p rend="justify">– Csigavér! mondá Ödön; vedd elő a késedet és csinálj új lyukat a szíjjadon. Én addig megvívok ezzel a négy fenevaddal.</p>
               <p rend="justify">– Igazán? szólt Leonin, mosolyra derülő arczczal, s megszorítá barátja kezét. Akkor vedd az én két pisztolyomat is.</p>
               <p rend="justify">Ödön gyorsan övébe dugta a másik két pisztolyt is, s nehány lökéssel eléjük nyargalt az üldöző vad állatoknak, míg Leonin egy fölálló jégtábla mögé vánszorogva, oda letérdelt s elszakadt korcsolyáját használhatóvá tenni igyekezett. Handzsárja tokjába volt szúrva egy kis evőkés, azzal iparkodott lyukat fúrni a szíjon; a meztelen handzsárt oda tette maga elé a jégre; ez volt most már egyedüli védszere.</p>
               <p rend="justify">Ödön lassítá az iszamlást, s a mint a négy üldöző vadállat egy kis rekettyés sziget mögül ismét kibukkant vele szemközt, lenyomta korcsolyája sarkait a jégre s iparkodott megállni. És azután kihúzott két pisztolyt az övéből.</p>
               <p rend="justify">Nem volt szabad hasztalanul elvesztegetnie lövéseit.</p>
               <p rend="justify">Minden golyóval találni kellett és jól találni, hogy a szemközt rohanó vad, ha felbukik, el ne üsse lábáról a meglövőjét. </p>
               <p rend="justify">A három fiatal jött elől, egy-egy ölnyire egymás mögött, a vén ordas leghátul; a három fiatal egyenes vonalban ellenfelüknek rohanva, repülő bozontos farkaik a levegőben, szemeik veres tűzben égve; egymásra visszacsahintva nagy örömteljesen: a vén ordas féloldalt fordított fejjel, vizsga szemmel, és farkát alácsapva, ravasz kaján vigyorgással pofáján.</p>
               <p rend="justify">Hideg vér!</p>
               <p rend="justify">Az első vadállatot tíz lépésnyiről találta a golyó szügyén keresztül, az mindjárt félre ült az útból, s elkezdett tele torokból vért okádni a jégre.</p>
               <p rend="justify">A másodiknak a lövés első lábát zúzta össze; az ordítva bukdácsolt oldalvást, tört lábát rázva a levegőben.</p>
               <p rend="justify">A harmadik alig négy lépésnyiről lett találva, olyan igazán szólt neki a golyó, hogy a mint a koponyáját találta, a felbukó fenevad kétszer vetett bukfenczet, s úgy vágta magát hanyatt Ödön lábainál.</p>
               <p rend="justify">A negyedik, a vén ordas, midőn közel ért ellenfeléhez, megtorpant és lesütötte fejét. Füleit hegyesen fölemelve, féloldalt sandalgott reá és engedett magára czélozni pontosan.</p>
               <p rend="justify">Abban a pillanatban aztán, mikor Ödön rásütötte a pisztolyt, hirtelen megugrott a vén gonosztevő s a golyó czélt tévesztve, pattogott tova a síma jégen.</p>
               <p rend="justify">Ödön elhajítá a kilőtt pisztolyt, s előrántá a handzsárt.</p>
               <p rend="justify">Hanem a ravasz dúvad nem rohant rá: nagyot szökellve félrefutott az a part melletti nádasba, s ott eltünt.</p>
               <p rend="justify">Ödön azt hihette, hogy a támadó feladta a harczot, mely nem tetszett neki; «egy úr, egy úr ellen», s a berekbe menekül vesztett ügyével.</p>
               <p rend="justify">Utána nézett, míg el nem tünt előle.</p>
               <p rend="justify">Azután Leoninhez kiáltott.</p>
               <p rend="justify">– Készen vagy-e?</p>
               <p rend="justify">– Vigyázz! kiálta az vissza.</p>
               <p rend="justify">– Midőn Ödön hátranézett, akkor vette észre, hogy a félretért ordas a nádberek sürűjében megkerülte az ő állását, s észrevéve, hogy tova egy másik férfi vesződik harczképtelenül, azt igyekezik megrohanni, kitörve a nádsürűből Leonin irányában.</p>
               <p rend="justify">Ödön nyilsebesen vágtatott vissza Leoninhoz.</p>
               <p rend="justify">Csaknem egyenlő távolból rohantak oda: ő és a farkas.</p>
               <p rend="justify">Leonin látta mindkettőjüket, s nyugodtan fúrta a lyukat korcsolyája szijján.</p>
               <p rend="justify">Ha Ödön megmenti, jól van; ha nem mentheti meg, féllábon, korcsolyával úgy sem védheti magát. Rá nézve az volt az életkérdés, hogy korcsolyáját ismét felköthesse. A többi Ödön dolga.</p>
               <p rend="justify">Ödön ordított dühében, midőn a fenevadat barátjára rohanni látta. Minden erejét megfeszíté, hogy elvágja útját a dúvadnak. Az pedig fejét folyvást felé fordítva, rohant biztos zsákmánya irányában.</p>
               <p rend="justify">Csak egy szökés még a farkas részéről, csak egy lökés még a korcsolyával és következő pillanatban Leonintól félölnyi távolban egy összegubanczolt tömeg hentereg a jégen, itt egy láb, ott egy bozontos fark, itt egy keztyűs kéz, ott egy vérben csattogó száj, mind a ketten átestek egymáson, ki hol érte ellenfelét, ott vágva, harapva, ragadva, – késsel, foggal, körömmel, s hemperegve, hol fel, hol alul.</p>
               <p rend="justify">Hanem a ki végre felkelt: az Ödön volt; handzsárja markolatig véres; bőrbekecse össze-vissza hasogatva. A farkas ott nyúlt el a jégen, összeszúrva, vágva, s tajtékzó fogait csattogtatta össze végvonaglásában.</p>
               <p rend="justify">– Hopp! Ez megvan! kiálta Ödön korcsolyáira állva.</p>
               <p rend="justify">– Ez is megvan! Felelt rá Leonin. Újra fel volt csatolva korcsolyája. Köszönöm, bajtárs.</p>
               <p rend="justify">Azzal kezeiket nyújták egymásnak, s ismét együtt sikamlottak tova a jégen, a távolban látott füstoszlop felé.</p>
               <p rend="justify">Egyszer Ödön háta mögé tekintett.</p>
               <p rend="justify">– Nézd, a csorda elmaradt mögöttünk.</p>
               <p rend="justify">Leonin is hátranézett.</p>
               <p rend="justify">– Igazán. </p>
               <p rend="justify">A nagy farkascsoport tétovázva maradozott el mögöttük a havon, s úgy látszott, mintha visszatérésről gondolkoznék.</p>
               <p rend="justify">– Ezek eszükre tértek, mondá Ödön.</p>
               <p rend="justify">– Nem éppen, szól Leonin. Hanem érzed azt a keserű füstszagot? Ott, a hol a füstöt látod, nyers farkasbőrt tettek a tűzre; azt a farkas nem szívelheti, attól maradoznak el rólunk. Most már nyugodtan haladhatunk odább. Ott kozák őrtanya lesz a parton.</p>
               <p rend="justify">Ettől fogva a két ifjú egész nyugalommal folytatá korcsolya-útját a folyam mentében. A fenevadak még egyes üvöltő kardalt bocsátottak utánuk; de felhagytak az üldözéssel. A két úrfi nevetve biztatta egymást: «ez mulatságos egy nap volt!»</p>
               <p rend="justify">Nemsokára feltünt előttük a kozák őrtanya, a jégre épített fakunyhó, mely állomásul szolgál az államposta szánjainak. A parton voltak a lovak istállói és egy egész sor kunyhó: halászok rögtönzött kunyhói, kik ez évszakban tokot és vizát fognak a jég alatt.</p>
               <p rend="justify">A parton nagy őrtűz égett, orrtekerő illattal töltve el a környéket, s a tüzet guggoló emberek fogták körül.</p>
               <p rend="justify">Ödön több ölnyire előtte korcsolyázott Leoninnak s az őrállomáshoz közeledve, egyenesen vágtatott a tüzelők felé.</p>
               <p rend="justify">Nem vette tán észre, vagy nem értette a nyelvet, a min azok kiabáltak elé: egyenesen iszamlott feléjük.</p>
               <p rend="justify">Pedig azok teljes torokszakadtából kiabáltak eléje, hogy megálljon, térjen másfelé!</p>
               <p rend="justify">Leonin megértette a kiáltozást s rémülten ordíta barátjára:</p>
               <p rend="justify">– Megállj!</p>
               <p rend="justify">Késő volt.</p>
               <p rend="justify">A következő perczben Ödön eltünt előle.</p>
               <p rend="justify">Azon a helyen a viza-halászok nagy lékeket vágtak a jégben, miken át a halakat ki szokták kanyarítani. Azok a lékek esténként ismét simára befagynak, vékony, üvegnyi jéggel, s egy ilyen lékbe Ödön egyenesen belefutott; ott azután egyszerre leszakadt és elmerült a jég alá.</p>
               <p rend="justify">Az elszörnyedés vészjajdulása hangzott fel a partonállók közül.</p>
               <p rend="justify">Csak Leonin nem jajveszékelt. Hirtelen megállítá magát korcsolyája sarkaival.</p>
               <p rend="justify">– Oda is veled megyek, dörmögé fogai közül s azzal hirtelen lerúgta csizmáit a korcsolyákkal együtt lábairól, ledobta bekecsét és – utána ugrott a jég alá eltünt barátjának.</p>
               <p rend="justify">Leonin gyakorolt hydriota volt. Nyitott szemekkel merült a víz alá, úgy kutatta át tekintetével a hullámvilág mély homályát.</p>
               <p rend="justify">Viczkándozó nagy testek, mik mellette jobbra-balra elsurrantak, csalogatták érzékeit; fürészhátú, merevszemű, legyezőszárnyú, pánczélbőrű hullámlakók voltak azok: a vizek chimærái.</p>
               <p rend="justify">A nyitott léknél csoporttal leskelődnek azok ilyenkor friss levegő után epedve: ezrei az apró ivadéknak tolongnak egymás hegyin-hátán, üldözve százfogu falánk szörnyektől, a vizek farkasaitól.</p>
               <p rend="justify">Leonin nem lelte közöttük barátját sehol.</p>
               <p rend="justify">Még mélyebbre szállt le. Ott már fájt szemeinek a nézés; a több ölnyi mély vízen át s a vastag jégkérgen keresztül alig derengett már valami világosság.</p>
               <p rend="justify">Tovább kutatott.</p>
               <p rend="justify">Leszállt egész a vízfenékig, míg lába a kavicsot érte. Kereste víz mentében.</p>
               <p rend="justify">Úgy kiáltotta magában: Ödön! Ödön! Hol vagy?</p>
               <p rend="justify">Akkor valami jutott eszébe, a vízfenék talaján néhány lépést tett előre víz ellenében, s ott meglátott egy egyenesen álló alakot.</p>
               <p rend="justify">Ez volt az.</p>
               <p rend="justify">Azon módon állt előtte Ödön a víz fenekén, a hogy elmerülni látta, összefont karokkal; fejjel fölfelé állva, arcza fölfelé volt fordítva. A nehéz korcsolyák lábain egyenesen állva tarták, s a roham, melylyel a jég alá futott, víz ellenébe vitte.</p>
               <p rend="justify">Leonin hirtelen hajába markolt az alaknak, s egy lökést adva testének lábaival, gyorsan emelkedett fölfelé.</p>
               <p rend="justify">De hova fölfelé?</p>
               <p rend="justify">Fölötte az egész rettenetes jégboltozat, s azon csak egyetlen szűk nyilás, melyen napvilágra lehet jutni.</p>
               <p rend="justify">Ez csak akkor jutott eszébe, mikor fejével a jégmennyezetbe ütődött, mely egyik parttól a másikig két lábnyi vastagságban ívlik.</p>
               <p rend="justify">Merre van a felvilág ajtaja most?</p>
               <p rend="justify">A míg barátját kereste: egészen elveszté tájékozását, s most nem látott maga fölött mást, mint egy kiterjesztett, átlátszó zöld tetőt: a halál égboltozatát.</p>
               <p rend="justify">Egy gondolata támadt; ellökte magát a jégtől. Nem volt szabad engednie, hogy a jég magához szívja testét egész hosszában, mert akkor vége van. Visszamerült a víz mélyébe.</p>
               <p rend="justify">És akkor lélekzetét kibocsátá.</p>
               <p rend="justify">Gondolta: a buborék keresni fogja, hol jusson ki a víz alól, s útat mutat neki a nyilás felé, hol kiszabadulni törekszik.</p>
               <p rend="justify">A buborékok, mint fehér üveglabdacskák szálltak fölfelé. Egy sem talált ki a jég alól; mind valamennyi odatapadt a jégmennyezethez.</p>
               <p rend="justify">Most lejebb bocsátkozott Leonin s még egy lélekzetet bocsátott ki ajkán. Egyike a légbuborékoknak hajlott ívet képezve szállt fölfelé, mint fehér vezércsillag s eltünt egy ponton szemei elől.</p>
               <p rend="justify">Az a szabadba talált.</p>
               <p rend="justify">Most egyszerre végső erejét összeszedve lökte fel magát Leonin; saját lélekzete vezérletét követve.</p>
               <p rend="justify">Ideje volt: mert már a harmadik buborék nem lett volna üres, az már a bucsuzó lelket is hozta volna magával. </p>
               <p rend="justify">A vékony jég a lék fölött ropogott. Az odarohanó halászok, kozákok egy főt láttak a széttört lap alól fölmerülni.</p>
               <p rend="justify">Sietve ragadták meg csáklyáikkal ruháit.</p>
               <p rend="justify">Leonin, mielőtt maga kikapaszkodott volna, a jobbjában emelt testet rántotta fel a magasba.</p>
               <p rend="justify">– Ezt mentsétek!</p>
               <p rend="justify">Ez volt első lélekzetvétele.</p>
               <p rend="justify">A körülállók hirtelen a lék partjaira rántották mind a kettőt.</p>
               <p rend="justify">Ödön meg volt meredve, szemei lecsukva és ajkai összeszorítva.</p>
               <p rend="justify">– Tízezer rubel annak, ki egy orvost hoz! hörgé Leonin kétségbeesetten.</p>
               <p rend="justify">Egy ősz halász ölébe vette Ödön fejét.</p>
               <p rend="justify">– Én tízezer rubel nélkül is életre hozom, uram: vetkőztessük le és fektessük a hóra. – Hanem azt mondhatom neked uram, hogy a mit te ma megtettél a barátodért, azt nem egyhamar fogja valaki utánad csinálni.</p>
               <p rend="justify">Leonin átölelte Ödönt és szaladt vele a part felé, míg havat ért, a hova lefektetheté, akkor neki gyürkőzött a munkának. A jó emberek unszolták, hogy öltözzék át elébb a kozák őrtűz mellett száraz ruhákba.</p>
               <p rend="justify">– Nem addig, míg szemeit kinyilva nem látom.</p>
               <p rend="justify">Minden öltöny jéggé fagyott rajta.</p>
            </div>
            <div type="div2">
               <head>A Másik Kettő.</head>
               <p rend="justify">Most hagyjuk el az egyik fiut, az orosz róna haván fekve, meztelenül a téli ég alatt, a mint jámbor idegen pórok dörzsölik merev tagjait s egyetlen barátja lesi elkékült ajkainak, halott szempilláinak megmozdulását, hogy megkérdezhesse tőlük: «látod-e még csillagaidat?»</p>
               <p rend="justify">A «Magyar király» akkoriban egyike volt a legdíszesebb fogadóknak Bécsben; különösen látogatott helye magyarországi úri vendégeknek s magyar katonatiszteknek.</p>
               <p rend="justify">Egy fiatal huszártiszt halad fel a vendéglő első emeletének lépcsőin; szép délczeg ifju, széles vállain, telt idomain megfeszül az öltöny; telt piros arczához hetykén kipödrött hegyes bajuszt visel, akkoriban még az egész hadsereg tiszti karánál csak a huszárok kizárólagos jogát; sipkája büszkén lehúzva szemére. Olyan kevély a fejhordozása, mintha az egész világon ő volna egyedül huszárkapitány.</p>
               <p rend="justify">A mint az első emeletre fölér, egy perczre megállítja valami furcsa jelenet a mellékszobákhoz vezető folyosón.</p>
               <p rend="justify">Egy ősz ember, simára borotvált arczczal és hosszú porköpenyegben veszekedik egész haragban három pinczérrel és egy szobaleánynyal.</p>
               <p rend="justify">A pinczérek és a szobaleány pedig a legnagyobb hódolattal és szolgálatkészséggel iparkodnak tetszésére szolgálni, a miért az öreg úr még jobban dühösködik és szidja őket, hol magyarul, hol diákul.</p>
               <p rend="justify">A mint az öreg úr meglátja a huszártisztet, ki egy perczre megállt a zajra, odakiált hozzá (föl sem tette, hogy ha huszár, hát magyar ne legyen):</p>
               <p rend="justify">– Ugyan édes tiszt úr, legyen olyan jó, jőjjön ide és magyarázza meg a dolgot ezeknek a stomfaxoknak, a kik nem értenek semmi nyelven.</p>
               <p rend="justify">A huszártiszt odament. Ráismer az alakra, hogy ez pap.</p>
               <p rend="justify">– No hát mi baj, páter?</p>
               <p rend="justify">– Hát a passusomba azt írta a szolgabiró, persze diákul a nationalem után, hogy «verbi divini minister», a mí annyit tesz, hogy az «isteni ige szolgája», s ime, a vámon, a mint megmutatom passusomat, a vámosok elkezdenek «per minister» titulálni, azontúl tráger, fiaker, kellner, valamennyi mind per «excellentiád» ad egyik a másiknak a kezére, előttem, utánam komplimentiroznak, csak hogy a földet nem verik az orrukkal, és vesztegetik rám az excellentiát! Aztán kinyitják előttem a legpompásabb szobákat. Hja, nekem az nem kell, én szegény pap vagyok, nem mulatságból, de kényszerűségből jöttem ide Bécsbe. Ugyan kérem, magyarázza ezt meg ezeknek a kópéknak: én nem tudok németül, arra mifelénk nem beszélik, ezek meg nem tudnak semmiféle más nyelvet.</p>
               <p rend="justify">A huszártiszt elmosolyodott.</p>
               <p rend="justify">– S hát páterkám miféle nyelveket tud?</p>
               <p rend="justify">– No diákul, görögül, hebræusul, meg jóformán arabusul is.</p>
               <p rend="justify">– No azokkal itt bizony nem fog messze menni, szólt a huszártiszt mosolyogva. Azután a főpinczértől kérdezett valamit halkan, mire az titkos szemhunyorítással inte, a felső emeletre mutatva.</p>
               <p rend="justify">– Hanem hát már most csak menjen be a szobájába, páterkám; én egy negyedóra mulva visszajövök, s akkor majd eligazítom a dolgát a vendéglői személyzettel, de most sietek, mert várnak.</p>
               <p rend="justify">– De kérem, az én dolgom még sietősebb, mondá a pap, s megragadta a tiszt kardbojtját, hogy el ne szalaszsza. Ha én csak belépek is ebbe a czifra szobába, az nekem mindjárt öt forint.</p>
               <p rend="justify">– Mégis csak sietősebb lesz az én dolgom, páterkám, szabódék a huszártiszt, mert engem odafenn vár öt pajtásom, a kik közül egy meg akar velem verekedni, s azokat nem szabad várakoztatnom.</p>
               <p rend="justify">A pap úgy megijedt erre a szóra, hogy rögtön elereszté a tiszt kardbojtját.</p>
               <p rend="justify">– Hát az úr most duellálni megy? – No már ugyan mire való ez a bolondság?</p>
               <p rend="justify">A tiszt mosolyogva szorítá meg az öreg pap kezét.</p>
               <p rend="justify">– No csak várjon rám nyugodtan, szent atyám. Mindjárt itt leszek.</p>
               <p rend="justify">– De le ne vágják, uram! kiálta utána a vén pap hüledezve. </p>
               <p rend="justify">– Magam is azon leszek! szólt a huszártiszt, s kedélyesen csörtetett fel a második emeletre.</p>
               <p rend="justify">Az öreg pap be hagyta magát tuszkoltatni az elsőemeleti lakszobába. Az egész pereputy folyvást excellentiás-urazta.</p>
               <p rend="justify">No ez szép! Gondolá, szétnézve a szobában; selyemfüggönyös ágy, porczellán kályha; itt legalább öt forintot fizetek egy napra, ha nem hatot.</p>
               <p rend="justify">És még hozzá mennyi léhütő!</p>
               <p rend="justify">Más kellner hozza a pakkot, más a lavórt, más a csizmahuzót. Mind excellentiás borravalóra vár.</p>
               <p rend="justify">Ezt a czifra pádimentumot sem csiszolták ki ilyen fényesre ingyen.</p>
               <p rend="justify">A mint így évődik magában és számítgatja hozzávetőleg, mennyibe kerülhet egy ily keserves uri nap Bécsben, egyszer csak sürű lábdobogást és kardcsörgést, csattogást hall a feje fölött.</p>
               <p rend="justify">Ezek éppen az ő feje fölött duellálnak.</p>
               <p rend="justify">Itt egy nagy dobbanás; ott egy nagy toppantás! most egy csapás; majd egy csörrenés! Előre-hátra tuszkolódás!</p>
               <p rend="justify">Ezek valósággal duellálnak!</p>
               <p rend="justify">Öt-hat perczig tart a herczehurcza. A szegény pap azalatt nem tudja, hogy hová legyen? Kedve volna kikiáltani az ablakon, hogy jőjjenek segítségre! de eszébe jut, hogy hátha őt magát fogják be akkor, mint csendháborítót, ebben a rendes városban. Majd meg arra a gondolatra jön, hogy felrohan a vívók közé, s tart nekik egy prédikácziót Szent Máté XXVI. része 52. verse szerint: «Dugd el a te szablyádat helyére, mert valakik fegyvert fognak, fegyverrel kell veszniek!» Hanem azután csak vége lett a feje fölötti dobogásnak s fegyvercsattogásnak magátul; pár percz mulva hallá a sarkantyús lépteket közeledni ajtaja felé a folyosón, s a mint az ajtó megnyilt, nagy vigasztalódására pillantá meg az iménti huszártisztet, egész épkézláb és sértetlenül.</p>
               <p rend="justify">Mégis odasietett hozzá és összetapogatá karjait, mellét, hogy nem történt-e valami fogyatkozása? </p>
               <p rend="justify">– No! Nem vágták meg az urat?</p>
               <p rend="justify">– Dehogy vágtak meg, páter!</p>
               <p rend="justify">– Hát micsoda? az úr vágta meg az ellenfelét?</p>
               <p rend="justify">– Kapott egyet a képén keresztül.</p>
               <p rend="justify">A pap elszörnyedt rajta.</p>
               <p rend="justify">– S nem fáj az neki nagyon?</p>
               <p rend="justify">– Dehogy! Örül neki, mint a bolond a sipkájának.</p>
               <p rend="justify">A pap nem találta ezt olyan jó tréfának.</p>
               <p rend="justify">– Ugyan, ugyan, már hogyan tudnak ilyen pogány dolgokat mívelni az urak? Ugyan mi okuk volt egymásra rontani?</p>
               <p rend="justify">– Hát tisztelendő atyám, hallotta már egyszer azt az adomát ugy-e, hogy két tiszt összeveszett azon, hogy az egyik azt állította, hogy ő Olaszországban maga is szedte a fáról a szárdellát, a másik meg ezt nem akarta hinni, ezen aztán kardra keltek, az egyik kapott a képére egy vágást, akkor jutott eszébe, hogy igazság, kápri volt az, nem szárdella.</p>
               <p rend="justify">Hát képzeljen magának ilyes valamit.</p>
               <p rend="justify">– De csak nem ilyen hiábavalóságért verekesznek az urak?</p>
               <p rend="justify">– Körülbelül. Most jöttem az ezredhez, egyenesen kapitánynak tettek testőrből, s most e miatt egy csoport collegámmal végig kell verekednem, míg vagy levágnak, vagy megszokják a köztük létemet. Már ez itt így szokás. Hanem beszéljünk az ön bajáról. Ön azt mondta, hogy nem mulatságból jött ide, hanem kénytelenségből; hát ugyan mondja el, mi szél hozta ide?</p>
               <p rend="justify">– Hiszen, ha olyan jó akar lenni az úr, hogy meghallgatja bajomat, még meg is köszönöm. Egészen idegen vagyok ebben az országban, még csak az sincs, a kitől megkérdezzem, hová kell mennem; pedig fel vagyok híva «ad audiendum verbum».</p>
               <p rend="justify">– Tyhű páterkám! Ez nagy szó. Kit sértett meg és mi módon?</p>
               <p rend="justify">– Hát elmondom én azt egészen, úgy, a hogy van. Lássa, az úrnak olyan jó becsületes képe van, hogy az embernek egész bizodalma támad hozzá.</p>
               <p rend="justify">Én lelkipásztor vagyok az alföldi hegységben, a hol némi viszálkodásaim voltak a földesúrral. Tetszik tudni: ő nagy olygarcha volt, én pedig egy kicsit kurucz legény vagyok.</p>
               <p rend="justify">Aztán meg egy kis családi surlódás is volt közöttünk; a földesúrnak gavallér fia volt, nekem meg csinos leányom. Aztán én nekem az a véleményem volt, hogy a leányomat nem adom ingyen, a földesúr pedig azt hitte, hogy az így neki nagyon drága, s azért a fiát elküldte Muszkaországba. No azt nem bánom. Hanem azután a nagyméltóságú úr megvált e siralom völgyétől és keresztyéni módon eltakaríttaték. Prédikáczió és bucsúztató után én mondék fölötte egy végső imádságot. Igaz, hogy kemény dolgokat mondék; de a miket mondtam, azt az Istennek mondtam, nem az embereknek. – És most ezen imádságomért a föld hatalmasai meghurczolnak; megidéztek már consistorium, megyei törvényszék elébe, mint szentségtörőt, mint lázítót; kitesznek papi hivatalomból s még az sem elég; felidéznek, azt sem tudom, hová, azt sem tudom, kihez? hogy feleljek felségsértés miatt. Pedig nézze meg az úr és legyen itélő birám; itt van az elmondott ima a zsebemben, olvassa el; talál-e benne egy szócskát, a mivel perduellissé lettem volna?</p>
               <p rend="justify">Az öreg embernek reszkettek az ajkai, annyira el volt érzékenyülve e gondolat miatt s villogó szemei megteltek könyekkel.</p>
               <p rend="justify">A fiatal tiszt átvette a megviselt iratot és végig olvasta azt. A pap leste a hatást az ifju arczán.</p>
               <p rend="justify">– Nos, nos uram! Mit szól ön hozzá? Hát elitélne-e ön azért, a mit ott mondtam?</p>
               <p rend="justify">Az ifju tiszt összehajtotta az imádságos irást és visszaadta az öregnek, meghatott, csendes hangon mondva:</p>
               <p rend="justify">– Én nem itélném önt el.</p>
               <p rend="justify">– No az Isten áldja meg érte. Bár az úr volna a birám. </p>
               <p rend="justify">Pedig bizony «birája» volt az ebben a perczben, mert az annak a férfinak a fia volt, a kiről az ima beszélt.</p>
               <p rend="justify">– Hanem hát egy jó tanácsot mondok önnek, tisztelendő úr, szólt az ifju. Legelőször is maradjon idehaza, a míg nem hivatják. Ne fusson senkihez és ne panaszolja senkinek a baját. Azért, a mivel ön vádolva van, önt semmi baj nem érheti; hanem ha védelmezni találja magát, arról azután nem állok jót, hogy a védelme miatt nem kap-e tertiát?</p>
               <p rend="justify">– De hát mit csináljak?</p>
               <p rend="justify">– Üljön veszteg. Ha érte küldenek, menjen, a hová vezetik. A hol megállítják, ott megálljon. A mit beszélnek hozzá, hallgassa meg, a száját jól befogja; aztán, mikor észreveszi, hogy már nem beszélnek többet, akkor hajtsa meg magát; igyekezzék háttal az ajtót megtalálni és jőjjön haza. Mindenféle elől-utól talált embernek pedig, akármit kérdez, feleletet ne adjon.</p>
               <p rend="justify">– De hisz akkor engem igen ostobának fognak tartani.</p>
               <p rend="justify">– No, csak higyje el nekem, hogy ezzel a passussal sok szép világot be lehet utazni.</p>
               <p rend="justify">– No jól van, megfogadom. De csak soká ne tartana. Mert Bécs drága.</p>
               <p rend="justify">– A miatt meg ne legyen aggodalma, szent atyám; ha önt kedve ellenére hozták ide, valakinek okvetlenül ki is kell fizetni, a mit ön itt elkölt.</p>
               <p rend="justify">Az öreg elbámult nagyon. Szerette volna tudni, vajjon ki lehet az a valaki?</p>
               <p rend="justify">– Nekem azonban dolgom után kell mennem. Hát Isten áldja meg, öregem.</p>
               <p rend="justify">A pap hálálkodott volna még egy kicsit, de a tiszt nem ért rá; megszorította a kezét és elsietett.</p>
               <p rend="justify">Utána előkerült a pinczér és hozta a tisztelendő úrnak a tejes kávét.</p>
               <p rend="justify">Az öreg úr hiába mondta neki, hogy nem szokott reggelizni, nem él ilyesmivel; ott hagyta a német, s ment ki háttal az ajtón nagy komplimentirozva.</p>
               <p rend="justify">Az öreg csóválta fejét. Vajjon hogyan sikerülne, ha ő is megpróbálná, így háttal menni kifelé az ajtón, s a közben folyást alázszolgáját csinálni?</p>
               <p rend="justify">De minthogy már a kávé ott maradt, nehogy kárba veszszen (már úgy is meg kell fizetni), hát csak inkább megitta. Biz az jól esett.</p>
               <p rend="justify">Bár csak jönne az a kellner vissza, hogy vinné el az üres edénykéket, mert ha egy el talál törni ezekből a drága findzsákból, annak ugyan nagy ára lesz.</p>
               <p rend="justify">Mint a kivánság, oly pontosan érkezett vissza a pinczér az üres edénykékért. A tisztelendő úr idáig már megtanult egy szót németül, s azt rögtön alkalmazásba vette.</p>
               <p rend="justify">«Bezahlen!»</p>
               <p rend="justify">És egyidejűleg előhuzá mély zsebei egyikéből a hosszú kötött erszényt, melyet névnapjára kapott valaha, s melyben sok év óta megtakargatott huszacskák csörömpöltek. Fizetni készült. – Először azért, mert adós maradni egy óráig sem szeret. Másodszor és főleg pedig azért, hogy ebből az első kóstolóból aztán majd hozzávetőleg kiszámíthassa a geometriai proportiót, melyben a napi kiadások növekedni fognak.</p>
               <p rend="justify">De mily nagy volt meglepetése, midőn a pinczér a legmosolygóbb udvariassággal és kifejezésteljes pantomimiával utasítá vissza a széthúzott erszényt, biztosítva a tisztelendő urat, hogy «schon bezahlt».</p>
               <p rend="justify">(«Annak a katonatisztnek hát mégis igaza volt! Az igaz ember. Kár hogy legalább meg nem kérdeztem, kinek híják? De ugyan ki lehet az a valaki, a ki helyettem a költségeket kifizeti?»)</p>
               <p rend="justify">Az a valaki persze, hogy senki sem volt más, mint Baradlay Richard, ki elmenetelekor két aranyat adott át a főpinczérnek; meghagyva, hogy az öreg urat lássák el tisztességesen; a mi költsége lesz, azt ő fogja kifizetni.</p>
               <p rend="justify">A fiatal tiszt még azután elment a katonai lovardába, s egy óráig gyakorolta magát a voltigirozásban, a lóháton vívásban, kard és lándzsa ellen; megütlegeltette magát a mesterei által s visszaütlegelte őket; eltört egy dárdanyelet, kifárasztott egy lovat, mikor azt megunta, még egy órát sétált a glacis-n, nézegetett a hölgyek kalapjai alá, s végtére eljövén a dél ideje, hazament a szállására.</p>
               <p rend="justify">Jó magasan lakott, a harmadik emeleten; úrfias szállást tartott, két kijárással; egy nappali s egy hálószobával; azzal szembe a folyosón keresztül a cselédszoba egy kicsi konyhácskával.</p>
               <p rend="justify">Egy vén huszár volt a szolgája, a kit ő úgy hítt, hogy Pál úr.</p>
               <p rend="justify">Abban pedig egészen igaza volt, ha Pál urat úrnak hítta, mert Pál úr valóban többet parancsolt ő neki, mint ő Pál úrnak.</p>
               <p rend="justify">Hatvan esztendős volt már a legény, még mindig közlegény és még mindig legény. A negyedik kapitulácziót szolgálta már s viselte a réz emlékérmet, a mit a napoleoni hadjáratok vitézei kaptak, bajusza most is háromszor megcsavarintva, mint egy pár roppant dugóhúzó, hirdeti gazdája régi dicsőségét; minden szál haja ép még és fekete, s lábszárai büszkék arra, hogy meg lehet ismerni rajtok azt az embert, a ki lóháton járta meg Párist, Nápolyt és Moszkvát.</p>
               <p rend="justify">– Nos, Pál úr! mi ma az ebéd? kérdi a haza érkező kapitány, kardját leoldva oldaláról s fegyver-gyüjteményébe akasztva, melyet pompás antik fringiák és handzsárok egészítének ki.</p>
               <p rend="justify">Pál úr tudniillik, hogy szakács is.</p>
               <p rend="justify">Hát: – «görög olvasó». Felel Pál úr, karakán phlegmával.</p>
               <p rend="justify">– Az jó lehet, szólt a kapitány; s mi főtt bele?</p>
               <p rend="justify">– «Angyal-bakkancs.»</p>
               <p rend="justify">– Hisz az pompás eledel! Terített rám, Pál úr?</p>
               <p rend="justify">Pál úr végig méri e szóra tetőtül talpig a kérdezőt.</p>
               <p rend="justify">– Hát ma megint itthon ebédelünk?</p>
               <p rend="justify">– Ha kapunk valamit, Pál úr.</p>
               <p rend="justify">– Meglészen. Szól Pál úr s hozzáfog a terítéshez: a mi annyiból áll, hogy az asztalon levő kék-virágos vörös abrosz megfordíttatik, hogy vörös-virágos kék abrosz legyen belőle, azután rá egy fayence tányér lehelyeztetik, – melléje tétetvén egy szarvasagancs nyelű étszer és egy antik ezüst kanál, miket Pál úr mind megtörülget elébb magában az abrosz szegletében. Kiegészíti egy ócska pezsgős palaczk, persze friss kútvízzel tele.</p>
               <p rend="justify">A kapitány széket húz magának az asztal mellé, s kedélyesen helyet foglal rajta, sarkantyús lábait kétfelé elnyújtva.</p>
               <p rend="justify">Pál úr pedig két kezét hátratéve, így szól hozzá:</p>
               <p rend="justify">– Már megint nincs egy vad garasunk sem, úgy-e?</p>
               <p rend="justify">– Bizony nincs ott, Pál úr; szólt Richard, elkezdve a késsel, a villával a tányérján a legújabb czapfenstreichot dobolni.</p>
               <p rend="justify">– Pedig még ma reggel két aranyat találtam a lajblink zsebében.</p>
               <p rend="justify">Richard lovag nevetve inte a kezével:</p>
               <p rend="justify">«Hol van az már!»</p>
               <p rend="justify">– Szép! dörmögé a vén szolga, s azzal elkapta ura elől a vizes palaczkot, kiment vele. Valahonnan kerített bele bort. Mikor visszahozta, s letette eléje, folytatá a discursust.</p>
               <p rend="justify">– Bizonyosan bukétra ment, valami szép leánynak? – Vagy elsámpányereztük a czimborákkal? – Szép!</p>
               <p rend="justify">Azalatt előkeresett a pohárszékből egy körülcsorba tálat.</p>
               <p rend="justify">Azután egész philosophi resignatióval mondá:</p>
               <p rend="justify">– Különben én is ilyen voltam, mikor fiatal voltam.</p>
               <p rend="justify">Nemsokára visszatért a gőzölgő tállal.</p>
               <p rend="justify">A «görög olvasó» paszuly volt, jó vastagon rántva, s a belefőtt «angyalbakkancs» nem volt más, mint disznóláb.</p>
               <p rend="justify">A vén huszár magának készítette azt, de ha kettőjük között megoszlott, akkor is elég volt mind a kettőnek.</p>
               <p rend="justify">Richard jó kedélylyel látott hozzá a katonás eledelhez. Evett, mintha sohasem látott volna annál jobbat. </p>
               <p rend="justify">A vén huszár ott állt a széke mögött, míg ebédel; pedig nem kellett tányért váltani, mert nem következett több fogás.</p>
               <p rend="justify">– Keresett-e valaki? kérdezé Richard Pál úrtól, evés közben.</p>
               <p rend="justify">– Hm, hogy keresett-e bennünket? De hát hogy ne keresett volna?</p>
               <p rend="justify">– Hát ki keresett?</p>
               <p rend="justify">– Legelőször is annak az aktrixnak a szobaleánya; nem az a szőke, az a másik, az a pisze; az hozott egy bukétot, meg egy levelet; a bukét ott van a konyhaablakban, egy csuporban, a szobaleánynak adtunk egy czvikipuszit, a levéllel pedig befütöttünk.</p>
               <p rend="justify">– De hát mi az ördögért fütöttünk be vele?</p>
               <p rend="justify">– Az volt benne, hogy küldjön neki a kapitány úr pénzt.</p>
               <p rend="justify">– De hát hogy tudja ezt, Pál úr? Hiszen nem tud Pál úr olvasni.</p>
               <p rend="justify">– Éreztük a szagáról.</p>
               <p rend="justify">Richard nagyot nevetett rajta.</p>
               <p rend="justify">– Hát még ki járt itt?</p>
               <p rend="justify">– A Honiglender lókereskedő. Elhozta azt a két ezer forintos paripát, a kin a nagy cavalcadon akarunk finczoltatni a herczegasszonyok előtt.</p>
               <p rend="justify">– Nos?</p>
               <p rend="justify">– Ah! ’Sz nem nekünk való a! Sintérnek való a! Felültem rá; alig szorítottam meg a térdemmel, mind a négy lába megrogygyant alatta. Csak ránézni való állat az, nem ráülni való. Kidobtam gazdástul együtt az udvarból. Nem ér négyszáz forintot.</p>
               <p rend="justify">– Azt nem jól tette, Pál úr! Nekem a lóra szükségem lesz; négyszáz forintom pedig nincs.</p>
               <p rend="justify">– Hát hiszen, szólt Pál úr, egyik bajusza szárát végig csavarintva: csak úgy dobtam ki, hogy majd visszajön.</p>
               <p rend="justify">Richard kénytelen volt megint nevetésre fogni a dolgot.</p>
               <p rend="justify">– Hát még ki volt itt? </p>
               <p rend="justify">– Az «úrfi».</p>
               <p rend="justify">Ezen a czímen csak egy embert szokott nevezni a Pál úr.</p>
               <p rend="justify">– Az öcsém? Hát annak mi kellett?</p>
               <p rend="justify">Pál úr nagy munkában volt, hogy egy forgácsból fogpiszkálót faragjon az urának egy roppant nagy görbe baranyai bicsakkal. El is készült vele.</p>
               <p rend="justify">– Tessék a fogpiszkáló.</p>
               <p rend="justify">– Hát mit mondott az öcsém?</p>
               <p rend="justify">Pál úr nagyon vakarta a fülét, meg az ábrázatját.</p>
               <p rend="justify">– Majd elmondja maga; válaszolt fanyarul, s igyekezett összeszedni az asztal-maradékot.</p>
               <p rend="justify">Azonban mintha csak jelenésére érkezett volna, betoppant az úrfi.</p>
               <p rend="justify">A legifjabb Baradlay nyulánk, gyönge termetű fiu volt; sima, gyermeteg arcz, elkényszeredett nyájassággal vonásain, fejét nem büszkeségből, de az orrára csiptetett szemüveg miatt tartotta magasra. Mikor bátyjával kezet szorított, annak önkéntelenül az jutott eszébe, hogy van egy reglement a legfelsőbb kormányszék bizonyos hivatalnokai számára, a kiknek utasításul van adva, hogy mindenkivel igen nyájasan kell bánni – ex offo.</p>
               <p rend="justify">– Hát szervusz, Jéni, mit hoztál?</p>
               <p rend="justify">Jenő telhető bizalmasságot igyekezett kimutatni.</p>
               <p rend="justify">– Ezúttal csakugyan hoztam valamit. Nem küldenéd ki Pál urat?</p>
               <p rend="justify">– Pál úr, menjen ebédelni!</p>
               <p rend="justify">Pál úr pedig élt municipális jogával és remonstrált:</p>
               <p rend="justify">– Majd azután, ha az asztalt eltakarítottam!</p>
               <p rend="justify">Ebben meg kellett nyugodni.</p>
               <p rend="justify">– Gyújts rá addig, öreg, kinálta öcscsét Richard.</p>
               <p rend="justify">– Köszönöm; a te dohányod nagyon erős.</p>
               <p rend="justify">– Talán meg is érezné rajtad ő méltósága, hogy csempészett dohányt szivtál? csipkelődék Richard. No, kiment már Pál úr? beszélhetsz. </p>
               <p rend="justify">– Hát azt akartam veled tudatni, hogy édes anyánktól kaptam levelet.</p>
               <p rend="justify">– Én is.</p>
               <p rend="justify">– Tudatja velem a jó mama, hogy az eddigi havi segélyt meg fogja kettőztetni, s hogy rangomhoz illően felszerelhessem szállásomat, küldött ezer forintot.</p>
               <p rend="justify">– Nekem pedig azt irja édes anyánk, hogy ha így folytatom a pazarlást, végére járok az egész örökségemnek; ha jobban nem gazdálkodom, sem pénzt nem küld, sem adósságaimat nem fizeti.</p>
               <p rend="justify">– Ez nekem baj. Mert ha én most elkezdem a vigan költekezést, azt főnökeim rögtön észreveszik rajtam. Nem képzeled, milyen rossz renomét szerez az, ha valakiről azt gyanítják, hogy úrfiskodik. Az én pályámon csak annak van előmenetele, a ki egészen függ a főnökeitől. Mihelyt itt valaki dandy, rangfokozatán felül tart szállást, jobban él, mint a főnöke: arról azt tartják, hogy dilettáns, s semmi bizalom nincs hozzá többé. Már most aztán nem tudom, hogy mit csináljak?</p>
               <p rend="justify">– De én már tudom, hogy mit csináljak. Olyan dolgokban nem gazdálkodhatom, a mik láthatók. Mindenütt ott kell lennem és mindent «mitmachen». Hanem majd gazdálkodom abban, a mi láthatatlan.</p>
               <p rend="justify">– Hát mi az, a mi láthatatlan?</p>
               <p rend="justify">– A mit megeszem. Azt nem látja senki. Ha kiülök az ablakba a fogamat piszkálni, ki tudja felőlem, hogy a «hét választónál» diniroztam-e? vagy idehaza traktál meg Pál úr görög olvasóval meg angyalbakkancscsal?</p>
               <p rend="justify">– Tudod mit, Richard? Én azért jöttem hozzád, hogy annak a pénznek, a mit anyánk nekem küldött, felét neked adom.</p>
               <p rend="justify">Jenő e szóknál a szemüveget is levette orráról, hogy bátyja jobban a szemébe láthasson.</p>
               <p rend="justify">Az pedig minden megindulás nélkül rágta a fogpiszkálóját.</p>
               <p rend="justify">– Uzsorára adod? </p>
               <p rend="justify">Jenő újra felnyomta a szemüvegét s felduzta az orrát.</p>
               <p rend="justify">– Ejh, ne tréfálj ilyen ostoba módon.</p>
               <p rend="justify">– Hát csak azért adod, hogy segítsem elkölteni neked, a mihez te nem értesz? Én biz azt a szivességet is megteszem.</p>
               <p rend="justify">– Gondoltam, hogy te több hasznát tudod venni, szólt Jenő s a zsebében készen tartott pénzt odanyomta testvére markába, egy kézszorítást is mellékelve hozzá.</p>
               <p rend="justify">Richard azt sem mondta rá, hogy «köszönöm». Köszönje meg amaz, hogy ő elvette.</p>
               <p rend="justify">– Azután még egy átadni valóm van, szólt Jenő, rosszul sikerült közönynyel. Egy meghivó Plankenhorsték holnapi estélyére.</p>
               <p rend="justify">Richard két könyökére támaszkodva nézett satyricus mosolylyal szemüvegébe.</p>
               <p rend="justify">– Hát mióta lettél te Plankenhorsték estély-bemondója?</p>
               <p rend="justify">Jenő kényelmetlenül huzódva felelt.</p>
               <p rend="justify">– Nagyon megkértek, hogy hívjalak meg a nevökben személyesen.</p>
               <p rend="justify">Richard erre azután nagyot kaczagott.</p>
               <p rend="justify">– Hát itt az uzsora!</p>
               <p rend="justify">– Micsoda uzsora? szólt Jenő, egész méltatlankodással támadva föl helyéből.</p>
               <p rend="justify">– Az, hogy te udvarolnál Alfonsinenak, ha utadban nem találnád az anyát, – a ki téged még nagyon kicsiny embernek tart. Madame Antoinette azonban még maga is igényt tart a világhoz, nem több harminczhat esztendősnél, s ha hinni lehet a frizeurjének, még szép asszony is. Gárdista koromban sokszor tánczoltam vele az elitebálokban, s nem egyszer ismertem rá a dominó alatt, ki ismerősének szólított. – Te azt mind tudod jól, s gondolod magadban, elviszem a bátyámat elefántnak. Jól van no, öcsém. Meg ne ijedj, nem adom vissza az ötszáz forintodat. Nagy uzsora ugyan, de leszek elefántod. Ülj a hátamra; míg te elbolondítod a leányát, én elbolondítom az anyját.</p>
               <p rend="justify">– De kérlek! kiálta fel Jenő, most már igazán ingerülten. Nekem ott egészen becsületes szándékaim vannak.</p>
               <p rend="justify">Richard végig huzta mutató és hüvelykujját az orrán, s vállat vont.</p>
               <p rend="justify">– Hát bánja a kő…! Miattam elveheted mind a kettőt.</p>
               <p rend="justify">– De hát eljösz?</p>
               <p rend="justify">– Barátom, hogyne mennék. Vesztrisz híres tánczos volt, de ő sem kapott többet ötszáz forintnál egy estére azért, hogy tánczoljon.</p>
               <p rend="justify">– No, ne gorombáskodjál velem. Bizony megharagszom rád, s soha feléd sem jövök. Pénzemet megosztottam veled, mint testvéremmel, azt te is megteszed hasonló esetben. Arra pedig, hogy jőjj el az estélyre, kérlek, mint jó pajtásomat, s az most extra instantia.</p>
               <p rend="justify">– No, jól van, öreg. Ne haragudjál. Megyek veled, a hova akarod. Hanem ha ez extraügy, akkor most nekem van jogom föltételt szabni az alkuhoz. Hát ide hallgass.</p>
               <p rend="justify">– Hallgatok.</p>
               <p rend="justify">– Ha azt akarod, hogy elmenjek a Plankenhorsték estélyére, tedd meg a kedvemért, beszélj a méltóságos főnököddel, hogy egy szegény papot, a kit ide felczitáltatott ad audiendum verbum, bocsássanak békével haza. Tudod jól: az a mi papunk Nemesdombról, kit ama temetkezési imáért üldöznek most.</p>
               <p rend="justify">– Hogy tudod te azt? kérdé Jenő megütközve.</p>
               <p rend="justify">– Hát csak rájöttem valahogy. Becsületes jámbor ember az, hagyjátok szaladni.</p>
               <p rend="justify">Jenő officiosus képet csinált.</p>
               <p rend="justify">– De – én úgy tudom, hogy a cancellár nagyon fel van ellene ingerülve.</p>
               <p rend="justify">– Ejh, hagyj nekem békét a ti nagy embereitekkel. Láttam én már mindenféle nagy embert, – masculini et fœminini generis, – a legelképzelhetőbb mindenféle pongyolában. Tudom én jól, hogy azok is úgy esznek, isznak, ásítanak és horkolnak, mint más ember. Engem meg nem ijesztesz velük. A főnököd ránczbaszedi homlokát, nagyot horkant az ártatlan deliquensre, s aztán, mikor odább ereszti, jót nevet rajta, hogy de megijesztette. Az a pap becsületes ficzkó. Egy kicsit eljár a szája. De hát azért az Isten cselédje. Ereszszétek békével haza; hadd őrizze tovább az úr birkáit!</p>
               <p rend="justify">– Jól van no, majd szólok az ügyében ő nagyméltóságával.</p>
               <p rend="justify">– Köszönöm, de most már igazán ülj le és igyuk meg ennek a szent békekötésnek az áldomását. Pál úr!</p>
               <p rend="justify">Pál úr compareált.</p>
               <p rend="justify">– Itt egy tízforintos. Hozzon két palaczk pezsgőt. Egyet nekünk, egyet magának!</p>
               <p rend="justify">Pál úr nagyon meglógatta a fejét kifelé mentében s erősen dörmögé magában:</p>
               <p rend="justify">«Én is csak ilyen voltam, mikor ifjú legény voltam.»</p>
            </div>
            <div type="div2">
               <head>Mindenféle Emberek.</head>
               <p rend="justify">A Plankenhorst-család estélyei eltűrt nevezetességgel birtak a rezidencziában.</p>
               <p rend="justify">A Plankenhorst név elég jó hangzású volt, csak az hiányzott belőle, hogy nem volt előtte a bárói czím. – Hanem azért az özvegy nőt baronessenek czímezték, mert ő annak született. – Még a leányát is megtisztelték e czímmel udvarlói. Én bizony nem tudom egész hitelességgel, hanyadik ivadéknál szűnik meg ez reagens hatással bírni a leányágon.</p>
               <p rend="justify">Plankenhorsték saját házukban laknak a belvárosban, a mi Bécsben nagy szó. Hanem az nagyon ódon épület volt már, még Mária Terézia idejebeli styl szerint, és a földszinti szobák ki voltak adva boltoknak.</p>
               <p rend="justify">Költséges háztartást vittek; hanem nyáron soha sem mentek jószágaikra, a holt idényt is Bécsben töltötték.</p>
               <p rend="justify">Bejárásuk volt a legmagasabb udvarhoz, s ott sokszor voltak láthatók, hanem társaságukat inkább csak a férfi, mint a női rész kereste. A bárók, a kiknél kezdődik az ember, s a herczegek, a kiknél kezdődik a nemes ember, gyakran nyujtották kezöket a kellemes Antoinette asszonynak, midőn a buffetbe vezették, s a bájos Alfonsinenek, ha tánczra vitték; és mikor a herczegek jelmezbálakat adtak, azokból nem hiányzott a két Plankenhorst úrhölgy. Hanem azért nem hallatszott, hogy valamely báró vagy herczeg valami komolyabb viszonyt iparkodott volna kötni e családdal.</p>
               <p rend="justify">Az ő estélyeik nevezetesen látogatottak voltak, s azokban sok országos és szívbeli cselszövény lett kifőzve. Hanem az volt a feltünő, hogy azokban az estélyekben még sem az a társaság vett részt, a melyet ők szoktak látogatni. Nem lehetett náluk egy Sedlniczkyvel, Inzaghival, Apponyival találkozni, hanem azoknak tanácsosaival és titkáraival. Windischgrætz és Colloredo herczegeket senki sem kereste ottan; hanem azért voltak jelen tisztes arczú, érdemrendes mellű, aranygalléros katonai kitünőségek, annál több fiatal életvidám tiszt és nemes testőr. A hölgykoszorú is igen válogatott volt, rang, hivatal, születés által kitüntetett családok hölgyei és kisasszonyai.</p>
               <p rend="justify">A mi pedig a hangot illette, az minden kifogáson felüli volt, a convenientia és societas szabályait illetőleg. A mulatság igényeit tekintve pedig az az egy előnyük volt Plankenhorsték estélyeinek, hogy ott elegans társaságban lehetett élvezni fesztelenül, a mi nem mindig adatik együtt, mert vagy fesztelenül mulat az ember, csak hogy a társaság nem elegans hozzá; vagy pedig elegans társaságban mulat, csakhogy decidáltan unja magát mellette.</p>
               <p rend="justify">Plankenhorstéknál mind a két előny egyesült.</p>
               <p rend="justify">Hanem azért mégis, mikor este kilencz órakor Jenő teljes bál-ornátusban elment Richardért, hogy majd elviszi magával, azt még egészen öltözetlenül találta. A pamlagon feküdt s valami regényt olvasott.</p>
               <p rend="justify">– Hát te nem készülsz az estélyre? </p>
               <p rend="justify">– Micsoda estélyre?</p>
               <p rend="justify">– Plankenhorstékhoz.</p>
               <p rend="justify">– No nézd, erről egészen elfeledkeztem! szólt Richard felugorva a pamlagról. Héj Pál úr?</p>
               <p rend="justify">– Ugyan mondd meg, Richard, miért húzódol te olyan nagyon ezektől az emberektől, a kik olyan nyájasak, olyan előzékenyek hozzánk; s a kiknél olyan jól lehet mulatni.</p>
               <p rend="justify">– No mi baj? kiálta be az ajtón Pál.</p>
               <p rend="justify">– Jőjjön be Pál úr, azután borotváljon meg! monda az öregnek Richard. Nemcsak szakácsa volt az, hanem borbélya is.</p>
               <p rend="justify">– Hiszen már régen akartam mondani, hogy miért nem készül? dörmögé az öreg. Ha én fejemben nem tartanám, felit is elfeledné dolgának. Pedig a meleg víz is kész már. No hát üljön le.</p>
               <p rend="justify">Richard le hagyta magát ültetni egy székre s nyakába köttetni a törülközőt.</p>
               <p rend="justify">– De hát az én kérdésemre miért nem felelsz? unszolá Jenő, míg Pál úr a szappant habarta. Miért idegenkedel Plankenhorstéktól?</p>
               <p rend="justify">– Tudja a mennykő! felelt Richard. Olyan grófhatnám emberek.</p>
               <p rend="justify">Jenő önbizalmasan mosolygott.</p>
               <p rend="justify">– Én azt nem tapasztaltam.</p>
               <p rend="justify">– No tartsa az állát! rivalt Pál úr gazdájára, s elkezdé a képét köröskörül beszappanozni.</p>
               <p rend="justify">Mikor aztán egészen be volt a képe szappanozva egész a szája széléig, akkor Richard elkezdett valamit mesélni az öcscsének, míg Pál úr a beretvát megfeni a szíjon.</p>
               <p rend="justify">– Te Jéni! Egyszer, mikor Velenczében voltam, találkoztam a tengerparton egy faquinnal, a kinél volt egy hosszú, horgasvégű sodrony. Kérdeztem tőle, mit keres itt? Ebédre valót, felelt a faquin. Épen apály ideje volt, s a tengerhomokban apró gömbölyü lyukacskákat lehetett látni. A faquin kivett a korczából egy csipetnyi sót, s azt egy ilyen homoki lyukba hintette. Arra egyszerre hirtelen kitolta a lyukból az ujját egy csigabiga, a mit úgy hínak az olaszok, hogy «pesce canella». A faquin hirtelen keresztülütötte rajta a hegyes drótszigonyt s kirántotta a jámbort a hüvelyéből. Akkora kis féreg, mint az ujjam. No bizony barátom, ez sovány eledel, mondám a faquinnak. A faquin mosolygott: hosszú madzagot húzott a drót másik végébe s azután egy sziklához ment, a hol mély volt a víz, oda leeresztette a viczkándozó pesce canellat, s egy kis idő mulva egy nagy bolond Stockfischt húzott ki a horga végén.</p>
               <p rend="justify">– Hogy jut neked ez most eszedbe? kérdé Jenő, furcsán vonogatva vállát.</p>
               <p rend="justify">– Magam sem tudom én.</p>
               <p rend="justify">– Jobb lesz már nem discurálni, mert még belevágok a képébe! förmedt rájuk Pál úr. Az úrfi csak menjen előre, a kapitány urat majd transportálom én, ha ki lesz puczolva. Oda találunk magunkba is. Tudjuk bizony, hogy a Plankenhorst-házba nem szükség az ablakon felmenni kötéllajtorjával.</p>
               <p rend="justify">Jenő tanácsosnak találta megfogadni Pál úr utasítását és bátyjának becsületszavával megelégedve, hogy eljön, őt frizeurja kezében hagyni – nehogy még azt is megmagyarázza, hogy miért olyan bolond a pesce canella, hogy elhagyja a biztos menedékét s kidugja az ujját, ha sót hintenek rá?</p>
               <p rend="justify">Fél óra múlva csakugyan találkoztak egymással Plankenhorsték termeiben. Jenő sietett bátyját bemutatni a háziasszonynak és kisasszonynak, kik azonnal constatálták, hogy már volt szerencséjük vele találkozni. Antoinette asszonyság azt is hozzá tette, hogy nagy örömére szolgál a kapitány urat saját termében is láthatni.</p>
               <p rend="justify">A kapitány úr mondott neki egy pár locus communist s aztán jött más, ennek átadta a helyet.</p>
               <p rend="justify">– Akarod, hogy megismertesselek itt egynehánynyal a társaságból? kérdé tőle Jenő. </p>
               <p rend="justify">– Soh se fáraszd magad vele. Jobban ismerem én ezeket itt, mint te. Az a martialis termetű feldmarschall amott, ki oly hangosan conversál, mintha brigadeot commandirozna, az egy élelmezési főtiszt, ki teljes életében profuntot mért és szénát porcziózott, s nem hallott máskor ágyúzni, mint a császár nevenapján. Az a fiatal herczeg, ki oly magasra feltett szemüveggel osztja a kegyes mosolygást, az a Polizei-Direktor titkára; különben igen hatalmas férfiú. Az a tiszteletreméltó bankár, ki egyszerre három emberrel beszél, a hasától nem látja a lábát, s óraláncza drága fityegőivel játszik, az valami Medicinalrath a Sektion für Sanitätswesennél; a közkórházak vannak rábízva, meglátszik rajta. Az a nyájas kis öreg úr, ki talleyrandi finomsággal köt discursust mindenkivel, az az államkanczellár referense «über öffentliche und private Unterhaltungen». Az a ferdére festett képű duenna abban a kávészín szalüpben, az Blumenberg bankárnak a felesége, a kinél az előkelő körök tékozló fiai szoktak adósságot csinálni, s a ki ennélfogva mindent tud, mi a legmagasabb körökben történik; s az a fiatal kisasszony, ki itt tőlünk nem messze olyan bizalmas mosolygással beszél egy hozzád hasonló öreg ifjuval, az a leggonoszabb spion, a ki valaha titkokkal kereskedett; különben igen szeretetre méltó kis naiv leányka.</p>
               <p rend="justify">Jenő igen fanyar képet csinált mindezekhez. Úgy tetszett neki, mintha Richard bátyja nem valami épen nagyon megtisztelő véleménynyel volna erről az egész társaságról.</p>
               <p rend="justify">– Többet ér ennél az egész compániánál az a kis szobaleány, a kivel a lépcsőn találkoztam, szólt másfelé fordítva a beszédet Richard. Ejh, de helyes kis gyerek! Nem tudom, ide tartozik-e? Már annak a kedvéért eljárnék az estélyeitekre. Mikor elszaladt mellettem, megcsippentettem az orczáját, de mondhatom, hogy olyat koppantott a kezemre, hogy most is sajog bele.</p>
               <p rend="justify">Ezt már Jenő hallgatta is, nem is, mert épen közeledett feléjük egy előkelő kitünőség, a kire már messziről el kellett kezdeni a mosolygást.</p>
               <p rend="justify">Akkor aztán Richard is arra fordult, hogy meglássa, ki kényszeríti az öcscsét ily önkéntes nyájasságra?</p>
               <p rend="justify">Egy magas, szikár úr, egész termete csupa szeglet, arcza egy rendetlen prizma, szegletbe menő szemöldök, hegyes szegletű orrhegy, trapezialis állkapcsa, divergens hegyes bajuszok a felső ajk fölött s azokkal trigonometrice ellentétes kis hegyes szakáll az alsó ajk alatt.</p>
               <p rend="justify">Richard ezt az alakot is igyekezett magában kitalálni.</p>
               <p rend="justify">«No ez a valaki, a kire most itt az öcsém egy távmosolyt intéz, kétségtelenül fő udvari kurir a spanyol követségnél.»</p>
               <p rend="justify">Hanem most az egyszer megjárta lavateri tanulmányával.</p>
               <p rend="justify">A szegletes úr öcscsét csak úgy per tangentem üdvözölve, egyenesen ő hozzá lépett s mind két karját bizalmasan megveregetve beczéző tenyereivel, nyájasan és magyarul szólítá meg.</p>
               <p rend="justify">– Szervusz Richardkám. Szervusz.</p>
               <p rend="justify">Richard hideg vérrel visszaadta neki a köszöntést.</p>
               <p rend="justify">– Szervusz.</p>
               <p rend="justify">Mire a szegletes úr az egyik bajuszán egyet rántott, mintha a válasz nem lett volna egészen inyére, míg Jenő zavarodottan harapott ajkába, mintha neki kellene a maga száját megharapni azért, a mit Richard mondott.</p>
               <p rend="justify">Richard pedig azt hitte, hogy ez a valaki, a ki őt itt most tegezi, valahol valami államcancellári bálban Bruderschaftot ihatott vele s még most is emlékezik rá, a mit pedig ő reggelre elfelejtett. Lehet a világon ilyen jó pajtás még sok.</p>
               <p rend="justify">– Hát hogy vagy, hogy? kérdé a szegletes úr familiáris bizalmaskodással.</p>
               <p rend="justify">– Keményen, felelt Richard. Látom, te is jól ki vagy keményítve.</p>
               <p rend="justify">A szegletes úrnak ez sem tetszett; most már az alsó ajkán meghagyott ecsetformát elkezdte húzogatni. </p>
               <p rend="justify">– Holnap indulok haza. Mit izensz édes anyádnak?</p>
               <p rend="justify">– Hát te is azon a tájon lakol?</p>
               <p rend="justify">Erre a kérdésre mind a két hegyes bajusz felvonult az orrig; míg Jenő testvér iparkodott olyan képet csinálni, mint a ki nem hallgatja, hogy mit beszélnek mellette.</p>
               <p rend="justify">– Nos, mit izensz édes anyádnak? ismétlé a szegletes úr.</p>
               <p rend="justify">– Csókolom kezeit.</p>
               <p rend="justify">E szóra a prizmatikus arcz szögvonalai egyszerre más combinatio szerinti összeszögellésekre alakultak, a mit más ember arczán gyöngéd kedveskedésnek fognánk nevezni.</p>
               <p rend="justify">– No ezt át fogom neki adni; szólt a szegletes úr, megragadva mindkét kezével Richard jobbját. Bizonyos lehetsz felőle, kedves Richard, hogy kézcsókodat a legnagyobb hódolattal fogom én magam kedves szeretett anyádnak átadni. Én személyesen.</p>
               <p rend="justify">– No iszen nem szükséges épen ilyen nagy pontossággal járnod el e megbízásban, mert hiszen én sem adtam neked a kézcsókot in natura.</p>
               <p rend="justify">– Ühm. Dörmöge erre magában a szegletes úr, s alsó ajkát oly mélyen behúzta fogai közé, hogy a kis pemzliforma szakáll feltolakodott a két bajusz közé harmadiknak.</p>
               <p rend="justify">Veszedelmes volt azt a kérdést koczkáztatnia, hogy «te talán nem tudod kivel beszélsz?» mert ha erre az a válasz jön, hogy «de igen», akkor az eddig váltott szavak igen nagy mértékét fejezik ki a fumigálásnak; másképen kellett a való felismerésére vezetni a tudatlan ifjút.</p>
               <p rend="justify">– S hát te magad nem szándékozol lejönni?</p>
               <p rend="justify">– Talán, ha concentrirung lesz Pesten és az ezredemmel leparancsolnak.</p>
               <p rend="justify">– Kaphatnál szabadságidőt, ha le akarnál jönni a vármegyédbe.</p>
               <p rend="justify">– Hát ott mit látnék?</p>
               <p rend="justify">– Nagyobbszerű concentrirungot és igazi, nem Scheingefechtet, hol az ország első capacitásai fognak megmérkőzni egymással, s látni fognád, hogy vannak még a csatatéren kívül is ütközetek, mikben az igaz hűség kipróbáltatik.</p>
               <p rend="justify">– Igen? Ólmos bottal. Restauráczió lesz megint?</p>
               <p rend="justify">– Nem, édes öcsém. A szellem és igazság fegyvereivel; azon fegyverekkel, mikkel dicsőült atyád küzdött egy magas czél diadaláért s a mely küzdelem folytatására lesztek hivatva ti.</p>
               <p rend="justify">– Ahhoz nekem se pénzem, se eszem.</p>
               <p rend="justify">– Majd megjön mind a kettő. S a míg ti, a dicsőült fiai elfoglalhatjátok azt a helyet, melyet halhatatlan atyátok minden viharban megállott: addig helyettetek ott leszek én, ki a szent küzdelem folytatásában, ha nem oly vas kézzel is, mint az övé, de hasonló vas akarattal fogok kitartani. Adieu, kedves Richard. Én még ez éjjel utazom. Adieu. Kedves anyádnak meg fogom mondani, hogy egészséges vagy. Első dolgom lesz, hogy vele szóljak, ha megérkezem Nemesdombra; ha éjfélben érkezem is. S ha én szóltam vele, ő hivatni fog téged. Ő nagyon szeret téged. Adieu, kedves Richard.</p>
               <p rend="justify">A szegletes úr jól megrázta Richard kezét s oly kegyteljes mosolylyal vált meg tőle, mintha az csupa merő hizelkedésekkel traktálta volna.</p>
               <p rend="justify">Jenő a discursus vége felé odább sandalgott, hogy még tanunak se legyen jelen s iparkodott valami látszólagos társalgást kezdeni a titkokkal kereskedő naiv kisasszonynyal. – A mint pedig félszemmel észrevette, hogy a szegletes úr elvált Richardtól, sietett bátyjához vissza.</p>
               <p rend="justify">– No te ugyan gyönyörű sottiseokat csináltál ezzel az emberrel!</p>
               <p rend="justify">– Miféle sottiseokat? kérdé az, semmiről sem tudó képpel.</p>
               <p rend="justify">– Hát legelőször is visszategezted.</p>
               <p rend="justify">– Hát ha ő per tu szólít meg.</p>
               <p rend="justify">– De hát nem ismered? Ez Rideghváry. </p>
               <p rend="justify">– Nem bánom én, ha Melegváry is.</p>
               <p rend="justify">– Családunknak régi benső barátja, kit sokszor láthattál odahaza.</p>
               <p rend="justify">– Ejh, ha én minden fizásra emlékezném, a mit valaha a házunknál láttam nyolcz esztendős koromig, a mikor a katonaiskolába felhoztak. Biz én nem rajzoltam le az albumomba Betegváry, vagy Micsodaváry úrnak a fizimiskáját; pedig egy linea segélyével könnyen tudnék ilyen arczképet architecturázni.</p>
               <p rend="justify">Jenő iparkodott bátyját félrehúzni valami szögletbe, hogy meg ne hallja valaki más is, mit beszél?</p>
               <p rend="justify">– De kérlek, sugá fülébe; ez igen nevezetes ember.</p>
               <p rend="justify">– Én megengedem neki.</p>
               <p rend="justify">– Ez az administratora a vármegyénknek.</p>
               <p rend="justify">– Hát az a vármegye dolga.</p>
               <p rend="justify">– És még más valami is… Nekünk leendő mostoha apánk.</p>
               <p rend="justify">– Hát ez az anyánk dolga.</p>
               <p rend="justify">Richard e szónál hátat fordított öcscsének.</p>
               <p rend="justify">Jenő még akart neki valamit mondani, hanem az lerázta nyakáról.</p>
               <p rend="justify">– Hagyj nekem békét Erdeghváry uraddal. Nem azért jöttünk mink ide. Eredj kurizálni Alfonsinenek; most nincs körülötte más, csak az a nyaffadt Hofsekretär extra statum; azt már csak ki tudod szorítani a helyéből. Aztán emlékezzél arra a történetre a pesce canelláról, meg a Stockfischről.</p>
               <p rend="justify">Jenő tréfás nehezteléssel bökte oldalba bátyját ujjával.</p>
               <p rend="justify">– Ejh, te gonosz! Hát melyikünk a pesce canella? melyikünk a Stockfisch?</p>
               <p rend="justify">– Most a Hofsekretär a pesce canella, s te vagy a Stockfisch; hanem ha egy náladnál különb epouseur kerül a halászatba, akkor te leszesz a pesce canella, az lesz a Stockfisch.</p>
               <p rend="justify">Jenő csóválta a fejét és mosolyogva ment odább, pedig igazán haragudott a tréfáért. </p>
               <p rend="justify">Richard egy órahosszat tánczolt és unatkozott Plankenhorsték termeiben. Kártyázni ott épen nem szoktak; ettől ment volt a hirük. Volt ugyan fiatal hölgy e termekben elég s Richard hirhedett csábítónak volt kikiáltva, hanem az untatta éppen legjobban, hogy ez olyan könnyű mesterség. Asszony, leány, mind olyan egyforma.</p>
               <p rend="justify">Richard teljes öntudatával birt annak a szomorú szerencsének, hogy ő utána minden asszonyféle bolondul; szép és kevésbbé szép, ifjabb és években gazdagabb. Csak köszönnie kell és viszonoztatik.</p>
               <p rend="justify">Egy szobaleány, ki az arczát megcsippentőnek kezére üt, rá nézve új dolog.</p>
               <p rend="justify">Még eddig nem talált sem férfira, ki a küzdésben, sem nőre, ki a szerelemben mestere lett volna.</p>
               <p rend="justify">Egyszer megint összeszakadt az öcscsével.</p>
               <p rend="justify">– Nem jösz egy csésze theát bevenni a buffetbe?</p>
               <p rend="justify">– Nem bánom.</p>
               <p rend="justify">Jenő arcza sugárzott a dicsőségtől. Bizonyosan diadalmas előhaladásokat tett Alfonsinenél.</p>
               <p rend="justify">– Nézd csak, szólt Richard a buffetbe érkezve: nézd, ott van az én cziczuskám, csakugyan rumot és limonadeot oszt a kredenczben a vendégeknek.</p>
               <p rend="justify">– Te szerencsétlen! kiálta rá Jenő; egyik bakot lövöd a másik után, mint valami új Parlagi Jancsi. Hisz ez nem szobalány, hanem Edith kisasszony, a család egyik nőrokona.</p>
               <p rend="justify">Richard megütközve állt meg.</p>
               <p rend="justify">– Micsoda? Ez a családhoz tartozó rokon? A kit egyedül hagynak este a lépcsőn alá s föl szaladgálni, s az estélyen rumot, limonadeot engednek vele osztogattatni a vendégeknek?</p>
               <p rend="justify">Jenő a vállait vonogatta.</p>
               <p rend="justify">– Tudod, nagyon szegény rokonok leánya, csak úgy kegyelemből tartják. Aztán még egészen gyermek. Tán tizennégy-tizenöt éves, nem esik beszámítás alá.</p>
               <p rend="justify">Richard végig nézte öcscsét. </p>
               <p rend="justify">– No nem is volt hát ez a te háziasszonyod bárónő soha.</p>
               <p rend="justify">– De hát mit csináljon ilyen szegény rokonoknak felfogadott leányából? Baronessenek nem nevelheti.</p>
               <p rend="justify">– Ne fogadná fel. Hát így mi lesz belőle? Valami úrféle el nem veheti ilyen cseléd állomásban; valami szegény ember pedig nem emelkedhetik hozzá, előkelő származásánál fogva.</p>
               <p rend="justify">– Az mind igaz, kedves Richard, hanem ez engemet mind nem érdekel.</p>
               <p rend="justify">Richard aztán ott hagyta az öcscsét s odament a kredenczhez, a hol Edith kisasszony osztott czukrot és narancsot.</p>
               <p rend="justify">Edith csakugyan gyermek volt még: telt piros arczú, eleven alak, szemekkel, mint az égő parázs és nevető korallpiros ajakkal; feltűzött hajat viselt, ez volt egész fejdísze, sürű, fekete és ragyogó; vékony fekete szemöldei és finom metszésű orra szelidebb kifejezést adtak merész tekintetének, mint a minőt talán szenvelgett.</p>
               <p rend="justify">Ő egészen otthon találta magát ebben a szerepben, a mi neki volt juttatva. Tetszett neki ez a fesztelen bizalmaskodás, a mivel a vendégek viseltettek hozzá, hogy úgy bántak vele, mint egy gyermekkel, mint egy cziczával. Legalább karmolhatott érte.</p>
               <p rend="justify">Richard közelített a leányhoz, az pedig nem hogy durczásan fordította volna el tőle fejét, a mihez az első találkozás után teljes joga lett volna, sőt gúnyos daczczal mosolygott feléje azokkal a csillagszóró szemeivel, s mikor Richard odalépett a kredenczhez, azt mondá neki:</p>
               <p rend="justify">– Ahá! Fél most tőlem, ugy-e?</p>
               <p rend="justify">Eltalálta. Richard csakugyan olyas valamit érzett.</p>
               <p rend="justify">– Edith kisasszony! én bocsánatát kérem. De hát hogyan engedik kegyednek, hogy este egyedül járjon a lépcsőn, a hol annyi ember megfordul?</p>
               <p rend="justify">– Ah, azok mind ismernek már engem. Aztán dologban jártam. Ön szobalánynak nézett, ugy-e? </p>
               <p rend="justify">– Valóban azt akartam mentségemre felhozni.</p>
               <p rend="justify">– De hát azzal is úgy kell bánni, mit?</p>
               <p rend="justify">Ezzel csakugyan megakasztotta Richardot; erre nehéz volt megfelelni.</p>
               <p rend="justify">– No már most mondja meg, hogy mit parancsol? aztán menjen a tánczterembe: ott várják.</p>
               <p rend="justify">– Nem kell biz én nekem kisasszony se mandulatej, se czitromvíz, hanem adja ide a legkisebbik ujjacskáját a kezének, arra, hogy megbocsát.</p>
               <p rend="justify">– Menjen, menjen, nem adom önnek a kezemet, mert önnek rossz keze van.</p>
               <p rend="justify">– Ha azt mondja, hogy rossz kezem van, holnap megverekszem valakivel s levágatom ezt az én rossz kezemet tőből. No, akarja, hogy levágassam ezt az én rossz kezemet, a mely önt megbántotta? Engemugyse, holnapután félkézzel fog látni.</p>
               <p rend="justify">– No menjen, ne bolondozzék, inkább nem haragszom, szólt a gyermek s oda adta – nem a kis ujját, hanem az egész tiszta, őszinte meleg kezét, hogy Richard kezébe szoríthassa azt.</p>
               <p rend="justify">Nem volt éppen a közelben, a ki ügyelt volna rájok.</p>
               <p rend="justify">És akkor azt mondta Richard annak a kis leánynak:</p>
               <p rend="justify">– Most pedig lelkemre fogadom kegyednek, hogy soha még csak szemem tekintetével se bánthassam meg kegyedet, még a szememet sem fogom kegyedhez tovább emelni, mint eddig a kézig.</p>
               <p rend="justify">És megtartotta, a mit mondott; mert a mint az eleresztett kéz a leányka termetén aláhanyatlott, lesütötte előtte a szemeit és úgy vett búcsut, hogy még a szemébe se kacsintott.</p>
               <p rend="justify">Mikor éjfél után ismét együtt haza kocsizott a két testvér, Jenő úrfinak nagyon feltünt, hogy bátyja ezuttal nem kötődik vele. </p>
            </div>
            <div type="div2">
               <head>A Backfisch.</head>
               <p rend="justify">Richardot azután nem kellett nagyon erőltetni a Plankenhorst család látogatására; járt oda magától is eleget.</p>
               <p rend="justify">Udvarolt a háznál mindenkinek; a házi asszonynak, a leányának és mindennapos vendégeinek. Azt hitte, azért majd nem látnak bele.</p>
               <p rend="justify">Jenő öcscsét túlboldoggá tette vele. Az ifju őrülésig szerelmes volt Alfonsinebe.</p>
               <p rend="justify">Az igaz, hogy igen szép hölgy volt; eszményi arcz, alak. Finom, tökéletes vonások, nemes hajadoni tekintet; báj és kellem minden arczjátéka.</p>
               <p rend="justify">De milyen sötét lélek lakott ez angyalarczon belül!</p>
               <p rend="justify">Ez a két ragyogó égszínkék szem balcsillagzat volt; minőről azt mondta az astrolog: a ki e csillag alatt útra indul, elvesz az!</p>
               <p rend="justify">Egy este a szokott estély végzésével szobaleányával vetkőzteté magát Alfonsine. Külön hálószobája volt anyjáétól.</p>
               <p rend="justify">A komornáját mamsell Bettinek hitták.</p>
               <p rend="justify">Mikor egyedül voltak, azt kérdezé komornájától Alfonsine:</p>
               <p rend="justify">– Mit csinál a Backfisch?</p>
               <p rend="justify">Backfisch persze annyit tesz, hogy sült hal. Hanem a kik a német nyelvben e szónak különösebb gyöngéd értelmet akarnak adni, azok gondolnak alatta holmi olyan kis felserdült leánykákat, a kik már nem gyermekek, de azért még rá érnek várni a főkötőig; a kik még ártatlanok és ostobácskák; a kik már éreznének valamit a szivükben, de nem tudják, hogy mit? fecsegnek és nem tudják, hogy miről? a tréfát komolynak, a komolyat tréfának veszik s a legelső szép szót, a mit nekik mond valaki, arany gyanánt kapják. Ez a Backfisch. </p>
               <p rend="justify">– A Backfisch tanul úszni, felelt ravasz arczfintorítással a mamsell.</p>
               <p rend="justify">– Még mindig vezérkötélen? Még nem szabadult fel?</p>
               <p rend="justify">– Majd nemsokára, szólt Betti, Alfonsine hajfürteit kibontva, hogy éjre másként fonja. A multkor, hogy kibontotta a haját, azt kérdezte: «melyikünk haja hosszabb? az enyim vagy Alfonsineé?» s körül beterítette magát vele.</p>
               <p rend="justify">– Haha! a Backfisch!</p>
               <p rend="justify">– Én azt mondtam neki: az övé szebb.</p>
               <p rend="justify">Ezen mind a ketten összenevettek.</p>
               <p rend="justify">– Tehát tudja már magáról, hogy szép?</p>
               <p rend="justify">– A felől én is igyekeztem őt felvilágosítani, hanem ez éppen ellenkező hatással van rá. Egyszer felvilágosítottam afelől, hogy igen jól áll neki a nevetés, gyönyörű fogsorai vannak: azóta, mikor nevet, befogja a száját. Máskor megmagyaráztam neki, hogy szép magas homloka milyen vidám tekintetet ad arczának; azóta lehúzza a haját a homlokára, hogy keskeny legyen.</p>
               <p rend="justify">– Kérkedés az! azt mondja magában: annyira szép vagyok, hogy el kell titkolnom egy részét. Nem ábrándozik-e?</p>
               <p rend="justify">– Furcsa az nála. A minap a baronessenek egy főkötőjét föltette a fejére s megnézte magát a tükörben s aztán nevetett: «milyen különös volna az, ha én asszony volnék». És azóta sokszor előhozza azt és képzelgeti magában: valjon mi dolgom volna nekem, ha asszony volnék? Ezt főzném, azt főzném az uramnak. Este várnám a kandalló mellett, ha hazajön; egymás mellett ülnénk, aztán olvasnánk egy könyvből, ennénk egy tányérról, innánk egy pohárból, aztán úgy neveznénk egymást, hogy «szivecském». Ha mulatságba mennénk, mindig egymással tánczolnánk.</p>
               <p rend="justify">– Tehát gondolkozik felőle? szólt Alfonsine, ravasz tekintettel pillantva fel Bettire.</p>
               <p rend="justify">– Sokszor előhozom neki, hogy milyen rossz sorsa van itt. Milyen megvetőleg bánik vele a két baronesse; hogy lenézik, szidják, mint a cselédet, nyomorultúl járatják akár egy szobaleányt; azon sokat kesereg.</p>
               <p rend="justify">– Az jó.</p>
               <p rend="justify">– Előttem ugyan mást mond. Azt mondja, hogy ez mind jól van így; de én sokszor rajta kapom, hogy éjjel, mikor azt hiszi, hogy mindenki alszik, sír és nyugtalan.</p>
               <p rend="justify">– Beszél-e valakiről?</p>
               <p rend="justify">– Minden férfiról szokott fecsegni, a ki csak a háznál megfordul; kibeszéli, a mit gondol felőlök: ez szép ember, az kiállhatatlan, ez tréfás, amaz unalmas. Csak egyről nem akar beszélni soha.</p>
               <p rend="justify">– Tudom.</p>
               <p rend="justify">– Hanem ha annak a nevét előhozom neki: mélyen elpirul. Arról aztán hiába beszélek neki akár jót, akár rosszat: nem tudok belőle kivenni semmit.</p>
               <p rend="justify">– Hát az jár-e körüle nagyon?</p>
               <p rend="justify">– Vigyázok rá. Szörnyű óvatos. A hol összetalálkozik Edithtel, már ránczba szedi arczát, szemébe nem kacsint, fejhajtva üdvözli; alig szól hozzá pár szót. Ismerem én már ezt.</p>
               <p rend="justify">– Szegény kis Backfisch! Csináljon neki örömet Betti. Holnap új ruhát kap. Egy öltönyömet elrontotta a szabó; az neki jó lesz.</p>
               <p rend="justify">Betti mamsell nevetett.</p>
               <p rend="justify">– Azt a rózsaszín tarlatánt? Hisz az báli ruha!</p>
               <p rend="justify">– Azért jó lesz neki. Hadd örüljön neki. Beszéljen neki olyanformát, hogy eddig csak azért volt mellőzve, mert úgy tekintettük, mint gyermeket. De most már kinőtt belőle s most már ő is házi kisasszony lesz. Taníttatjuk tánczolni, zongorázni, énekelni.</p>
               <p rend="justify">– Komolyan?</p>
               <p rend="justify">– Csak mondja ezt neki. Be fogjuk ezután vezetni a társaságba; meg fogjuk mindenkinek mondani, hogy ő családtag.</p>
               <p rend="justify">– Ha ezt ma este elmondom neki, reggelig nem alszom tőle, mert folyvást csak arról fog fecsegni. Különösen az énekléshez nagy kedve van.</p>
               <p rend="justify">– Szegény kis Backfisch! Ugyan tegye meg neki ezt az örömet.</p>
               <p rend="justify">… Oh szivtelen Jezabel!</p>
               <p rend="justify">Nehány nap mulva meghivást kapott Richard Plankenhorstékhoz.</p>
               <p rend="justify">Csak en famille lesznek; wisthpartie, teázás és Alfonsine énekel.</p>
               <p rend="justify">Richard örömest fogadott már minden meghivást e családhoz, akármilyen unalmas mulatságokkal kecsegtettek is azok.</p>
               <p rend="justify">Nem is úriaskodott a későn jövetellel, inkább előre igazította az óráját, hogy legyen mentsége, ha ő az első megérkező.</p>
               <p rend="justify">Most is úgy járt.</p>
               <p rend="justify">Az előszobában, hol a komornyik átvette a kardját, köpönyegét, még nem látott idegen felöltönyt a fogason.</p>
               <p rend="justify">– Tehát én vagyok megint a legelső? kérdé a komornyiktól.</p>
               <p rend="justify">– Igenis; felelt az mosolyogva s nyitotta előtte a teremajtót.</p>
               <p rend="justify">A teremben mamsell Bettivel találkozott Richard; az tett-vett valamit.</p>
               <p rend="justify">– Korán jöttem tán, mamsell Betti?</p>
               <p rend="justify">A mamsell pukkerlit csinált és mosolygott.</p>
               <p rend="justify">– A baronesse még nincsen idehaza, de mindjárt haza fog jönni. A kisasszony odabenn van.</p>
               <p rend="justify">Richardnak nem volt ez új dolog. Akárhányszor találta Alfonsinet egyedül (természetesen társalkodónéja ráadásával) s kellemesen el lehetett vele fecsegni. Finom emberszóló volt. Zongorázni és énekelni is tudott csinosan.</p>
               <p rend="justify">Most is hallott a két szobán keresztül valami énekhangot Richard; csupán ez tünt fel neki, hogy ez a hang sokkal erősebb és csengőbb, mint máskülönben szokott lenni; de hát, gondolhatta, talán olyankor mindenki jobban énekel, ha nem hallgatják, – ha ugyan gondolt e felől valamit.</p>
               <p rend="justify">Benyitott a harmadik szobába, honnan az énekhang jött – és ideje maradt észrevétlenül maradhatni a meglepetés néhány pillanatáig.</p>
               <p rend="justify">A zongora előtt nem Alfonsine ült, hanem valaki más.</p>
               <p rend="justify">Az első perczben alig akart ráismerni Richard.</p>
               <p rend="justify">Edith volt az, szokatlan bálias öltözetben és hajdiszítéssel. Rózsaszinű kivágott ruhát viselt, mely szép nyakát, gömbölyű vállait látni engedé. Valami népies románczot énekelt iskolázatlan, de sympathicus csengő hangon, s hozzá, tudatlanok szokása szerint, egy ujjal verte a zongora billentyűit. Egyedül volt a szobában.</p>
               <p rend="justify">Richard sokáig megengedte magának, hogy az elefántcsonton ugráló kezecskét bámulja, míg egyszer Edith felvetve szemeit a zongoráról, megpillantá a hozzá közelítőt.</p>
               <p rend="justify">Első mozdulata az volt, hogy kezével betakará keblét. Még szokatlan volt neki e viselet, hanem azután eszébe jutott, hogy oda éppen rossz helyre tette a kezét, s azután végig ereszté azt rózsaszín ruháján s eléje lépett az őt üdvözlőnek.</p>
               <p rend="justify">Arcza égett és szive dobogott erősen, hangja alig akart szolgálatára lenni, midőn Richardnak rebegé:</p>
               <p rend="justify">– A bárónő nincsen idehaza.</p>
               <p rend="justify">Richard úgy szánta a szegény gyermeket.</p>
               <p rend="justify">– És Alfonsine kisasszony? kérdé tőle.</p>
               <p rend="justify">– Együtt mentek el. A Burgba hivattak sietősen. Csak későn fognak hazajönni.</p>
               <p rend="justify">– Öcsém nem volt itt?</p>
               <p rend="justify">– Ő még korábban elment.</p>
               <p rend="justify">– S nem mondta a bárónő, hogy vendégeket vár?</p>
               <p rend="justify">– Azt mondta, hogy komornyikját megbízta eljárni a mára meghivottakat, hogy a «cercle» holnap tartatik meg.</p>
               <p rend="justify">– Csodálatos, hogy azt nekem nem mondta a komornyik, mikor bebocsátott. Bocsánat, Edith kisasszony, hogy háborítottam kegyedet. Üdvözletemet, kérem, adja át a bárónőknek.</p>
               <p rend="justify">Azzal meghajtotta magát hidegen, komolyan, és eltávozott.</p>
               <p rend="justify">Szándéka volt a komornyikot megpirongatni a mulasztásért, hanem azt nem találta az előszobában sehol. S a főajtó, a melyen a lépcsőtornáczra ki kelle jutnia, be volt zárva s a kulcs lehúzva a zárról.</p>
               <p rend="justify">Arra kellett magát szánnia, hogy ismét a nagy termen keresztül a cselédszobákhoz vezető ajtón át távozzék el.</p>
               <p rend="justify">Azt az ajtót is zárva találta.</p>
               <p rend="justify">Még egy kijárást ismert, melyen keresztül a konyhából szoktak az ebédlőbe járni. Azt is megpróbálta, az sem nyilt ki.</p>
               <p rend="justify">Az ebédlőben volt a csengetyűhúzó, mely a cselédségnek szól: azt megrántotta háromszor-négyszer erélyesen, azután várt sokáig – semmi nesz.</p>
               <p rend="justify">Még egyszer visszament az előszobába, azt még mindig üresnek találta. Itt senki sincs.</p>
               <p rend="justify">Szive oly hangosan feldobogott, hogy felriasztá alvó lelkét.</p>
               <p rend="justify">Itt valaki egy végzetes játékot űz, melynek nem tudja még mi lesz a vége?</p>
               <p rend="justify">Ismét letette kardját, köpenyét s visszatért abba a szobába, a hol Edithet hagyta.</p>
               <p rend="justify">Lépteinek hangjára eléje jött a leány. De most már nem égett az arcza rózsapírban, halavány volt. Szemei nyugodtan néztek Richardra. Nem remegett, nem volt zavarban.</p>
               <p rend="justify">– Megbocsásson, Edith kisasszony, – szólt Richard, – minden ajtót zárva találok magam előtt, s az egész háznál senki sincsen, a ki kiereszszen.</p>
               <p rend="justify">Az oldalfalon Alfonsine életnagyságú arczképe volt nagy aranyos rámában. Richardnak úgy tetszett, mintha e szép tündérarcz kegyetlenül mosolyogna e jelenetre.</p>
               <p rend="justify">Edith azonban nyugodt közönynyel felelt:</p>
               <p rend="justify">– A cselédek bizonyosan az udvarra mentek. De az nem baj. Itt van a főajtónak második kulcsa, ezzel én majd kibocsátom önt.</p>
               <p rend="justify">A falon függött egy nagy antik rácsozatú remek kulcstartó. Edithnek Richard mellett kelle elhaladnia, hogy a kulcstartóhoz jusson. Midőn melléje ért, Richard elállta az útját.</p>
               <p rend="justify">– Egy szóra Edith! Tudja-e ön, mire gondolok én most e perczben?</p>
               <p rend="justify">Úgy tetszett, mintha az az angyali szép arczkép ott a falon az ifju vállán keresztül hajolva a kárhozat szóváltását folytatná ennek feldobogó szivével. Richard úgy érzé, mintha az egész világ égne körülötte.</p>
               <p rend="justify">Hanem a leány, a kinek útját állta, nyugodtan maradt, s a legnagyobb lélekjelenléttel felelt neki:</p>
               <p rend="justify">– Ön azt gondolta most magában, hogy «én ennek a leánynak egyszer megfogadtam, hogy még a szememmel se sérthessem meg, tekintetemet sem fogom a kezén túl emelni.»</p>
               <p rend="justify">S a leány két keze összekulcsolva volt ölében.</p>
               <p rend="justify">– Úgy van, szólt Richard, s keble egyszerre egy egész pokol nyomásától szabadult meg. – És most egyet kérek öntől, Edith kisasszony. Sürgetős levelet kell irnom a bárónőnek. Adhat kegyed nekem irószereket?</p>
               <p rend="justify">Edith a bárónő iróasztaláról felhengeríté a művészi tolólapot s oda mutatott.</p>
               <p rend="justify">– Tessék.</p>
               <p rend="justify">Richard leült az asztal mellé és irt. Rövid volt, a mit irt, hamar készen lett vele. Azután borítékba tette s azt ostyával lepecsételé.</p>
               <p rend="justify">Edith ez idő alatt folyvást nyugodtan állt az iróasztal tulsó oldalán, összetett kezeit ölébe leeresztve.</p>
               <p rend="justify">Richard fölállt és eléje lépett a bezárt levéllel. Arcza nemes volt és tekintete fenkölt. A leánynak egész lelke szemeiben élt, midőn ez arczot vizsgálta.</p>
               <p rend="justify">– És miután kegyed el tudta szivemben olvasni, hogy mit gondolok most? el fogja tudni olvasni azt is, hogy mit irtam a lezárt levélben most?</p>
               <p rend="justify">S azzal eléje tartá a levél pecsétes felét.</p>
               <p rend="justify">– El tudja-e olvasni?</p>
               <p rend="justify">A leány pedig, a mint kezei össze voltak kulcsolva, lassankint fölemelé azokat egész arczáig, s így összekulcsoltan homlokához szorítá azokat, nem gondolva rá, hogy ezzel fölszabadítja a szemközt álló tekintetét, hogy szemeibe láthasson és megláthassa azokban a kétségbeesés, a gyönyör, a fájdalom és felmagasztaltság csillagcseppjeit.</p>
               <p rend="justify">– Igen, e levélben ez van írva, mondá Richard: «Asszonyom, én öntől nőül kérem Edithet; egy év mulva nagykorú leszek, akkor eljövök érte. Addig bánjék ön úgy vele, mint az én menyasszonyommal.»</p>
               <p rend="justify">– És azzal odanyujtá a leánynak a levelet.</p>
               <p rend="justify">Edith ajkaihoz szorítá hosszasan, kínosan a levél pecsétjét s úgy nyujtá azt vissza Richardnak.</p>
               <p rend="justify">Azután Richard is ajkával érinté a pecsétet, mely kedvese csókjától volt meleg. Ez volt eljegyzésük csókváltása.</p>
               <p rend="justify">– Át fogja ön adni e levelet a bárónőnek?</p>
               <p rend="justify">Edith némán inte fejével és a levelet keblébe csusztatá.</p>
               <p rend="justify">– S most egy évig ne szóljunk egymásnak arról, a mit egymásról gondolunk. Isten önnel, szólt Richard. Ne kisérjen ön ki. Meg ne lássa valaki ezeket a könyeket. Ezek már enyéim. Mutassa meg, melyik a főajtó kulcsa. Most elviszem magammal s holnap vissza fogom küldeni.</p>
               <p rend="justify">Richard maga átvette a főajtó kulcsát és eltávozott. Még akkor sem volt a többi szobákban senki. Kinyitotta magának az ajtót, újra be is zárta, és nem talált a cselédség közül senkit sem folyosón, sem udvaron.</p>
               <p rend="justify">A leány pedig, mikor Richard léptei elhangzottak, leborult a földre s a hol Richard legutoljára állt, s a bársony szőnyegen meglátszott léptének helye, a leány megcsókolta kedvese lábának nyomát.</p>
               <p rend="justify">Nagyon késő volt, midőn a baronesse és leánya hazaérkeztek.</p>
               <p rend="justify">Edith már saját szobájában volt akkor, azaz, hogy abban a szobában, melyet mamsell Betti osztott vele.</p>
               <p rend="justify">– Küldje be a Backfischt, parancsolá Alfonsine.</p>
               <p rend="justify">Edith bejött.</p>
               <p rend="justify">– Még ébren voltál Edith? kérdé Antoinette asszony.</p>
               <p rend="justify">– Igen, nagynéném.</p>
               <p rend="justify">Antoinette vallató tekintettel kémlelt Edith szemeibe. Nem találta bennük azt, a mit keresett. Inkább valamely szokatlan önbizalmat, a mi eddig nem volt sajátja.</p>
               <p rend="justify">– Nem keresett valaki, míg oda voltunk? kérdé tőle.</p>
               <p rend="justify">– De igen, Baradlay.</p>
               <p rend="justify">Mind a két hölgy kereszttűzbe vevé Edith arczát. Hasztalan. Nem gyullad az ki erősebben erre a névre. Az most már jó helyen van, a szívben, s nem szalad ki az arczra minden megszólításnál.</p>
               <p rend="justify">– «Várt» reánk a kapitány? kérdé Antoinette.</p>
               <p rend="justify">– Csak addig, míg e levelet megirta nagynénémhez – szólt Edith hidegen s átadta Plankenhorstnénak Richard levelét.</p>
               <p rend="justify">Most az úrhölgyön van a sor, hogy arcza kigyuladjon, midőn e levelet elolvasá.</p>
               <p rend="justify">– Tudja ön, mi van e levélben? kérdezé izzó tekintetet vetve a leányra.</p>
               <p rend="justify">– Tudom. Felelt Edith, s tekintetében annyi öntudat, annyi nemes büszkeség volt, hogy Antoinette dühe megzsibbadt bele.</p>
               <p rend="justify">– Mehet ön szobájába s lefekhetik.</p>
               <p rend="justify">Edith ment.</p>
               <p rend="justify">Antoinette dühösen veté oda leányának Richard levelét.</p>
               <p rend="justify">– Nesze! Ez a te őrült eszednek a műve!</p>
               <p rend="justify">Alfonsine elsápadt és reszketett a dühtől, mikor e levelet végig olvasá. Nem tudott szóhoz jutni.</p>
               <p rend="justify">Anyjának arcza ki volt kelve a haragtól. </p>
               <p rend="justify">– Azt gondoltad, úgy-e? szólt összeszorított fogai közül szűrve a szót, hogy minden ember – Palvicz Ottó!</p>
               <p rend="justify">Ennél a névnél visszatekintett anyjára Alfonsine; és a mi gyűlölet, keserűség, boszú és anyagyilkos kegyetlenség volt ez egyetlen tekintetben, azt szó nem mondhatja ki.</p>
               <p rend="justify">– A te ostoba játszmád el van veszve, szólt Antoinette, a levelet darabokra tépve; – most majd jövök én az enyimmel.</p>
            </div>
            <div type="div2">
               <head>A Zsibárus.</head>
               <p rend="justify">Richard úgy érzé magát, mikor hazament, mintha lovon ülne, melynek szárnyai vannak.</p>
               <p rend="justify">Csak most kezdett még magára ismerni.</p>
               <p rend="justify">A sybarita léhaság után, melyben eddigi napjai eltöltek, valami nemes dacz keletkeztét érezte szivében, melynek első neve: az üldözöttek iránti hajlam.</p>
               <p rend="justify">Egészen meg volt magával elégedve a mai nap kimenetelén.</p>
               <p rend="justify">Átérzette az egész kísértést, és élvezte a felmagasztaltságot, melyet diadalával teremtett.</p>
               <p rend="justify">Annálfogva, mikor hazaérkezett, egészen idegennek érezte magát garçon-lakásában.</p>
               <p rend="justify">Minden tárgy emlékeztette valakire, a kit szeretett volna már elfeledni. Itt egy szőnyeg, ott egy tabouret, amott egy pár papucs, a falon egy óravánkos; mind gyöngéd viszonyok emlékei, mikre visszatetszéssel tekint mostan.</p>
               <p rend="justify">– Pál úr! kiált öreg vitézének.</p>
               <p rend="justify">– Mi tetszik?</p>
               <p rend="justify">– Rakjon tüzet a kandallóba.</p>
               <p rend="justify">Pál úr azt igen természetes indítványnak találja.</p>
               <p rend="justify">Hanem, hogy átkozott nedves a fa: nem akar egyhamar meggyuladni.</p>
               <p rend="justify">Richard iróasztala fiókjából előkeres egész csomag leveleket, miknek illata, szines borítékja elárulja gyöngéd tartalmát:</p>
               <p rend="justify">– Ezekkel alágyujthat.</p>
               <p rend="justify">Pál úr cselekszi azt nagy gyönyörűséggel.</p>
               <p rend="justify">A kandalló tüze vígan fellobog a gyöngéd levelek tüzétől</p>
               <p rend="justify">– Pál úr! kezdi Richard. Holnap nagy campagnera megyünk.</p>
               <p rend="justify">Pál úr örül annak nagyon.</p>
               <p rend="justify">– Ezt a sok czókmókot nem hordhatjuk magunkkal a táborozásba. Legyen rajta Pál úr, hogy a mi butorféle van, azokon adjon túl, a mik pedig holmi emlékek, képek, himzetek, azokat rakja tűzre.</p>
               <p rend="justify">– Értem, kérem alássan. Felelt Pál úr.</p>
               <p rend="justify">Richard kapitány ágyával szemközt, az alcoven oldalfalán függ egy remek olajfestmény, nagy arany rámában, mely egy hirhedett szépség arczképe volna, ki magát Richard kedvéért lefesttette – mint Danae.</p>
               <p rend="justify">– Ezt a képet is pusztítsa el Pál úr; rendelkezék Richard.</p>
               <p rend="justify">– Meglesz, szólt biztatólag a vén huszár.</p>
               <p rend="justify">Még azután minden fiókját összekutatta Richard, kihányt belőlük hajfürtöket, száraz virágokat, szines szalagcsokrokat, «mind tűzbe velük», s miután meggyőződött róla, hogy semmit sem hagyott fenn, a mi a mult emlékeiből kísérteni visszajárjon hozzá, még egyszer rábízta Pál úrra, hogy a masszivabb darabokat is pusztítsa el távolléte alatt, s aztán könnyebbült lélekkel ment vacsorálni.</p>
               <p rend="justify">Nem is sokáig mulatott odakinn, idejekorán hazatért lefeküdni, s mikor vetkőzni kezdett, nagy megelégedésére látta, hogy Danae csábító képe nem vet rá többé a falról epedő szemeket.</p>
               <p rend="justify">Olyan jó meleg volt szobájában az elégetett emlékektől.</p>
               <p rend="justify">Reggel jókor bejött hozzá Pál úr kifényesített csizmával s megkérdezé tőle: no hát, hogy aludt?</p>
               <p rend="justify">– Igen jól, Pál úr, köszönöm kérdését. Látom, hogy jól eltakarított innen mindent. Hanem hát mi lett annak a képnek a rámájával? Csak nem égette el azt is?</p>
               <p rend="justify">– Azt is? kérdé Pál úr sajátságos bámulattal. Hát azt gondolja a kapitány úr, hogy azt a képet elégettem.</p>
               <p rend="justify">– Hát mit?</p>
               <p rend="justify">– Hát mit? Csak nem ettem gilva-gombát, hogy azt a szép képet a kályhába dobjam.</p>
               <p rend="justify">– Hát mit csinált vele?</p>
               <p rend="justify">– Már hiszen megkövetem: én is voltam ifjú legény, nekem is csinált a szeretőm gyöngyös dohányzacskót a nevemnapjára; de mikor azután megcsalt a szeretőm, én nem dobtam a gyöngyös dohányzacskóm a kemenczébe.</p>
               <p rend="justify">– Hát mit csinált vele?</p>
               <p rend="justify">Pál úr felhúzta a szája balszögletét a szeméig, s hamisan hunyorított egy nagyot.</p>
               <p rend="justify">– Bevágtam a zsidónál, s beittam az árát!</p>
               <p rend="justify">Richard haragosan hajítá le magáról a paplant.</p>
               <p rend="justify">– Csak nem vágta be kend az én képemet is a zsidónál?</p>
               <p rend="justify">Pál úr nagyszerű vállakat vont erre a kérdésre.</p>
               <p rend="justify">– Furcsa biz az; azt mondta kapitány úr, hogy pusztítsam el a háztul.</p>
               <p rend="justify">– No igen: azt értettem alatta, hogy vesse a tűzre.</p>
               <p rend="justify">– Én meg azt értettem alatta, hogy vigyem el Salamonhoz, a ki megadja az árát.</p>
               <p rend="justify">– És odavitte?</p>
               <p rend="justify">– Ott is van már.</p>
               <p rend="justify">Richard igazán mérges akart lenni.</p>
               <p rend="justify">– Azonnal menjen kend vissza és hozza vissza tőle azt a képet. Ordíta telhető haraggal Pál úrra.</p>
               <p rend="justify">Hm. De nem volt ám Pál úr olyan könnyen megijeszthető legény.</p>
               <p rend="justify">A vén huszár nagy lelki nyugalommal készíté oda az ágyhoz gazdája kapczáit és elpusztíthatlan phlegmával felelt neki:</p>
               <p rend="justify">– Nem adja ám azt már vissza a Salamon!</p>
               <p rend="justify">– De ha én akarom. </p>
               <p rend="justify">Pál úr oda állt az ágy elé s Richard rajthuzliját félig kifelé fordítva s felvételre alkalmatossá idomítva, mondá:</p>
               <p rend="justify">– Azt izente a Salamon, hogy beszéljen vele a miatt a kép miatt a kapitány úr.</p>
               <p rend="justify">Richard mérges volt: Pál úr, maga nagy barom! kiálta szolgájára.</p>
               <p rend="justify">– Tudom, kérem alássan – felelt az öreg; ez az egy érdemem van a világon.</p>
               <p rend="justify">Richard azt az ajánlatot tette Pál úrnak, hogy menjen a pokolba, annak is pedig a fenekére.</p>
               <p rend="justify">Pál úr nem volt annyira pogány, nem küldte gazdáját olyan egészen messze, csak annyit mondott neki, hogy a Salamon boltja a vagyon porczellán-utczában, Nro 3.</p>
               <p rend="justify">Richard boszúsan öltözött, s azzal sietett felkeresni a Salamont a porczellán-utczában, mielőtt a zsibárus megteszi azt a tréfát, hogy kiakasztja a tárlatában közszemlére azt a képet, a mit az arczáról sokan meg fognak ismerni.</p>
               <p rend="justify">Ráakadt a zsibárus-boltra. Kis alacsony spelunka volt az, melybe az utczaemelés miatt még egy lépcsővel lefelé kellett lépni; világosságát csak a boltajtóról nyerte, a minek ennélfogva mindig nyitva kellett állni. A boltbejárás két oldala pedig el volt állva rozzant butorokkal: ócska karszékek, biczegő szekrények, megrakva felül került lábzsámolyokkal, a szögletekben chinai tornyok, csorba tányérokból rakva, a földön tudományos vastagságú könyvek, a miknek ott a legjobb helye; hanem e helyett egy aranyos csillárra zsíros lószerszámok körül felmagasztalva; a polczokon egy csoport kitömött papagály, mókus és öleb bámul egymás üvegszemeibe, csendéletet képezve a fölöttük meredező csonka szobrokhoz: egy Hercules, kinek fél keze nincs, egy Minerva, kinek be van törve az orra, s egy Venus, ki már nagyon össze-vissza van ragasztva; a falakon fakó rámás képek, többnyire üveg nélkül: az ismeretes Európa, Ázsia, Afrika, Amerika; és József, kinek zálogban marad a köpenyege Potifárnénál. A nyitott szekrényekben minden elképzelhető eszköz, a mit emberi nyomorúság üvegből, vasból, rézből, czinből előállított. S az egész quodlibeten az ódonság illata lengedez.</p>
               <p rend="justify">A mi pedig a legócskább az egész boltban, az a boltos maga, ki ott ül az ajtóban nagy prémes kaftánba burkolva; lábai elrejtve béllelt botosokban, s prémes sipkájának ernyője egész orra hegyéig lehúzva. Salamon úr arcza borotválva szokott lenni minden harmad nap; természetesen, nem késsel, hanem valami mással: azt tudják, a kik tudják. Most épen a harmadik napja van. Ott ül ő egész nap, s csak olyankor kel föl, mikor vásáros érkezik, a nagy karosszékből, melynek itatós papirosból van már a feneke, mert a bőr nagyon kikopott belőle a sok rajta üléstől.</p>
               <p rend="justify">Már korán reggel kinyitja boltját s kiül az ajtóba, mert nem tudhatni, mikor hoz valakit a jó szerencse?</p>
               <p rend="justify">Ime még alig nyolcz óra, mikor egy szép huszártiszt lép be nagy méltóságosan az alacsony boltocskába s erős hangon kezd tudakozódni:</p>
               <p rend="justify">– Ez a Salamon zsibárus boltja?</p>
               <p rend="justify">Az öreg úr a bő kaftánban leveszi lábait a nagy botosokkal a zsámolyról és felemelkedik a kérdező előtt; s nagy prémes sipkáját hátrafelé tolva, hogy mosolygó arczát megmutathassa a kérdezőnek, siet megfelelni.</p>
               <p rend="justify">– Legalázatosabb szolgája a nagyságos kapitány úrnak: ez a Salamon zsibárusnak a boltja, s én vagyok az a Salamon zsibárus, a kinek ez a boltja. Szolgálatjára Baradlay Richard kapitány úrnak.</p>
               <p rend="justify">Richard megütődve kérdezé:</p>
               <p rend="justify">– Honnan ismer ön engem?</p>
               <p rend="justify">A zsibárus behizelgő mosolylyal válaszolt:</p>
               <p rend="justify">– De hát, hogyne ismerném én kapitány urat? Nagyon jól ismerem. Arany ember a kapitány úr.</p>
               <p rend="justify">Richard nem értette az ismeretség alapját. Egészen valószinütlen volt, hogy Salamon úr akár a katonai szemléken, akár az udvari estélyeken találkozott volna vele. Pénzt sem kölcsönzött még tőle soha.</p>
               <p rend="justify">– Hát akkor azt is fogja ön tudni, hogy egy kép miatt jöttem most ide, a mit a szolgám félreértésből ide hozott eladás végett. Én azt a képet nem szándékoztam a zsibvásárra küldeni.</p>
               <p rend="justify">– Oh én tudom azt nagyon jól, felelt Salamon úr. Épen azért voltam elég bátor a vitéz huszár úr által azt az izenetet küldeni nagyságos kapitány úrnak, hogy tisztelje meg szegény házamat személyes látogatásával, akkor azután majd beszéljünk a felől az idehozott kép felől.</p>
               <p rend="justify">Richard felpaprikázott kedélylyel felelt:</p>
               <p rend="justify">– Nincs arról a képről mít beszélni. Az nem eladó. Én azt meg akarom semmisíteni.</p>
               <p rend="justify">A zsibárus mosolygó arczczal mondá:</p>
               <p rend="justify">– De ugyan minek megharagudni, nagyságos kapitány úr? A harag nem egészséges. Hiszen én erővel el nem foglalom a képet. Csak azért mondtam, hogy legyen szerencsém, hogy az enyém legyen a szerencse. Legvégül azt teheti ön, a mit akar. Magamforma ember kap rajta, ha valami ismeretsége akad. Ki tudja, mi jó lehet belőle. Legyen szerencsém a lakásomon, kapitány úr. A kép odafenn van a lakásomon. Tessék felsétálni. Ki tudja, mire lehet az jó?</p>
               <p rend="justify">Richard nem bánta hát, ha el kell is fogadnia az erőszakolt látogatást.</p>
               <p rend="justify">– Hát jó. Menjünk fel.</p>
               <p rend="justify">– Csak előbb bezárom a boltajtót. Magam vagyok, nincsen segédem. A míg odafenn leszünk, addig nem jön be senki. Csak tessék előre menni kapitány úr. Itt a csigalépcsőn fel. Az emeletlen van a szállásom. Tessék addig helyet foglalni ott.</p>
               <p rend="justify">Richard megfogadta az utasítást s felment a rozzant fa csigalépcsőn, mely a boltból az emeletbe vezetett, Salamon szállására. </p>
               <p rend="justify">Mikor feljutott a bolt feletti szobába, elbámulva tekinte szét.</p>
               <p rend="justify">Egy fejedelmi muzeumot vélt maga előtt látni.</p>
               <p rend="justify">Három egymásba nyiló nagy szoba telve volt a legpompásabb fényüzési czikkekkel.</p>
               <p rend="justify">Művészi alkotású szekrények, kirakva tájkép-márványnyal, chinai szivárvány-haliotissal, illatos fából, elefántcsont-faragványokkal, gazdag aranyozással, a mult századok remekei. Mellettük mozaik asztalok, drágakövekből kirakott táblákkal, japán, chinai és etrusk vázák, sèvresi és nankingi porczellánok, bronz remekművek, alabastrom- és márványszobrok, antik kargyertyatartók, művészi ezüst vertművek; tálak, szelenczék, kelyhek, billikomok tűzben aranyozva, drágakövekkel kirakva, faragott kandallók, színes márványokból óragyűjtemények és természettudományi ritkaságok, mind a legszebb rendben, osztályozva, számokkal ellátva, míg a falakat egész fel a padmalyig remek festmények takarták, a régi kor minden művészeinek névjegyeivel.</p>
               <p rend="justify">Hisz ez egészen másforma bolt, mint az, a melyik oda alant van.</p>
               <p rend="justify">– Nos, hát hogy tetszik önnek ide fenn? kérdé a zsibárus, mikor felkapaszkodott a lépcsőn Richard után. Ugy-e bár érdemes lesz egy kicsit a széttekintésre?</p>
               <p rend="justify">– Az már igaz, szólt Richard, ez egészen meglepő rám nézve. Hogyan jutott ön ennyi válogatott művészi becsű műhöz?</p>
               <p rend="justify">– Hja! A Salamonnak nagy összeköttetései vannak. Egész Bécsben, a külföldön is tudják azt, hogy mi az a Salamon zsibárus boltja. A kinek kell ócska éji szekrény: megtalálja itten. A kinek kell ezüst vésmű Benvenuto Cellinitől, az is megtalálja itten, a mit keres. A kinek van valami eladni valója: törött ibrik, vagy Michel Angelo remeke, tudja jól, hogy annak Salamon megmondja az árát: ez egy garas, ez ezer arany.</p>
               <p rend="justify">Richard el volt foglalva a körültekintéssel. </p>
               <p rend="justify">Az öreg zsibárus mosolygó bizalmassággal sugá fülébe:</p>
               <p rend="justify">– És azután azt is tudják a nagyságos és méltóságos urak, hogy a vén Salamon tud hallgatni, mint a hal. Tudja minden darabnak a gazdáját: ez ettől a gróftól, ez attól a herczegtől származott ide; soha azt senki meg nem tudja tőle. Pompás cabinet-darabok vándorolnak egyik gazdától a másikhoz. Salamontól egyik sem tudja meg, kitől jöttek azok? Miért lettek eladva? Mi volt a történetük? Salamon tud mindent, de nem mond semmit. Salamon ismeri a nagyságos és méltóságos urak dolgait, de nem mondja el azokat senkinek.</p>
               <p rend="justify">– Az mind igen dicséretreméltó szokás Salamon úrtól. – Hanem hát hol van az én képem? sürgölé a dolgot Richard.</p>
               <p rend="justify">– No no, hát minek az a nagy sürgetés? Hát elszaladok én innen? Hát nem enged magának a kapitány úr egy kis időt a körültekintésre? Hátha valami üzletet köthetnénk mégis ama kép végett?</p>
               <p rend="justify">– Nem lehet, kedves öregem, szólt Richard derültebb kedélylyel: – az a kép arczkép; akárhogy nem akarok is többé az eredetijére emlékezni, de azzal csuffá nem tehetem, hogy eladjam azt, a mi tőle arczkép.</p>
               <p rend="justify">– Arczkép! Arczkép! Morgolódék az öreg zsibárus. Mintha nem volna én nálam arczkép is elég. Tessék csak átjönni a szomszéd szobámba.</p>
               <p rend="justify">Azzal áttuszkolta Richárdot a mellékosztályba. Richard bámulva látott maga előtt egy egész szobát, melynek minden fala meg volt rakva arczképpel.</p>
               <p rend="justify">Mindenféle alakú és nagyságú képmások, hölgyek és férfiak, többnyire fiatalok; olaj- és pastellfestmények, aquarellek és tusrajzok, egész a szerény silhouttekig sürűn egymás mellé rakva; s még azontúl egy szögletben egymásnak döntve egy csomó olajfestmény, melynek nem volt semmiféle rámája.</p>
               <p rend="justify">– De ugyan mondja meg, hogy kerül ennyi egymáshoz nem tartozó idegen arczkép a zsibvásárra? kérdé Richard.</p>
               <p rend="justify">– Igen egyszerűen, nagyságos kapitány úr. Az emberek egy ideig szeretik egymást, azután kiszeretnek egymásból: egy ideig ott tartanak egy arczképet a vánkosuk fölé akasztva, azután megváltozik az izlés, urak, asszonyságok elfelejtik egymást. Ifju gavallérok, mikor házasodni akarnak, nem szeretik, hogy az új asszony más képet is találjon a háznál, s kész legyen érte a csetepaté.</p>
               <p rend="justify">– S aztán eladják a régi arczképeket?</p>
               <p rend="justify">Salamon szétterjeszté karjait, a szobán körüljártatva kézmozdulatát.</p>
               <p rend="justify">– A hogy látni tetszik.</p>
               <p rend="justify">– No azon nem csodálkozom annyira, hogy akad, a ki eladja az emlékbe kapott arczképet, mint azon, hogy akad, a ki megveszi. Mi a gutát csinál ön ezekkel az arczképekkel? Hogy ád rajtuk túl megint?</p>
               <p rend="justify">Salamon csendes mosolygással ringatta fejét kaftánja gallérpréme között.</p>
               <p rend="justify">– Nagyon jó üzlet ez, nagyságos kapitány úr! Az, a ki eladja a megunt, meggyűlölt arczképet, potom áron ide engedi. Akkor azután csak az a mesterség, megtudni, kinek a képmása lehet ez? Járnak a porczellán-utczai Nro 3-ba sokan; délczeg urak, fényes hölgyek. Ezt a furcsa képtárt nagyon szeretik kutatni. Némelyik aztán rátalál a magáéra: azt sem kérdi, hogy adod, Salamon? fizet nagylelkűen, s elviszi a képet; nem tudom, mit csinál vele tovább!</p>
               <p rend="justify">– Ez ugyan ördöngős egy üzlet, Salamon úr!</p>
               <p rend="justify">Salamon úr bizalmasan tevé reszkető kezét Richard karjára, s hamisan hunyorítva suttogá:</p>
               <p rend="justify">– Ismerem ám én az ön arczképének az eredetijét is. Szokott ide járni. Hüh! ha ezt a képet meglátja nálam. Az ilyen costumeképért nagyon nagylelkűen szoktak fizetni!</p>
               <p rend="justify">– No de azt a szégyent én nem fogom rajta elkövetni, Salamon barátom. Bármennyire utálva gondolok is arra, a ki e képhez hasonlít, nem akarok vele olyasmit tenni, a miért ő is jogot találjon engemet megutálni.</p>
               <p rend="justify">– Ön arany ember, kapitány úr! ön bizonyosan házasodni készül? hejh! nem igaz? Már van is más arczkép ennek a helyén? Mit?</p>
               <p rend="justify">– Igaz, Salamon úr, házasodni akarok; de más arczkép azért nem került ennek a szegére.</p>
               <p rend="justify">– Meg tudnám ám én ezt is szerezni. Oh, én mindennek tudom a módját. Mit? nem lehet? Nekem van egy festőm, a kinek csak azt kell mondanom: eredj ide vagy amoda, nézd meg jól ezt vagy amazt; azután gyere haza és fesd le. És az lefesti az emlékezet után olyan jól, hogy majd megszólal. Nos? Kivánja ön? Miért csóválja a fejét? Az ön menyasszonyát nem lehet meglátni? Olyan magasan áll, vagy olyan rejtekben? Talán zárdában van? Ön csak egyre csóválja a fejét? Az még titok. Azt nem szabad megtudni senkinek. Talán éppen valami szegény leány? Jól van, jól, kapitány úr. Én nem tudakozódom. Nem kérdezek én soha semmit. Hagyjuk abba. – Hanem hát – hogy adja ön ezt a… Danae asszonyságot?</p>
               <p rend="justify">Richard boszusan csörrentett kardjával,</p>
               <p rend="justify">– De megmondtam már, hogy ez nem eladó. Visszakérem.</p>
               <p rend="justify">– Ejnye, ejnye no. De minek azért mindjárt úgy csörömpölni a kardjával? Hát hisz én nem mondtam, hogy adja ide tíz forintért, húsz forintért. Azt tudom, hogy derogálna ilyen uraságnak. Egy Baradlay Richard! Hanem hátha cserélhetnénk valamit? Valami más szép képet? Valami más mythologiai képet? nálam van nagy választásban.</p>
               <p rend="justify">Richard nevette már a dolgot.</p>
               <p rend="justify">– Nem, Salamon, – nem csaklizunk; cserébe sem adom a Danaét kétszerte szebb képért sem, s ha még egyszer olyan mythologiai lesz is. Engem úgyse, nem adom.</p>
               <p rend="justify">– No no no! Minek mindjárt esküdni? Hátha találunk valamit? Nézzük végig. No de nézzünk csak ide. Nézni nem kerül pénzbe.</p>
               <p rend="justify">Azzal erővel oda tuszkolta Richardot egy halom rámátlan olajfestményhez, mik egymásnak voltak támasztva, s azokat elkezdé szétbontogatni.</p>
               <p rend="justify">Egy képnél aztán Richard felkiáltott:</p>
               <p rend="justify">– Az ördögbe is!</p>
               <p rend="justify">– Ahán! kiálta, diadaltól villámló szemekkel a zsibárus. Találtunk már valamit ugy-e, a mit érdemes a világosság felé fordítani? s azzal kihuzta a kérdéses olajfestményt a többiek közül, letörülte a port kaftánja ujjával, s úgy tartá az ablak felé fordítva Richard szemei elé.</p>
               <p rend="justify">– Ezer mennykő! hisz ez az én arczképem!</p>
               <p rend="justify">– He hüm! Az bizony. Itt hever már nálam félesztendő óta. Lássa ön: Danae asszonyság kevésbbé volt aggodalmas, mint ön, ő már félév előtt eladta az arczképét a porczellán-utczai Nro 3-ban. Nyolcz ezüst forintot adtam érte.</p>
               <p rend="justify">– S hogy adja ön nekem azt a képet?</p>
               <p rend="justify">– Az ön saját arczképét, ugy-e? Mondtam már; cserébe.</p>
               <p rend="justify">– Legyen!</p>
               <p rend="justify">– Ej, ej kapitány úr. Ön vigyázatlan alkuvó. Mások majd nagyon megcsalják. Hisz ön még rá is fizettethetett volna erre az üzletre velem.</p>
               <p rend="justify">– Vigye a patvar az egész üzletet. Már most szőrt szőrért. Küldje ön haza az én arczképemet, s aztán, nem bánom, facsarjon ki Danae asszonyságtól a magáéért egy milliót.</p>
               <p rend="justify">– Kifacsarni? Ah, kapitány úr! azt a Salamon nem teszi. Semmit, mint a mi méltányos. Mindenki legjobban tudja magáról, mennyit ér? A mennyire taksálja magát, Salamon azzal beéri. Én kifacsarni? Nem vagyok én csaló. Lássa kapitány úr, milyen igazságos vagyok, még azt is megmondom önnek, hogy a képek hát mennek cserébe; de hát a ráma? </p>
               <p rend="justify">– Micsoda ráma?</p>
               <p rend="justify">– No hát: ön rámával együtt küldte ide a képet. Danae asszonyság pedig ráma nélkül küldte az önét; az aranyos keretbe mindjárt más képet illesztett: hát a ráma még alkun fölül van.</p>
               <p rend="justify">Richardot most már boszantotta a zsibárusi nagylelkűség.</p>
               <p rend="justify">– Hagyjon nekem békét a rámájával, csak nem fogok öntől még öt forint ráadást is elfogadni.</p>
               <p rend="justify">– Ej, ej no, már minek vesztegetni azt a nemes haragot? Rongyos öt forint! Hisz nem kináltam én rongyos öt forintot önnek; hátha cserélhetnénk valamit? – Nálam van sok mindenféle olyan dolog, a mi a kapitány úrnak tetszhetik. Nézzünk körül. Nézni ingyen lehet. Vannak igen szép pompás fegyvereim, handzsárok, kardok.</p>
               <p rend="justify">– Köszönöm. Az már nekem is van mindenféle; egész arzenálom van.</p>
               <p rend="justify">– De hátha itt is talál valamit, a mi még otthon nincs? Aztán nem kerül semmibe megnézni. Hátha csinálhatnánk valami üzletet. Jó jó no, nem beszélek a rámáról. Azt majd beszámítanám. Ha valami megtetszik a kapitány úrnak, ráfizetne, hogy én is legalább egy kis pénzt lássak. Érti-e már? No hát. Látja, minálunk az a szokás, hogy a legelső üzlet, a mi a nap kezdetén történik, nem szerencsés, ha valami pénz, akármilyen kevés pénz, nem marad a markunkban belőle. Az az egész nap szerencsétlen nap lesz. Azért boldog az első vevő, mert azt el nem eresztjük: az a legolcsóbban kaphatja, a mi neki megtetszik, csakhogy a pénzét lássuk.</p>
               <p rend="justify">Richard csakugyan elhitte, hogy ez a zsibárus már őt másképen el nem ereszti, ha csak egy pár forintját itt nem hagyja nála, még e ketté metszett csereüzleten felül. Nem bánta hát, be hagyta magát tuszkoltatni a harmadik szobába is. A harmadik szoba, a melybe átvezette a zsibárus Richardot, egy teljes gyüjteményt tartalmazott a világ minden nemzeteinek fegyverzetéből. </p>
               <p rend="justify">Egyik csoportozatban az egyiptomi, persa és méd hadiszerek, görbe és kés alakú kardok szijas fogantyúkkal, legyező idomú harczi zászlók, buzogányos hajító dárdák, guitarre alakú vértek; amazon-sisakok, etrusk fahéjkürtök. Másik összeállításban ó-görög fegyverzetek, thebai pajzsok, kéthegyű dárdák; az aspis és xyphos; a samnit ércznyakló, római rövid kardok; villámos pajzsok, tollas pánczélingek, sarmata pikkelypánczélok. Ismét más kirakat gall és teuton fonott vértekből, lánczos buzogányokból, szarvas sisakokból, angol-szász csatabárdokból; – mellette a középkor szakállas hajító kopjái, a cseh hajnalcsillag, a német pánczéltörő, a szász alabárd és partizán, a sarló-tőr és gyilok-kapacs, a kereszteshadak fegyverzetei, s a mór és szaraczén kardok, kopják, a hindu tomahawkokkal és magyar fringiák, csákányok, gerezdes buzogányokkal egy categoriába sorozva; – míg végre egy egész oldalt elfoglalt a jelen század mindenféle nemzeteinek fegyverzete, ócska kardok, puskák, drágaköves kirakott díszkardokkal s aranyveretes handzsárokkal vegyest.</p>
               <p rend="justify">– Ugy-e bár, hogy ez is egy kis arzenál? szólt, kezeit elégülten dörzsölve, Salamon. Megérdemli a körültekintést. Oh, mikor egy országos ünnepély készül, nagy kelete van a porczellán-utczai zsibárus-boltnak. Itt megkapható minden. – S aztán az ünnepély után ismét visszavándorol minden.</p>
               <p rend="justify">Richard elemében találta itt magát. Műértő szemmel kutatott ez ócska kardvasak között. Egyszer megpillantott egy barna pengét, melynek a legegyszerűbb markolatja volt, s tokja hiányzott. Azt kezébe vette.</p>
               <p rend="justify">– Ahén! monda kedvtelten a zsibárus. Ön rátalált az igazira. Tudtam, hogy megakad rajta a szeme az igazi műértőnek. Ez egy igazi Crivelli-penge. Tíz aranyat kináltak már a pengéért, de nem adom tizenötön alul, mert ez egy eredeti Crivelli, nem utánzat.</p>
               <p rend="justify">Richard megnézte a kardot a világosságnál, s azt mondta rá: </p>
               <p rend="justify">– Ez nem Crivelli-penge.</p>
               <p rend="justify">Salamon nagyon meg volt sértve.</p>
               <p rend="justify">– Ah, uram. Én nem hazudom soha. Crivelli-penge, ha mondom, nézze ön csak.</p>
               <p rend="justify">S azzal a kard pengéjét reszkető kezeivel meghajtva, Richard derekát öv gyanánt fogta vele körül.</p>
               <p rend="justify">– Megcsókolja a hegyével a markolatát.</p>
               <p rend="justify">– Jól van, szólt Richard, átvéve a kardot; hanem már most én csinálok vele valami productiót. Van itt valami rossz puska, a mi nem sokat ér?</p>
               <p rend="justify">– Tessék választani, szólt Salamon, egy egész gulára mutatva mindenféle elavult lőfegyverekből.</p>
               <p rend="justify">Richard kiválasztott egyet közülök, a legnehézkesebbet, s azt harántékosan megtámasztá, szájával a gulának, agyával a padlatnak.</p>
               <p rend="justify">– Most kérem, álljon ön egy kicsit félre!</p>
               <p rend="justify">A zsibárus félreállt, s várta, mit akar ez elkövetni.</p>
               <p rend="justify">Richard pedig egyet suhintott a levegőben a karddal, s azzal lecsapott a puskacsőre. A puskacső kétfelé szelve esett jobbra-balra.</p>
               <p rend="justify">Richard végig vonta ujjai hegyét a kard élén s odatartá azt Salamon elé:</p>
               <p rend="justify">– Nézze ön, egy csorba sem esett az élén.</p>
               <p rend="justify">A zsibárus oda volt bámultában.</p>
               <p rend="justify">Először megbámulta a kardot, azután a kétfelé szelt puskát, azután odament megtapogatni Richard karjait.</p>
               <p rend="justify">– Isten a világ felett! Ez volt a vágás! Én, ha egy narancsot elvágok késsel: háromszor kell hozzáfognom. Arany ember a kapitány úr! – Nem arany ember: vas ember! Ez volt a vágás! Micsoda vastag cső, s egy vágásra kétfelé esik, mint egy papiros tölcsér.</p>
               <p rend="justify">– Ez a kard nem Crivelli, szólt Richard, visszanyujtva a zsibárusnak; ez valóságos Al-Bohacen damaszk-penge: az ára száz arany.</p>
               <p rend="justify">– Isten őrizz! tiltakozék mindkét kezével a zsibárus. Én megmondtam, hogy tizenöt arany az ára. Se alább, se feljebb. Nálam annyiba számít. És ha ide akarja adni érte cserébe a kapitány úr azt a képet rámástól, meg még egy aranyat ráadásul, akkor legyen öné, vigye el. Én ilyen karddal egy házban nem hálok.</p>
               <p rend="justify">Richard elmosolyodott.</p>
               <p rend="justify">– De hisz azt a képet már elcseréltük az én saját arczképemért.</p>
               <p rend="justify">– No most már az ön arczképét nem adom semmi aranyért, semmi pénzért, az marad nekem. Először életemben találkozom egy gavallérral, a ki azt mondja: Salamon, ennek az ára, a mit nekem kinálsz, nem tizenöt arany, hanem száz arany: ez nem Crivelli, hanem Al-Bohacen. – Ilyen arczkép nincs több a világon. Ez Rarität! Ez unicum! Ez incunabulum! Nincs copia, nincs Varietät belőle. Ezt nem adom ki a kezemből, az arczkép itt marad, vigye ön el kardját, fizessen még egy aranyat és aztán quittek vagyunk.</p>
               <p rend="justify">Richard gondolkozni látszott. Salamon kitalálta gondolatját.</p>
               <p rend="justify">– Ne féljen ön attól, kapitány úr, hogy valaki meglátja nálam az arczképet, el fogom azt tenni a hálószobámba, özvegy hálószobámba, a hova nem jár senki. No ugy-e, itt hagyja?</p>
               <p rend="justify">Richard nevetve tette kezét az unszoló tenyérbe.</p>
               <p rend="justify">A zsibárus szájához értette a kapott pénzt, s azután mély zsebébe ereszté.</p>
               <p rend="justify">– Engedje meg, hogy begöngyöljem papirosba a kardot, a szolgám utána fogja vinni a kapitány úrnak. Ugyan örülök, hogy szerencsém volt. Talán nem is utoljára. Ha házasodni fog a nagyságos úr, parancsoljon velem, előteremtek minden szépet és remeket, a miben szép szemek gyönyörködnek.</p>
               <p rend="justify">– Oh köszönöm, nekem nem lesz arra szükségem; annak, kit én elveszek, nem kellenek czifra butorok.</p>
               <p rend="justify">– Szegény leányt akar elvenni? No mondja, igaz-e?</p>
               <p rend="justify">Richard nem akart tovább szóba állni vele. </p>
               <p rend="justify">– No Isten önnel.</p>
               <p rend="justify">– Jól van, jól van, kapitány úr. Isten önnel. Nem kérdezősködöm. Az öreg Salamon sokat tud, a miről nem gyanítják, hogy tudhatja, de nem szól felőle senkinek; ön arany ember, ön aczél ember, kapitány úr. Nem jól mondtam, ön valóságos damaszk ember! Hiszen ön tudja, miből lesz a damaszk? Aczélat és aranyat kovácsolnak össze. Ebből lesz a damaszk. Csak maradjon ön olyan, a milyen. Én nem avatkozom az ön dolgába, kapitány úr; de emlékezzék rá a vén zsibárusra, a porczellán-utczában, a Nro 3 alatt. Én azt mondom önnek, hogy becsületes embernek lenni igen jó gscheft! – Ráemlékezzék. Egyszer az életben még fogja ön látni a porczellán-utczai zsibárust, vagy akarja vagy nem. Akkor meg fogja ön érteni, a mit önnek mondtam: becsületes embernek lenni a legjobb üzlet. Istennel járjon!</p>
               <p rend="justify">Richard iparkodott menekülni a bőbeszédű öreg úrtól; a zsibárus-gyereket a karddal egyedül bocsátá szállására; maga nem akart hazamenni.</p>
               <p rend="justify">Félt Pál úrtól.</p>
               <p rend="justify">Félt, hogy azzal fogadja, mikor belép, hogy: «No hát, nem mondtam?»</p>
            </div>
            <div type="div2">
               <head>Női Boszú.</head>
               <p rend="justify">– Hja bizony, édes lelkem, Arankám, a tisztelendő édes papát hiába várja haza; mert az nem jön többé haza. Most kapott a lelkem uram levelet Pestről; tudja, sok ismeretsége van neki mint notáriusnak az egész világon, még Pesten is. Azt irják neki, hogy a tisztelendő uramnak a dolga bizony nagyon rosszul áll; a consistorium nem engedi többé felmenni a kathedrába; már meg Bécsbe is fölcitálták. Legalább is tíz esztendőre el fogják itélni s elviszik Kufsteinba. A bizony, édes lelkem. Hanem azért csak ne ríjon ám nagyon sokat. Hiszen csak jó az Isten; majd gondját viseli az elhagyottaknak. Az Isten áldja meg, édes lelkem, Arankám.</p>
               <p rend="justify">Ilyen szép jóreggel-kivánással üdvözlé Szalmás Mihályné nótáriusné asszonyom a pap leányát, ki gyakran kitekintgetett a kis paplak ajtaján az utczának azon vége felé, a merre az apját hetek előtt elmenni látta. De csak hiába várta vissza.</p>
               <p rend="justify">Erre a gyöngéd tudósításra aztán be is ment a leány és nem időzött tovább az utczaajtóban.</p>
               <p rend="justify">Leült a dolgozó asztalkájához, a félbehagyott fehérnemű-varrás mellé, s folytatta munkáját, míg ismét csak azon kapta magát, hogy tű és vászon kiesik kezéből, s előveszi zsibbasztó mélázás, a vándor lélek viszi magával eszméletét úttalan utakon, sivatag pusztákon s sivatagabb idegen városokon keresztül; keresve millió ismeretlen arcz közül egyet, és hallgatózva ismerős lépések, ismerős hangok után.</p>
               <p rend="justify">Míg ismét fölveri merengéséből egy-egy közeledő kocsizörej.</p>
               <p rend="justify">Valóban gyönyörű arcz; hosszudad, mint a tragédia muzsájáé; nagy, lélekteljes szemekkel, classicus arczéllel, finom ajkakkal, dús, tömött gesztenyeszín haja puritán egyszerűséggel van fejére tűzve, s az egyszerűség még emeli a szoborszépségű fő nemes kifejezését.</p>
               <p rend="justify">A nagy szempillák egy perczre felnyilnak magasan, midőn a kocsizörej közeledik; a leány felrezzen; hanem azután csak elcsitítja keblét, nem jön az, a kit vár; s nagyot sóhajtva, folytatja munkáját.</p>
               <p rend="justify">Pedig a kocsizörej ezuttal éppen a paplak előtt szünt meg.</p>
               <p rend="justify">Hintó állt meg az ajtó előtt.</p>
               <p rend="justify">A leány felugrott, s az ajtó felé sietett örömmel. Talán atyja jön?</p>
               <p rend="justify">A szobaajtó hamarább nyilt, s a leány visszarettenve állt meg a belépő előtt.</p>
               <p rend="justify">Özvegy Baradlay bárónővel állt szemben. </p>
               <p rend="justify">Baradlayné fekete bársonyruhát viselt, fekete himzett gallérkával és karmantyúval; fején gyász főkötő; ennyi gyász között annál fehérebbnek látszott márvány arcza.</p>
               <p rend="justify">Aranka meghajtá magát előtte; az úrnő felemelte kezét, mire a leány odahajlott és megcsókolta azt tiszteletteljesen.</p>
               <p rend="justify">– Jó reggelt, gyermekem, szólt az úrnő kegyteljesen, de egész hidegséggel. Eljöttem hozzád, hogy beszéljek veled némely dolgokról, a miket el kell egymás közt intéznünk.</p>
               <p rend="justify">Aranka a pamlaghoz vezette az úrnőt; az inte neki, hogy foglaljon helyet vele szemközt.</p>
               <p rend="justify">– Legelőször is tudatnom kell veled, gyermekem, hogy atyádat, sajnálatomra, a férjem temetésén mondott imájáért, igen sok baj érte. Bár ne történt volna ez úgy. De most már ezen nem változtathatunk. Ő aligha el nem veszti hivatalát, s ez még a baj kisebbik része.</p>
               <p rend="justify">(Tehát mégis igazat mondtak! Sóhajta magában a leány.)</p>
               <p rend="justify">– Még szabadsága is veszélyben forog, folytatá az úrnő. Úgy lehet, hogy hosszabb időre bezárják és nem fogod őt látni.</p>
               <p rend="justify">Az úrnő bámult, hogy ennek a leánynak az arczán ezek a szavak nem idéznek elő változást.</p>
               <p rend="justify">– Te magadban fogsz maradni.</p>
               <p rend="justify">A leány némán inte fejével.</p>
               <p rend="justify">– Mit fogsz tenni, ha egyedül maradsz?</p>
               <p rend="justify">– Mindenre el vagyok készülve. Felelt a leány nyugodtan.</p>
               <p rend="justify">– Tekintsd bennem jóakaródat, gyermekem, ki érted mindent kész tenni. Az én családi gyászom okozója a tégedet ért csapásnak; legalább a tiedet enyhíteni óhajtom. Szólj előttem nyiltan: hová akarsz menni? mihez akarsz kezdeni? Én segélyedre leszek minden tehetségem szerint.</p>
               <p rend="justify">– Itt akarok maradni, asszonyom, szólt a leány, s méltóságteljesen emelé fel arczát és nyugodtan tekinte az úrnő szemébe. </p>
               <p rend="justify">– Itt nem maradhatsz, gyermekem, mert a paplakot átadják másnak.</p>
               <p rend="justify">– Van atyámnak egy kicsiny háza a faluban, meghúzom magamat abban.</p>
               <p rend="justify">– S miből fogsz élni?</p>
               <p rend="justify">– Dolgozni fogok pénzért.</p>
               <p rend="justify">– Az nagyon keveset jövedelmez.</p>
               <p rend="justify">– Be fogom érni kevéssel.</p>
               <p rend="justify">– S hátha atyádat valami idegen városban tartandják, nem óhajtasz közelében lenni? Számíthatsz rám. Én biztosítom megélhetésedet.</p>
               <p rend="justify">– Köszönöm, asszonyom; ha egyedül kell lennem, itt még jobban lehetek egyedül, s ha atyámtól el vagyok választva, mindegy: három lábnyi fal, vagy harmincz mérföldnyi távol válaszszon is el.</p>
               <p rend="justify">– De itt eltemeted magadat; másutt új élet várhat reád. Én le akarom róni magamról a lelki terhet, hogy balsorsodnak az enyim volt oka. Adok neked vagyont, melylyel szerencsédet megalapíthasd. Ha osztályod lett balsorsomban, osztályt adok vagyonomból is. Bízzál szavamban.</p>
               <p rend="justify">A leány csak némán rázta fejét.</p>
               <p rend="justify">– Gondolj reá, hogy a balsorsban eltünnek a jó barátok: a szerencsétlenséget mindenki elitéli, hogy okot találjon távol maradhatni tőle. Te most még szép vagy és fiatal, hanem a melancholia hamar vénit. Itt el leszesz temetve. A hol az emberek olyan közel vannak egymáshoz, mint itt falun, ott azt, a kit senki sem szeret, gyűlölik. Azt, a miért az egyik komolyan szenved, a többiek kinevetik. Örülnek rajta, ha megalázva láthatnak valakit, a kire irigykedtek. Ha szép, ha jó, annál rosszabb ránézve. A rútak, a rosszak ellenségüknek tartják. Egy új világban új embereket találsz. Itt minden tárgy, minden tekintet bánt, sért, gyöngédtelenül fogad. Idegenek közt olyan kört teremthetsz magadnak, a milyent akarsz. Én megveszem tőled atyád házát, szőlőjét, kertjét, szántóföldjét oly áron, mely egy uradalmat ér. Pártolód, segítőd leszek életed minden szakában. Utat egyengetek előtted a legmagasabb ajtókig, a miken be kell jutnod, hogy atyád szabadságát visszanyerjed. Rajta leszek, hogy kárpótoljam mindazt, a mi szenvedés miattunk érte családodat. S aztán örülni fogok, ha boldognak látlak.</p>
               <p rend="justify">E szónál felállt a leány a székről.</p>
               <p rend="justify">– Köszönöm ajánlatait, asszonyom. De itt maradok. És ha cselédnek kellene is beszegődnöm valamely gazdához, s úgy keresnem mindennapi kenyeremet, itt maradnék, nem mennék el innen. Ön tudja, asszonyom, ennek a gyűrűnek a történetét; folytatá a leány, balkezén a kis karikagyűrűt felmutatva az úrhölgynek. Ez köt ide engem, elszakíthatlanul. A ki ezt az én ujjamra fűzte, azt mondta akkor nekem: «én elmegyek most a világba, bujdosom, vándorlok: kergetnek. De bárhová hányjon is a sors, e pont körül forgok, mint a bolygó napja körül. Itt maradj, hozzád térek. Ha egy világgal kecsegtetnek is, hogy innen elmenj: itt maradj, visszatérek. Ha az Isten anyja szól is hozzád, hogy hagyd el e helyet, itt maradj: visszatérek.» Azért higyje el ön, asszonyom, hogy itt maradok; nincs önnek annyi vagyona, nincs a világ urainak annyi rettegtetése, a mi engem innen eltávolítson. Fogok szenvedni, nélkülözni, nyomorogni! Nyomorultabb leszek a koldusleánynál, de el nem hagyom ezt a helyet. Itt, lehet, hogy megvénülök, megőrülök; de itt maradok.</p>
               <p rend="justify">Most már az úrnő is fölkelt helyéről. Megfogta a leánynak azt a kezét, a melyiken a gyűrű volt.</p>
               <p rend="justify">– Tehát te szereted a fiamat? Hiszed-e, hogy én is szeretem őt? valamelyikünknek le kell mondani a másikért. Melyikünk fog lemondani róla?</p>
               <p rend="justify">Aranka kétségbeesve vonszolta kezét Baradlayné kezeiből vissza, de az úrhölgy erősen tartá azt és nem bocsájtá el.</p>
               <p rend="justify">– Oh asszonyom, minő kérdést intéz ön hozzám? Az mond le róla közülünk, a ki elébb meghal! Öngyilkosságra űz-e ön engem? </p>
               <p rend="justify">Baradlayné eleresztette a leány kezét.</p>
               <p rend="justify">És azután oly jóakaratú, oly éltető szelid mosolylyal nézett reá.</p>
               <p rend="justify">– Nem. Azt akarom, hogy legyen mind a kettőnké. Legyen ő a tied. De te meg azután légy az enyim. Legyen együtt nekem fiam és leányom. Jőjj velem házamhoz; légy ottan, míg fiam visszatér, és azután szeressétek egymást; s nekem csak azt juttassátok osztalékul, a mi szerelmetekből fenmarad!</p>
               <p rend="justify">A leány nem tudott hinni az úrnő szavainak.</p>
               <p rend="justify">– Oh asszonyom, az, a mit ön mond, olyan szép, mint egy álom. Az ilyen eltiport féreg, mint én, nem hiheti, hogy innen a porból egyenesen a mennyországba lehessen jutni.</p>
               <p rend="justify">– Igaz, szólt az úrnő felsóhajtva; hisz az én arczom olyan hideg, s az én szavam olyan visszataszító. Hogyan hihetnéd el nekem, hogy én téged boldoggá akarlak tenni? Hogyan hihetné valaki egy ilyen járókelő szoborról, mint én, hogy az valaki iránt érezni is tudjon? Hanem én meg foglak győzni téged, míg elismered, hogy a diadalmas vagyok. Ülj mellém.</p>
               <p rend="justify">Az úrnő odavonta maga mellé a pamlagra a leányt s azzal kebléből kivont egy levelet.</p>
               <p rend="justify">– Nézd. Most kaptam e levelet fiamtól Oroszországból, kit hazahívtam Szentpétervárról. A levél fele útról kelt. Nekem volt önuralmam e levelet nem bontani fel; hanem elhozni hozzád, hogy szakítsd te fel és olvasd előttem. Érted-e, mit engedtem át ez órában neked?</p>
               <p rend="justify">A leány meghajtá fejét és ajkaival az úrnő kezéhez tapadt.</p>
               <p rend="justify">– Hát vedd e levelet és olvasd fel nekem. Ismerni fogod az irást!</p>
               <p rend="justify">Az úrnő a lepecsételt levél czímét mutatta Arankának.</p>
               <p rend="justify">Aranka kezébe vette azt; és azután a hálás mosolygás egyszerre eltünt arczáról. Fejét csöndesen ingatva, bámuló nagy szemeket vetett Baradlaynéra.</p>
               <p rend="justify">– Nos?</p>
               <p rend="justify">– Ez nem az ő irása. Rebegé a leány.</p>
               <p rend="justify">– Ah, dehogy nem! Mutasd. Én csak ismerem tán fiam irását. Ez a B egészen az övé! ezek az erősen megnyomott vonások: ez a férfias character a betűkben; ez mind…</p>
               <p rend="justify">– Jó utánzás… suttogá a leány.</p>
               <p rend="justify">– No de olvasd a czímet: «A ma très adorable mère». Ezt csak fiam irhatja nekem. A postajegy «Orscha»</p>
               <p rend="justify">Oroszország közepe. Értesz francziául?</p>
               <p rend="justify">– Igen.</p>
               <p rend="justify">– Ki tanított rá?</p>
               <p rend="justify">– Magam.</p>
               <p rend="justify">– Ejh, hát bontsd fel a levelet, s akkor majd meggyőződöl róla. Ez a pecsét csak az ő czímere?</p>
               <p rend="justify">– Megengedi, nagyságos asszonyom? szólt a leány s reszkettek kezei, midőn kis ollójával a papirt fölmetszé, hogy a pecsétet meg ne sértse; s azután kibontá a levelet.</p>
               <p rend="justify">És azután az öröm napvilága derült fel arczán újra.</p>
               <p rend="justify">– Ez már valóban az ő irása! «Kedves anyám!»</p>
               <p rend="justify">– No úgy-e bár?</p>
               <p rend="justify">Hanem annál hamarább elkomorodott ismét a leány arcza, úgy változott derüre borúra, mint a tavaszi tájkép, mely fölött széttépett hófelhőket kerget az északi szél.</p>
               <p rend="justify">– Nos, mi az?</p>
               <p rend="justify">– Csak ez a két szó az ő irása; a többit egészen idegen kéz irta és francziául.</p>
               <p rend="justify">– Idegen kéz? Oh kérlek, olvasd sietve.</p>
               <p rend="justify">A leány kezében reszketett a levél.</p>
               <p rend="justify">«Asszonyom! Megbocsásson ön a kegyes csalásért, melyet a czím-borítékon elkövettem. Hogy önt meg ne rémítsem, utánoztam barátom vonásait, a miért gályarabságra küldenek, ha ön elárul. Ödön barátom maga akarta írni önhöz e levelet; de a két első szó után kihullott a toll a kezéből. Nagyon alélt.»</p>
               <p rend="justify">«Ne rettenjen ön meg: Ödön nagy veszélyben forgott; de már túl van rajta. Két hét múlva annyira kiépül, hogy folytathatja útját.»</p>
               <p rend="justify">– Veszélyben forgott? szólt bele az úrnő: oh kérlek olvasd!</p>
               <p rend="justify">Még sem kerülte el figyelmét önrémülete mellett, mennyire meg van indulva a leány.</p>
               <p rend="justify">Annak minden lélekerejét össze kellett szednie.</p>
               <p rend="justify">«Leirok önnek mindent őszintén, a hogy történt».</p>
               <p rend="justify">«A mint Ödön az ön levelét kapta, mely őt haza hívja, itt hagyott rögtön mindent: czári udvart, kitüntetést, mulatságokat; hasztalan kértem, hogy maradjon; azt felelte rá: anyám hív, megyek.»</p>
               <p rend="justify">A leány szemei e sorok után egy hálatelt ihlett pillanatot vetének a levélből kitévedve, az úrnő arczára.</p>
               <p rend="justify">«Mikor láttam, hogy nem tartóztathatom, felfogadtam, hogy vele megyek: elkisérem a határig. Bár ne tettem volna. Akkor Szmolenszknél nem bocsátják tovább; nem jut bele a hózivatarba, nem kergetnek meg bennünket a farkasok; nem kell menekülni a Dnjeper jegén két óra hosszat korcsolyázva.»</p>
               <p rend="justify">«Mondhatom önnek asszonyom, hogy Ödön remek fiú; mikor a hevélyben korcsolyám leszakadt lábamról, védképtelenné lettem; ő egyedül visszafordult üldözőink ellen s elverte őket rólam, pisztolylyal, handzsárral; négyet leölt; neki köszönhetem, hogy élek.</p>
               <p rend="justify">Az úrnő arczán a büszkeség pirja gyulladt ki e magasztalásnál. De láthatta jól, hogy a leány arcza annál halaványabbra változik, mentül tovább olvas; ajkai elkékülnek; csak nagy erőtetéssel bir tovább olvasni. Oh a leány szerelme más! Őt az a hőstett kétségbe ejti, a mi a spartai anyának gyönyör.</p>
               <p rend="justify">«Azután ismét folytattuk a menekülésünket: a mi nem volt tréfa. Valami kétszáz farkas volt a nyomunkban!»</p>
               <p rend="justify">– Az égre! kiálta fel nyugtalanul az anya. Most már ő is!</p>
               <p rend="justify">A leány sebesen olvasá tovább; de szemei már zavarodtak, hangja akadozott:</p>
               <p rend="justify">«Már közel voltunk a megmeneküléshez; katonai őrállomáshoz jutottunk, midőn egy rossz helyre értünk a Dnjeper jegén, hol halászok léket ütöttek elébb; nem vettük észre az ujon befagyott helyet, s mind a ketten leszakadtunk a jég alá és elmerültünk a befagyott jégboltozat alatt.»</p>
               <p rend="justify">– Irgalmas Isten! sikolta fel Baradlayné magán kívül. A leány nem szólt semmit; de feje hátrahajlott és szemei lecsukódtak; arcza halvány lett, mint a fal. A levelet görcsösen tartá kezébe szorítva. Egész teste reszketett a láztól. Ajkait összekulcsolta a fájdalom.</p>
               <p rend="justify">Az úrnő karjaiba fogta az aléldozót, megsimogatá arczát, homlokát.</p>
               <p rend="justify">– Térj magadhoz. Lásd; te nálamnál is gyöngébb vagy. Hiszen én anyja vagyok. Én is érzem azt, a mit te.</p>
               <p rend="justify">A leánynak megeredtek a könyei. Az aléltság jege ebben olvadt fel. Az úrnő odavonta őt keblére; vigasztalá.</p>
               <p rend="justify">– Ne sírj. Már most én fogom neked olvasni tovább a levelet. Látod, én nem könyezek. Én sokáig tanultam, hogyan kell nem sírni, mikor valami fáj, míg beletanultam jól. Olvassuk, mi van még a levélben? Jőjj, nézz bele te is.</p>
               <p rend="justify">S azzal átölelve a leányt, úgy tartá kezében a levelet, hogy mindketten beleláthassanak.</p>
               <p rend="justify">– Olvassunk tovább.</p>
               <p rend="justify">«Engem megőrzött amulétom, mit anyámtól kaptam; elindulásunk előtt kináltam azt barátomnak; igaz amulet: megóv vízbefulástól, vad harapásától, golyó sebétől, rossz szem verésétől, ragály mérgétől; de nem fogadta el. Azt felelte, hogy őt csillagai vezetik, s megvallá, hogy e csillagok: szerető női szemek! Mikor partra vontak bennünket a halászok, nem távoztam mellőle, míg meg nem kérdhetém tőle: ragyognak-e még csillagaid? ő mosolyogva felelt: mind a négy.» (E szónál mind a két hölgy érezte a másik villanyos rándulatát: e bűvös szikra egyszerre ütött át idegeiken.) Azután egy kis forróláz következett Ödönre, a min most már szerencsésen túl vagyunk. Nem távozom mellőle sem éjjel, sem nappal. Bátran ragyoghatnak ágya fölött őrcsillagai. – Ma erővel levelet akart írni, de hát ime nem sikerült. Nekem kellett azt folytatnom. Hanem ez ne nyugtalanítsa önt asszonyom. Nincs már semmi veszély: két hét múlva folytatjuk az utat. Addig csak arra kérem Ödön csillagait, hogy ne sokat sírjanak miatta, mert a csillagok könnye itt Oroszországban hóvá alakul, s az utunkban több van, mint elég.</p>
               <p rend="justify">Ramiroff Leonin.»</p>
               <p rend="justify">A két csillagpár összenézett. S szemsugaraikban már nem volt köny: ragyogtak az égi örömtől.</p>
               <p rend="justify">Baradlayné odavonta magához Aranka fejét s homlokát megcsókolva, gyöngéden suttogá:</p>
               <p rend="justify">– Leányom!</p>
               <p rend="justify">Arra a leány leomlott lábaihoz, s térdeit átölelve, odafekteté égő arczát az úrnő ölébe és nem szólt hozzá semmit, semmit.</p>
               <p rend="justify">De a néma elhallgatásnak egy teleirott titokteljes könyv volt az értelme oly szemek előtt, mik a szivekben olvasni megtanultak.</p>
               <p rend="justify">Az úrnő keze ott nyugodott a leány fején.</p>
               <p rend="justify">Egy óra múlva, a falu minden népe nagy bámulatára, a Baradlay urasági hintóban, a bárónő mellett ülve, hagyta el a pap leánya a szerény papi lakot. A két hölgy derült arczczal beszélgetett egymással; hiszen tárgyuk volt hozzá elég.</p>
               <p rend="justify">Nótáriusné asszonyom ez ámulatos tüneményt megpillantván, nosza hirtelen két pofont kioszta két léhütő siheder fiának: egyik «szaladj a hintó után, hová mennek?» másik «szaladj a parochiára, mi történt ott?» Nem sokára visszatért mind a kettő; egyik meghozta, hogy a hintó a kastély udvarára hajtott be; a nagyságos asszony megölelte a kisasszonyt, mikor leszálltak a hintóból, nem is vette le a válláról kezét, míg fölmentek a lépcsőkön; a másik lelkendezve hozta a hírt, hogy a papék szolgálója, meg az egyházfi azt mondták, hogy az egész ház rájuk van bízva most már, mert a kisasszony ezentul a kastélyban fog lakni, sohasem is jön ide vissza.</p>
               <p rend="justify">Szalmás Mihályné asszonyom csak kiejté e szóra kezéből a szakajtó kosarat kotlóstul együtt s összecsapá két első extremitását:</p>
               <p rend="justify">– Ha ezt a megboldogult nagyságos úr látná!</p>
            </div>
            <div type="div2">
               <head>Az Aláhúzott Sorok.</head>
               <p rend="justify">Ettől a naptól fogva Szalmás Mihályné asszonyom egy istenáldotta napot sem mulasztott el, hogy már korán reggel fel ne menjen a kastélyba, s ott végére ne járjon az utóbb történteknek.</p>
               <p rend="justify">Mert hogy van a kastélynak egy öreg házfelügyelője, a ki neki jó ismerőse, s a ki azután mindent el szokott mondani, a mi odabenn a kastélyban történik.</p>
               <p rend="justify">Valóságos igaz pedig, hogy Bakó Márton uram soha egy kérdését sem hagyja felelet nélkül Szalmás Mihályné asszonyomnak; csupán abban tartván fenn magának némi kis concessiót, hogy a mit kérdéseire válaszolni szokott, az szabályszerűleg diametraliter ellenkezik a való igazsággal. És ez óriási eltéréseket a historiai adatoktól, sőt gyakran még a költői valószinűségtől is oly quäkkeri igazmondó ábrázattal szokta Bakó Márton uram Szalmás Mihályné asszonyom nyakába varrni, hogy annak teljes lehetetlenség marad a hallottakban való kételkedés. </p>
               <p rend="justify">– Hogy van a lelkem Aranka kisasszony? kérdé a nótáriusné asszony.</p>
               <p rend="justify">– Nem tudom; az éjjel elvitték Bécsbe. Felel rá Bakó Márton uram.</p>
               <p rend="justify">– Bécsbe? ugyan minek vihették Bécsbe?</p>
               <p rend="justify">– Férhez veszi ott egy nagy úr.</p>
               <p rend="justify">– Nagy úr? Miféle nagy úr?</p>
               <p rend="justify">– Agens, secretárius, vagy referendarius!</p>
               <p rend="justify">– Hűh, lelkem! Fiatal úr-e?</p>
               <p rend="justify">– Valami hatvanhat esztendős.</p>
               <p rend="justify">– No ez ugyan időske! S miért adják olyan öreghez szegénykét?</p>
               <p rend="justify">– Azért, hogy az apját kiszabadítsa általa.</p>
               <p rend="justify">– Hát az öreg tiszteletest csakugyan elitélték?</p>
               <p rend="justify">– Gályákra!</p>
               <p rend="justify">– Gályákra! Mi történik ott vele?</p>
               <p rend="justify">– Neki kell húzni a parton a kötelet, mikor a gályát átvándoroltatják Európából Amerikába.</p>
               <p rend="justify">– No ez bizony szörnyű nagy büntetés.</p>
               <p rend="justify">– Bizony nagy büntetés.</p>
               <p rend="justify">Bakó Márton uram olyan komoly ábrázattal adta mindezeket elő, hogy Szalmásné asszonyom esküdni mert volna rá, hogy mind egy szóig igaz.</p>
               <p rend="justify">Egy reggel pedig azzal a kérdéssel zörgette fel Szalmásné asszonyom a jámbor castellánt, hogy:</p>
               <p rend="justify">– Ugy-e vendéget várnak?</p>
               <p rend="justify">– Azt bizony. Honnan sejtette meg Szalmásné asszonyom?</p>
               <p rend="justify">– Minden reggel el szoktam pillantani a kastély felé, s ma megláttam, hogy a jobboldali kémények is mind füstölögnek, fűtik az eddig nem fűtött szobákat: valakire várnak; kire várnak?</p>
               <p rend="justify">Bakó uram megmondta őszintén:</p>
               <p rend="justify">– A nagyságos úrfi érkezik ma.</p>
               <p rend="justify">– Melyik úrfi? Három úrfi van. Melyik kerül haza?</p>
               <p rend="justify">Bakó uram kész volt a felelettel: </p>
               <p rend="justify">– A gárdista.</p>
               <p rend="justify">– A gárdista? Hát szabad annak a király személyét ott hagyni?</p>
               <p rend="justify">– Mást fogadott arra az időre maga helyett.</p>
               <p rend="justify">– Hát csak a gárdista jön? Vajjon hogyan érkezik meg?</p>
               <p rend="justify">– Természetesen, hogy lóháton.</p>
               <p rend="justify">– Lóháton? Milyen lova lesz?</p>
               <p rend="justify">– Tiszta fehér lovon fog ülni.</p>
               <p rend="justify">– Milyen ruhája lesz?</p>
               <p rend="justify">– Tiszta karmazsin veres, arany paszománttal, nyusztkalpag a fején kócsaggal, párduczbőr a hátán.</p>
               <p rend="justify">– Párduczbőr? Jérum? Én még soha sem láttam párduczot.</p>
               <p rend="justify">Bakó uram engedte ezzel a hírrel Szalmásné asszonyomat végig szaladni a falun.</p>
               <p rend="justify">Azon a napon pedig csakugyan vártak valakire a kastélyban.</p>
               <p rend="justify">Ödöntől érkezett levél; most már saját irása, Lembergből keltezve, melyben tudatá anyjával, előre küldött futár által megérkezése napját.</p>
               <p rend="justify">Azon nap délutánján Baradlayné asszony befogatott utazó hintajába s eléje sietett fiának a legutolsó állomásig.</p>
               <p rend="justify">Egyedül ment, semmi kisérőt sem vitt magával.</p>
               <p rend="justify">A szunyogosi állomásnál bevárta érkező fiát. Ödön megjött pontosan a kitűzött alkonyi órára.</p>
               <p rend="justify">A találkozás gyöngéd volt és érzelemteli.</p>
               <p rend="justify">– Milyen nagyon megrémítettél baleseteddel! Feddé az anya gyermekét.</p>
               <p rend="justify">– Már túl vagyunk rajta. Csak, hogy látjuk egymást; felelt az ifju, anyját megcsókolva.</p>
               <p rend="justify">Ott azután meg sem állapodott, átköltözött anyja hintajába, s folytatták együtt az utat Nemesdomb felé.</p>
               <p rend="justify">Még jó világossal érkeztek meg a falu alá.</p>
               <p rend="justify">A kertek alatt volt egy emelkedett domb, melyről az egész alföldi síkság végig látható volt; e domb alja fenyőkkel körül ültetve, miknek sötét lombozata alól egy egyiptomi stylben épült szürke márvány-épület tünt elő, falai az alkony napjától megaranyozva.</p>
               <p rend="justify">Itt megállítá a hintót Ödön.</p>
               <p rend="justify">– Szálljunk ki, anyám.</p>
               <p rend="justify">Baradlayné megértette fiát. Kiszálltak.</p>
               <p rend="justify">Azzal karját nyujtva anyjának, szótlanul vezette őt ama fenyves domb felé.</p>
               <p rend="justify">A domb alján, a márvány portále előtt oldalvást volt egy kisded emberi lak. Az volt a kriptaőr laka. Ödön kiszólítá őt szobájából.</p>
               <p rend="justify">A sírboltőr előjött a kulcscsomaggal s a kettős vasajtót, mik közül az egyik tömör, a másik áttört munka volt, felnyitva, meggyujtá lámpáját, s levezeté a sírbolt lépcsőin a látogatókat.</p>
               <p rend="justify">A föld alatti félsötétben odavezette őket a legutoljára bevakolt fülkéhez, mely előtt a legutóbb sírba szállt nagy férfi emléktábláján ragyogtak a kifestett, megaranyozott érdemrendek, sorban odavésve a nemesi czímer alá. Ott pihent a kőszivű ember, kit szíve és a balzsamok csodái még holta után sem engednek porrá lenni.</p>
               <p rend="justify">Mikor ott a sírbolt előtt az anya és fia egymás kezét kezükben fogva álltak, úgy érzett egyet mind a kettő, mint ha a fiu minden csepp vére anyja szívén keresztül tenné meg körfutását. Egy eltünt szellemhez beszéltek, s ugyanazon dolgokról beszéltek vele.</p>
               <p rend="justify">Azután megölelték egymást, s azzal visszatértek az élő lények világába.</p>
               <p rend="justify">A kastélyban a régi arczokkal találkozott Ödön. Régi szolgák, vén gazdatisztek, a régi alázatos bókolással: csakhogy e bókolás most még egy fejhajtással alább szolgált. Most már ő volt a család feje.</p>
               <p rend="justify">Anyja arczán sem találhatott semmi változást. Akkor sem volt az hidegebb és szomorúbb, mikor legutóbb látta. Régi már ez a gyász, csak a gyászruha új.</p>
               <p rend="justify">Baradlayné most is oly hideg kimérten szól fiával, mintha most is hallgatná a falon keresztül egy kérlelhetlen alak, ki minden szót megbirál, s minden érzelgést elitél.</p>
               <p rend="justify">Mikor Ödön utiköntösét átváltá, anyja végig vezette őt az apai lakosztályon.</p>
               <p rend="justify">– Most a te rendelkezésedre fognak ezek a szobák állni. Embereket kell elfogadnod, a kik látogatni fognak. Tudod, hogy házunk gyűlhelye sok ismerősnek, a kik jöttöd hirére fel fognak bennünket keresni. Most már házigazda fogsz lenni itten.</p>
               <p rend="justify">– A hogy kivánod, anyám.</p>
               <p rend="justify">– Javainkra férfinak kell felügyelni. Gazdaságunk kiterjedt és sok ágazatú; azt rendbeszedni te neked kell.</p>
               <p rend="justify">– Igyekezni fogok, hogy beletanuljak.</p>
               <p rend="justify">– Mint legidősb fiú és teljeskorú, testvéreidnek természetes gyámja leszesz. Mértéket kell tartanod szeretet és bölcs belátás között. Testvéreid lelkületökben nem hasonlítanak egymáshoz, s egyik sem te hozzád: mind a kettőt külön kell tanulmányoznod.</p>
               <p rend="justify">– Figyelemmel és szeretettel fogok e tanulmányhoz.</p>
               <p rend="justify">– Házunk nagy nevezetességgel bír e megyében. Határoznod kell, mely állást foglalj el magad? kiket gyűjts magad körül? kiknek légy vezetője?</p>
               <p rend="justify">– Tanácsodat fogom kérni, anyám.</p>
               <p rend="justify">– Új ember vagy, mindenki fog keresni; minden oldalról fogják próbálni kebledet. Rajtad áll, mit szólj? mit ne mondj? Hallgass-e sokáig? vagy mindig? Kimondd-e az első kérdésre, a mit belül érzesz? Magad menj-e elől, vagy mást kövess?</p>
               <p rend="justify">– Az idő meg fog arra tanítani, anyám.</p>
               <p rend="justify">– Hanem ez az idő rövid. Nehány nap múlva sokan fognak házunkhoz jönni. Atyád rendelte ez összejövetelt. S te nem tudod, sem én, mi lesz ez összejövetel czélja?</p>
               <p rend="justify">– Te bizonyosan tudod, anyám.</p>
               <p rend="justify">– Honnan hiszed, hogy én tudom?</p>
               <p rend="justify">– Leveledből sejtem, melyben oly sietve hívtál haza.</p>
               <p rend="justify">– Nehezedre esett hazajönnöd? </p>
               <p rend="justify">– Abban az órában készültem az útra, melyben leveledet kaptam.</p>
               <p rend="justify">– Nem gondoltál arra, hogy mint legidősebb Baradlay, az örökös főispáni szék elfoglalására vagy hivatva?</p>
               <p rend="justify">– Úgy tudom, hogy ebben a székben most egy administrator ül.</p>
               <p rend="justify">– Azon indokból ültették oda, mivel a volt főispán beteges volt, nem elnökölhetett. De te egészséges vagy, s csak akarnod kell, hogy beiktassanak.</p>
               <p rend="justify">Ödön mélyen tekintett anyja szemeibe.</p>
               <p rend="justify">– Anyám, te nem ezért hívtál engemet haza?</p>
               <p rend="justify">– Jól sejted. Egyéb okom is volt rá. Tudd meg tehát. Atyád végakaratában kijelenté, hogy halála után hat hétre nyujtsam kezemet az administratornak; az ünnepély, melyre néhány nap múlva családunk ismerősei össze fognak jönni, kézfogónak van szánva.</p>
               <p rend="justify">– Meghajlok atyám akarata előtt, szólt Ödön, fejét alámélyesztve.</p>
               <p rend="justify">– Atyád azt akarta, hogy házunknak új oszlopa támadjon, ki elbirja azt a terhet, a mit egykor ő viselt. Tudod, hogy ez a teher egy ország gondja.</p>
               <p rend="justify">– Tudom, jó anyám; – nehéz teher az.</p>
               <p rend="justify">– És te azt kivánod, hogy az én vállaim törjenek le alatta, hogy én feleljek meg e tehernek?</p>
               <p rend="justify">– Ha atyánk végakarata ez volt; – s ha te is úgy akarod…</p>
               <p rend="justify">– Hát te neked parancs az, a mit én akarok?</p>
               <p rend="justify">– Anyám; te jól tudod, hogy a mit te mondasz: az nekem törvény és szentirás.</p>
               <p rend="justify">– Jó! Tehát megmondom neked, hogy mi az én akaratom. A Baradlay-háznak úr kell és úrnő! úr, a ki parancsolni és vezényelni tud; és úrnő, a ki hódít.</p>
               <p rend="justify">– Úgy van, szólt Ödön, meghajolva anyja előtt.</p>
               <p rend="justify">– Az az úr – te fogsz lenni!</p>
               <p rend="justify">Ödön meglepetve riadt fel.</p>
               <p rend="justify">– Te fogsz lenni e ház ura, és a te nőd e ház úrnője. </p>
               <p rend="justify">Ödön szomorúan sóhajta fel.</p>
               <p rend="justify">– Anyám. Tudod, hogy ez nem lehet úgy!</p>
               <p rend="justify">– Te nem akarsz házasodni?</p>
               <p rend="justify">– Soha!</p>
               <p rend="justify">– Ne mondd ki ezt a szót! Huszonnégy éves vagy. Ki tudja, meddig élsz? Az alatt folyvást hallani egy hideg szív üregében ezt a visszhangot: «Soha!»</p>
               <p rend="justify">– Okát jól ismered. Szenvedni megtanultam némán, ez apai, anyai örökség nálam. Én nem panaszkodom. Én hallgatok. Te tudod, mit tesz hallgatni! évtizedekig hallgatni! Okom van nem szeretni senkit. Egyedül a te jó anyai szivedet. Szenvedjünk anyám, tovább. Majd csak megvénülünk mind a ketten. Özvegy asszony és remete fia!</p>
               <p rend="justify">Baradlayné nevetett e szomorú beszéden.</p>
               <p rend="justify">– Oh bizony te nagy bohó vagy, Ödön. Nem lettél te karthausi! Tele a világ szép arczokkal; szeretni való szivekkel. Te is rátalálsz a magadéra.</p>
               <p rend="justify">– Tudod, hogy «nem».</p>
               <p rend="justify">– S ha én már találtam volna is számodra egyet?</p>
               <p rend="justify">– Azt hiába kerested, anyám.</p>
               <p rend="justify">– No ne mondd; szólt gyöngéden odasímulva fiához az özvegy; – látatlanba ki hozna itéletet? Biró akarsz lenni és ki sem hallgatsz.</p>
               <p rend="justify">– Vádlott vagyok anyám, ki előre tagad mindent.</p>
               <p rend="justify">– Pedig az, a kit számodra választottam, olyan szép, olyan jó és téged úgy szeret.</p>
               <p rend="justify">– S ha tündérek szépségével birna, s vetekednék jóságban az angyalokkal és volna gyémánt szive, mint neked, hogy fölülmulna téged a szeretetben, – nem akarnám őt ismerni.</p>
               <p rend="justify">– Oh, ne tégy ilyen nagy fogadást! Bizony megbánod. Bizony visszakéred a szavadat. Legalább tekintsd meg az arczképét egyszer. Jer, a szomszéd szobában megmutatom.</p>
               <p rend="justify">– Az engem hidegen fog hagyni.</p>
               <p rend="justify">– Majd meglássuk. </p>
               <p rend="justify">Az anya karöltve vezeté fiát a szomszéd szobáig s kinyitva annak ajtaját, előre bocsátá őt.</p>
               <p rend="justify">És akkor maga előtt látta Ödön Arankát, a gyönyörtől reszkető leányt, ki szavaikat végig hallgatá.</p>
               <p rend="justify">Minő hatalma a világnak akadályozna meg két szivet, hogy egymásra ne boruljon ily pillanatban? ki tartaná fel az öröm könyeit, hogy ne omoljanak? mi tiltó szellem állna két égő csók közé, hogy egymást föl ne keresse?</p>
               <p rend="justify">– Oh én drágám!… oh én egyetlenem!…</p>
               <p rend="justify">Baradlayné megfogta mindkettőnek a kezét, s elfojtott hangon suttogá Ödönnek:</p>
               <p rend="justify">– Hát hiszed-e már, hogy lesz ura és úrnője e háznak?</p>
               <p rend="justify">Ödön megdicsőült arczczal súgá válaszul:</p>
               <p rend="justify">– Lesz!</p>
               <p rend="justify">És mindketten csókokkal halmozák a legszeretőbb anya arczát, kezeit és vállait.</p>
               <p rend="justify">Baradlayné pedig némán, mereven tekintve fel azon arczképre, mely saját menyasszonyi arczképe mellett büszke tekintettel néz le rá a massiv aranyos keretből, magában beszélt hozzá:</p>
               <p rend="justify">– Látod-e ezt? Érzed-e ezt a boldogságot? Nem dobban-e meg kővé lett szived, mikor ily mennyországi látvány mosolyog feléd? Jól tettem-e, midőn ellenkezőjét tettem annak, a mit mondtál? Eljösz-e a nászéjen, áldani vagy kisérteni? – kőszivű nagy ember!</p>
               <p rend="justify">A nagy ember csak mindig büszkén nézett le a keretből.</p>
               <p rend="justify">A boldogok nem vették azt észre.</p>
               <p rend="justify">A szomorú özvegy elsuhant közülök; ott hagyta őket boldogságukkal egyedül; van azoknak mit beszélni egymáshoz.</p>
               <p rend="justify">Ő maga pedig szobájába lopózott, elővette irótárczájából azt az emlékezetes iratot, melyet haldokló férje mondatolt irótolla alá, s a mai nap történetére vonatkozó sorokat – aláhúzta veres irónnal.</p>
               <p rend="justify">Idáig bevégeztetett!… </p>
            </div>
            <div type="div2">
               <head>A Kézfogó Napja.</head>
               <p rend="justify">Nem volt titok, mindenki beszélte már: a Baradlay-háznál hat hét mulva a temetés után kézfogó lesz. Új nevet kap a ház.</p>
               <p rend="justify">Arra a napra közelről és távolból meg voltak híva az ismerősök, egyenesen az özvegy úrhölgy nevében, világosan családi ünnepélyre.</p>
               <p rend="justify">A nevezetes nap délelőttjén egymást érték a minden vidékről érkező hintók a kastély udvarán; pompás és egyszerű fogatok, mik ez úttal nem csupán az erősebb nem contingensét szállították ide: az urak hölgyeiket is magukkal hozták, – és kisasszonyaikat is.</p>
               <p rend="justify">Bizony kisasszonyaikat is.</p>
               <p rend="justify">Mindenfelé hire futamodott már, hogy az ifju Baradlay haza érkezett külföldről, s keze még jegygyűrűtlen. Nemes vad! Érdemes a hajhára.</p>
               <p rend="justify">Megérkezett a többi úri rend között Tallérossy Zebulon úr is. Ezuttal ő is rangjához illő pompával lépett fel. A régi hintóra új bőr volt húzva, s a kocsi ajtajára szépen kipingálva a Tallérossy-czímer. És saját négyes fogata pompázott előtte. Igaz, hogy a gyeplüs kimustrált katonaló, az ostorhegyes – sajnálja a lábát, a nyerges cseberbe lép, s a rudas világosan elárulja, hogy eddig lógósnak volt használva; hanem azért megteszik ők a parádét, ha együtt vannak, s csak úgy rázzák a csengetyűt a nyaklójukon, mint a többi gavallérok lovai.</p>
               <p rend="justify">A kocsis mellett ezuttal hajdu is ül. Bár ugyan nem egyforma az egyenruhájuk, de elég zsinóros mind a kettő. Az inasnak piros huszársipkája van; a mi nagyon emeli a tekintélyt. Kár, hogy a kocsisnak nem lehetett olyan bajuszt ragasztani, mint a milyen a többi urasági kocsisoknak van; az a pántlikás kalaphoz illett volna nagyon.</p>
               <p rend="justify">Zebulon sem jött ezuttal egyedül. Magával hozza kisasszonyai egyikét: csinos arczú fiatal leánykát, magasra nyult termettel. Kár, hogy nagyon fűzi magát és hogy nyers kávét szokott rágni, a mitől fehérebb legyen.</p>
               <p rend="justify">A nemes úr ezuttal nem száll le bundástul, mert új kabátja van: finom selyemposztóból, a minek nyakától messze elálló gallérja messziről reklámot csinál falusi remekbe készítőjének; a kisasszonynak pedig szintén selyem wiklere van és marabú kalapja.</p>
               <p rend="justify">– Aztán hallja János! (ez a hajdunak szól, a kit otthon csak tegeznek) mindent jól lepakoljon kocsiról: el ne ejtsd iskatulát; – hallja – mert abba selyem ruha van-Aztán valamit össze ne törjön János, mert pofonütlek – magát. Ha te Karika! nalad van schmukos tarisznya? akarok mondani: ridikül? El ne veszíts ütet: sok draga schmuck bene van.</p>
               <p rend="justify">Egyszerre nagy csengés-bongás támad: ő jön, az ünnepély hőse, Rideghváry; igazán új hintón, igazi ötös új fogattal (telik neki! «repræsentationalis költség» quantum oportet). Ennél igazi huszár ül a bakon s az ugrik a kocsiajtót kinyitni és nyujtja kezét a nagyméltóságu úrnak, hogy egész applombbal léphessen le a földre.</p>
               <p rend="justify">Nem volna igazság a földön, ha nem Zebulon üdvözölhetné ő mlsgát legelőször, midőn a földet éri.</p>
               <p rend="justify">– Hozta Isten nagymiltosagodat, tégedet! Éljen és vivát! Mink is most érkeztük ide: ott fognak ki négy lovamat hintóbul. Gyütem leanykamal izs örvendetes ünnepélyre! Hol vagy Karika? Legidősebbik kisaszonykam! Azirt nem nagyon idős. Még nincs húsz esztendős. Quod est authenticum. Hogy izs hinak csak tigedet? Furcsak neveik vanak kisaszonykaimnak: soha se nem tudok egészen megtanulni. Mar neveikben bene van historicum datum, mikor születtek. Felesigem nagyon olvasot asszonysag. Mindig van ujsag kezibe Allgemeine. Mikor legnagyobik kisasszonykám születe neki, akor volt görög amazon: teczik tudni, Spatar kapitány leánya, Chariclea nagy celebritás, ki sorba kifúrta török hajókat maga oraval hajójának, miért felesig körösztöltete első leánykát Charicleanak. Masodik leanykam neve Karolina Pia: hiszem akor hazasodta fölséges urunk, annak tiszteletire. Harmadik kisasszonykam Adalgisa: akor jatszottak először Normat pesti theatrumban, felesigem látott azt – lozsibul. Negyedik kisasszonykam mikor megirkezte, akor volt bolond vilag: az a Palaczky, teczik tudni? No nalunk is volt egy kis hire; hat a negyedik leánykamat azért hinak Libussanak. No biz ezt sajnalok; de mar nem levehetem rula. No de most mar, hogy bebizonyítsuk jó hazafiusagunkat: a legutolsó kisasszonykanak atunk igazan magyar nevet: «Bendeguzella»; hires magyar vezir utan.</p>
               <p rend="justify">– Hát öt kisasszonyka van, Zebulon bácsi? kérdé mosolyogva az adminisztrátor úr.</p>
               <p rend="justify">– De bizony hat. Vagy csak öt? Mar magam se nem tudok. Hanyan vattok odahaza, mikor együtt vattok, Karika? Csak öten? Nekem úgy teczik, mikor nagyon larmaztok, mintha heten volnatok.</p>
               <p rend="justify">Chariclea kisasszony igyekezett apja historizálásának lőtávolából előre sietni, míg Zebulon úr a lépcsőn fölmentében még az iránt is felvilágosította az adminisztrátor urat, hogy hja bizony öt leány is elég nagy gond; kivalt mikor három már bálbajárni való, férjhez adni való; aztán a nagyságos mama nem mehet velük, mert migrainben szenved, s eként a papának kell őket hordani ide amoda, a hol eladó leányokat mutogatni szükség.</p>
               <p rend="justify">A lépcsőházban elváltak, s a kulcsár és komornyik mindenkinek megmutatta a számára rendelt szobákat.</p>
               <p rend="justify">Az adminisztrátor úrnak rendes, három szobára osztott lakása volt a Baradlay-kastélyban. Az előszobában már várták tisztelői.</p>
               <p rend="justify">Azok közül kiválasztotta magának Szalmás Mihály uramat, kinek különös szabadalma volt, az alatt, míg a méltóságos úr átöltözik, legbelső szobájában legfrissebb mendemondákkal rövidíteni idejét. </p>
               <p rend="justify">– Nos hát, mi a legújabb ujság, Szalmás? kérdé bizalmasan a nagy befolyásu úr hű bizományosától.</p>
               <p rend="justify">– Legnevezetesebb, méltóságos uram, az, hogy Ödön úrfi Oroszországból hazaérkezett.</p>
               <p rend="justify">– Azt már tudom. Hívta valaki, vagy csak magától jött haza?</p>
               <p rend="justify">– Valaki tudatta vele, hogy az öreg úr meghalt, s most már «szabad a csók!»</p>
               <p rend="justify">– Az bizonyosan a leány volt. S mit tudni a leány felől?</p>
               <p rend="justify">– Az már nem leány.</p>
               <p rend="justify">– Mi a gutát?</p>
               <p rend="justify">– Férjhez van adva, sugá titkolózva Szalmás uram. Kéz alatt tudom, de igen jó kútforrásból. A nagyságos asszonynak sikerült a leányt rábeszélni. A vén pap veszedelme megindítá leánya szívét, a nagyságos asszony bőkezű munificentiával látott hozzá. Utoljára is elhatározta magát a leány, hogy férjhez megy egy bécsi referendáriushoz, ki az apja felségsértési perében eldöntő befolyást gyakorol. A referendárius kap sok pénzt, a leány megkapja az atyja szabadságát. A dolog rendben van már. A leányt elvitték már Bécsbe, s a vén pap, a hogy bizonyosan tudom, mert magam láttam, már a mult éjjel haza is érkezett. Ezt én mind legelső kútforrásból tudom.</p>
               <p rend="justify">– S nem haragszik e miatt az úrfi?</p>
               <p rend="justify">– Azt nem lehet még tudni; mert még a mióta megjött, el nem hagyta a szobát. Még a legbelsőbb cselédeket sem bocsátja magához közel, s mindenkit igen nyersen elutasít, a ki tapogatózni akar körülötte.</p>
               <p rend="justify">– Beteg bele, azt hiszem; – no majd kigyógyítsuk belőle. Hát az özvegy?</p>
               <p rend="justify">– Az igen derültnek és megelégedettnek látszik.</p>
               <p rend="justify">– Szegény! Van oka rá.</p>
               <p rend="justify">Rideghváry úr apránként átesett porhüvelye külsejének átidomításán ez értekezés alatt. Fekete díszöltözetbe igtatta magát, s el lévén készülve ügyének levátájára, megindult szobájából a czímerterembe, kisérve alázatos udvarlói csoportjától, kik közt beszédes szerepet vitt Szalmás Mihály uram.</p>
               <p rend="justify">A czímerterem ajtajában megint csak bele kellett botolnia a méltóságos urnak Tallérossy Zebulonba, ki elhülledt arczczal jött neki jelenteni, hogy:</p>
               <p rend="justify">– Méltóságos baratom uram, hallod, én igen sok idegen abrazatot latom iteneg.</p>
               <p rend="justify">– A bizony meglehet; felelt rá az adminisztrátor úr.</p>
               <p rend="justify">– De nem izs anyira idegen, mint inkab nagyon izs ismeretes abrazatok, a kik nekem nagyon idegenek.</p>
               <p rend="justify">– Nem értem ezt Zebulon! szólt nevetve a magas úr.</p>
               <p rend="justify">– Irtem! nem irtem! haragoskodik Zebulon; de bizony megirted, csak miltoztasal szilyel tekinteni. Hisz ez a szala tele van oppositionalis physiognomiakal, kik nekünk ismeretesek, de idegenek.</p>
               <p rend="justify">A nagyméltóságu úr úgy találta, hogy ez valóban figyelemre méltó észrevétel. – Hanem hát abban sincs semmi rendkivüli. A megye minden pártárnyalatú celebritásai igyekeztek tiszteletüket bemutatni az ifju örökös főispánnak. Ez convenientia dolga. Hadd tisztelkedjék mindenki. Nincs mit megütődni a találkozáson.</p>
               <p rend="justify">Azt ugyan szivesen elengedte volna az adminisztrátor úr, hogy zöld asztali incarnatus ellenfelével, Tormándy táblabiró úrral is találkozzék ennél a háznál; hanem hát ez nyilt ház: főispáni lak; mindenkinek joga van itt megjelenni; s utoljára – a többség pokolban is többség.</p>
               <p rend="justify">– Hát itt sem ijedünk meg tőlük, Zebulon barátom.</p>
               <p rend="justify">Zebulon nagyot feszített mellén, mely végig volt rakva hamis gránát-gombokkal.</p>
               <p rend="justify">– Elhiszek aztat! Gyühet nekem Tormandy! Vagyok neki malleus magam! Majd én oda ütök…</p>
               <p rend="justify">De nem mondhatta el, hogy hova üt? mert egyszerre úgy megállt a szó a szájában, mintha föld alatti kisértet lépett volna dicsekedése farkára…</p>
               <p rend="justify">– Á… á… nini… szólt a szemközt találkozó láttára, ki épen akkor lépett be az ajtón. </p>
               <p rend="justify">Az volt a kergetett pap: Aranka atyja.</p>
               <p rend="justify">Tallérossy Zebulon nem hitt egyebet, mint hogy no most itt jön Zách Feliczián második kiadásban, ki karddal reklamálja elrablott leányát, s ugyan levágja, a kit elől-utól talál.</p>
               <p rend="justify">Pedig úgy tetszett neki, mintha a kurucz pap egyenesen az ő testének tartana.</p>
               <p rend="justify">Zebulon érezte bűneinek sulyát. Eszébe jutott, hogy mind az a keserves kínszenvedés, a min ez a pap hanyatt-homlok keresztül esett, az ő fejében ért meg eszmeképen; úgy szólván, ő diktálta azt rá mind; annálfogva is, mikor már szemtül szembe álltak, a legnyájasabb mosolygással ragadá meg a rettegett alak kezét:</p>
               <p rend="justify">– Alazatos szolgaja ides kedves nagytiszteletű urnak! hogy mint szolgál egiszsige!</p>
               <p rend="justify">A pap pedig se nem rántotta elő kabátja alól a rejtett fringiát, se a kezét nem kapta vissza Zebulon kezéből, hanem cordialiter visszaadta a kézszorítást.</p>
               <p rend="justify">– Köszönöm a tekintetes úr kérdéseit. Hát csak meg vagyok a régi bőrben.</p>
               <p rend="justify">No annak ugyan örült Zebulon nagyon. Hanem azért még sem hitt a papnak. Ez azokkal a sas szemeivel nagyon tekintget körül. Ez valakit mást keres, a kit megöljön. Mert egyébért csak nem rontott fel ide, ily ünnepélyes társaság közé. Ezt jó lesz præventiv censura alá venni, s tovább is fogni a kezét.</p>
               <p rend="justify">– Hát hol méltóztata utazni nagytiszteletű úr minden sokfelé? Hallottam: Bécsbe izs volt.</p>
               <p rend="justify">– Ott is voltam.</p>
               <p rend="justify">– Valami baj volt?</p>
               <p rend="justify">– Nem volt semmi baj. Igen jól mulattam odafenn.</p>
               <p rend="justify">Zebulon félrevágta a nyakát. Ez veszélytjósló tettetés.</p>
               <p rend="justify">– Nem bántotta senkise nem?</p>
               <p rend="justify">– Sőt inkább igen nyájasan bocsátottak el mindenünnen.</p>
               <p rend="justify">Hm. Ez gyanus szelidség. </p>
               <p rend="justify">– Hat Aranka kisasszony, vagy mar nem kisaszony, igaz, hogy mente férjhez?</p>
               <p rend="justify">Ez már csak olyan kérdés, a mi kiugratja a nyulat a bokorból.</p>
               <p rend="justify">– Igaz; felelt rá a pap nagy bonhomiával, mind Zebulonnak, mind a több odafülelő hazafiaknak nagy bámulatára.</p>
               <p rend="justify">– Is meg van vőleginyel elégedve, tiszteletes úr?</p>
               <p rend="justify">– Nagyon meg vagyok elégedve.</p>
               <p rend="justify">Zebulon nagyon rázta a fejét. Még mindig szorongatta a pap kezét és nem akarta odább ereszteni, míg az egyszer aztán búcsu fejében úgy visszaszorította tisztelt barátja kezét vasmarkával, hogy az sziszegve hagyta abba a kézszorongatást.</p>
               <p rend="justify">– Isten áldja, uram.</p>
               <p rend="justify">(Aldja tigedet az ördög! Mormogá utána Zebulon, egymáshoz ragadt négy ujjára fujva. Vir izs kigyütt körmöm alul – talan?)</p>
               <p rend="justify">– Nos, mit beszélt a pap? kérdé Rideghváry Zebulontól, mikor ismét visszatért hozzá.</p>
               <p rend="justify">– Aj, hiszen bolond papot egészen helyrebolonditotak valahun. Hiszen az most totaliter okos ember.</p>
               <p rend="justify">Rideghváry úr bölcs mosolygásra vonta arczszögleteit s mély bölcseséggel jegyzé meg:</p>
               <p rend="justify">– A honnan ő megjött, onnan mind okosan szoktak az emberek visszatérni.</p>
               <p rend="justify">– De hogy leanya felöl is megnyugodta.</p>
               <p rend="justify">– Egy kis pénz sok haragot lecsendesít.</p>
               <p rend="justify">– De menjünk előbbre, a násznagyok várnak.</p>
               <p rend="justify">– Kicsoda kirő násznagy Miltosagod riszedről?</p>
               <p rend="justify">– Gróf Gálfalvy Pál, ő méltósága.</p>
               <p rend="justify">– Ohó, nagyon jól ismerek őtet, méltóságát. Eminens nagy auctoritas. Bizony gratulalom hozza. A hol latom, ni!</p>
               <p rend="justify">S azzal ment a két nevezetes úr a vendégektől telt úri termen keresztül a mutatott díszruhás alak felé.</p>
               <p rend="justify">Rideghváry kétféle emberekkel találkozott; kik vagy mély főhajtással üdvözlék, vagy félvállat fordítottak neki, s elnéztek a feje fölött. Csakugyan nem értette, hogy minek kell ezeknek az utóbbiaknak is itt lenniök? Zebulon ellenben minden oldalról csak eléje mosolygó ábrázatokba botlott. Láthatta, mennyire szeretik.</p>
               <p rend="justify">– De nem latok sehol kisaszonykamat, Karikat; pedig már felöltözte putzba! Nyugtalankodék Zebulon.</p>
               <p rend="justify">– Hiszen veheted észre, hogy még nincsenek hölgyek a teremben, azok mind együtt vannak az úrhölgy lakosztályában, s csak az ünnepély kezdetén fognak kiséretében megjelenni.</p>
               <p rend="justify">– Ah. Tehát egisz ceremonia lesz?</p>
               <p rend="justify">– Szokás szerint. A kérő násznagy felszólítja a kiadó násznagyot; arra a kiadó násznagy választ ád; akkor az igent mondó válasz után megnyilnak a szemközti szárnyajtók, s a menyasszonynyal az élén belép a hölgyi kör. Aztán következik a többi.</p>
               <p rend="justify">– Aj. Az nagyon szip lesz.</p>
               <p rend="justify">A két úr tehát feltalálta Gálfalvy Pál urat, a kérő násznagyot, s kölcsönösen kezet szorongatva, elkezdett élczelni a fölös számmal megjelent megyei kuruczokra, kik idejöttek ellenségük diadalához áldozatra vitt igavonókul pompázni, s a mellett nem igen ügyeltek rá, hogy azoknak főcoriphæusa Tormándy mit beszélhet oly meghitten tiszteletes Lánghy Bertalan urammal? Inkább az után tudakozódtak, hogy hol van Ödön?</p>
               <p rend="justify">Az bizony a terem tulsó felében diskurál nagy bizalmasan egy pár magához hasonló fiatal emberrel. Majd idejön, ha meglátja a præsumtiv mostoha apját. Tudni fogja, hogy kettőjük közül melyiknek a dolga a másik üdvözlésére sietni?</p>
               <p rend="justify">De még kellemesebb meglepetés vár reájuk, midőn egyszer csak megzendülni hallják Tormándy ismert stentori hangját, ki csendet kér az «uraim»-tól.</p>
               <p rend="justify">Nos, mi lesz?</p>
               <p rend="justify">– Uraim, szólt a hatalmas hangú megyei szónok, mindnyájunk előtt tudva van, mi örvendetes ünnepélyre gyűltünk itten össze. E házra új fény fog áramlani a gondviselés által rendelt új családfőben, kit az ég tartson meg sokáig hazánk javára.</p>
               <p rend="justify">(«Ah hisz ez hizeleg! Ez megtért!» suttogá Gálfalvy Pál gróf az adminisztrátorhoz.)</p>
               <p rend="justify">Rideghváry úr ezt egészen természetesnek találta.</p>
               <p rend="justify">(«Használt neki a multkori négyszemközti szívére beszélés!» suttogá vissza az adminisztrátor.)</p>
               <p rend="justify">A szónok folytatá.</p>
               <p rend="justify">– A vőlegény, kit a gondviselés a család élére ifjukora diszében állít…</p>
               <p rend="justify">(«Ez már egy kicsit erős hizelkedés!» sugá magának Rideghváry úr.)</p>
               <p rend="justify">– … engem bizott meg kérő násznagyképen…</p>
               <p rend="justify">(«Micsoda?» kiáltá egyszerre mind a három úr, egymás szeme közé nézve.)</p>
               <p rend="justify">– … hogy felhívjam a tisztelt kiadó násznagyot, óhajtja-e ez által a kivánt frigyet megerősíteni, s a menyasszony kezét kezébe tenni?</p>
               <p rend="justify">Most már igazán itt volt az ideje az elbámulásnak.</p>
               <p rend="justify">Ha Tormándy, mint kérő násznagy lép elő, hát akkor Gálfalvy Pál gróf micsoda itten?</p>
               <p rend="justify">És ki fog akkor a kérő násznagynak megfelelni? Hol a kiadó násznagy? Az a főtisztelendő úr volna: de az még nincs is jelen. Micsoda confusio ez?</p>
               <p rend="justify">Pedig még tovább bonyolult a szövevény az által, hogy Tormándy fölhivására Lánghy Bertalan uram lépett elő és válaszolt kenetteljes hangon:</p>
               <p rend="justify">– A mit az ég megkötött, azt csak a síri föld választhatja el. Egyesüljenek, a kik egyek a szeretetben.</p>
               <p rend="justify">(«Nini! Pap megbolondult!» Kiálta fel Zebulon elképedve.)</p>
               <p rend="justify">Hanem abban a perczben jött a talány magyarázata. A szemközti kettős ajtó megnyílt, ott állt az egész hölgyvendégkoszorú, s annak élén özvegy Baradlayné vezeté kézen fogva az ünnepélyes vendégsereg elé a kért menyasszonyt: – Lánghy Arankát.</p>
               <p rend="justify">Tüneményes szép jelenet volt e két hölgy egymás mellett. Az örömanya és a menyasszony.</p>
               <p rend="justify">Az özvegy fekete ruhát viselt, ragyogó aczélgyöngyökkel himezve, s hosszú fekete csipkeuszálylyal, fején granát-diadém villogott; s volt rajta valami új, valami fényes, a mit még nem látott senki: – arczának mosolygása.</p>
               <p rend="justify">Még csak most tudta meg mindenki, milyen szép ez asszony, e ragyogó napsugárral arczán; egy királynő tekintete volt az!</p>
               <p rend="justify">S a menyasszony, kit kezén vezete: omlatag fehér ruhában, fehér jáczintokkal ékitve, a szemérem hamvával gyöngéd arczán, az érzelem bűbájával pillaárnyalt szemeiben, a hajadoni félelem méltóságával minden mozdulatában; a szépség két ellentétes tökélye egymás mellett.</p>
               <p rend="justify">Az uraságok a meglepetés morajával fogadták a kilépőket. Mindenki előre tolongott.</p>
               <p rend="justify">A terem elején állt egy pompás mozaik asztal, melyre egy arany tálcza volt letéve, s a tálcza csipkekendővel beterítve. A mellett állt a két násznagy; oda vezette Baradlayné Arankát, átadva a leány kezét atyjának.</p>
               <p rend="justify">Ödön ott állt a kérő násznagy mellett.</p>
               <p rend="justify">Akkor a pap feltakarta a csipkekendőt a tálczáról. Két egyszerű karika-gyűrű volt azon: nem újak, viselve voltak már azok. És azután az egyik gyűrűt Ödön ujjára húzta, a másikat Arankáéra, s akkor egymásba tette kezeiket.</p>
               <p rend="justify">Nem volt ehhez semmi mondva: egyszerű volt az egész szertartás, de ez egyszerű jelenetben volt valami olyan fenkölt, hogy az egész társaság, mint egy jelszóra, zendült fel utána egy általános éljen-kiáltásban.</p>
               <p rend="justify">A lelkesült hangzavarban senki sem is hallhatá, mit súghatott az örömanya leendő menyének, midőn azt keblére szorítá és homlokát megcsókolta; s mit rebegett a pap, midőn átölelte leendő vejét. </p>
               <p rend="justify">«Van a ki az imákat meghallgatja az égben, melyek nem tetszenek a földi isteneknek ide alant!»</p>
               <p rend="justify">Még Zebulon is azon kapta rajta magát, hogy torka szakadtából kiabálja a vivátot, s csak akkor vette észre, hogy rossz helyen alkalmazta a lelkesülést, midőn az adminisztrátor úr tekintetével találkozott, mely épen nem volt nyájas. Zebulon megijedt. Hisz neki épen nem lett volna szabad vivátozni. Azzal vélte a dolgot jóvátenni, hogy megpróbálja, vajjon hogyan sikerülne neki magát valami nagyon ostobának tettetni.</p>
               <p rend="justify">– E szerint most kettős kézfogó fog lenni; szólt együgyű ártatlanságot utánzó arczkifejezéssel Rideghváryhoz.</p>
               <p rend="justify">De már ezért az ötletért csakugyan hátat fordított neki a méltóságos úr.</p>
               <p rend="justify">(«Hiszen ez komplott!» dörmögé az adminisztrátor úr, kimaradt kérő násznagyához.)</p>
               <p rend="justify">– Nekünk most rögtön be kellene fogatnunk és itt hagynunk a társaságot; véleményezé Gálfalvy.</p>
               <p rend="justify">– Nem, azt nem teszszük; azzal magamat prostituálnám egészen. Ellenkezőleg: itt kell maradnunk és figyelnünk, hogyan végződik ez a – komédia.</p>
               <p rend="justify">A két úr előre sietett s Rideghváry az elsők között volt, kik Ödönt hálálkodásaikkal üdvözlék. Poligonális arczának minden szeglete iparkodott gömbölyűvé lenni a nagy mosolygástól. Oh azt az ő arczán nem volt szabad észrevenni senkinek, hogy ő tudja azt, mit nevetnek a háta mögött?</p>
               <p rend="justify">Pedig bizony nevettek sokat. Tormándy mélyen meghajolva üdvözlé a vele találkozót s azt mondá neki: «nézze méltóságod, még most is milyen gyönyörű asszony az özvegy».</p>
               <p rend="justify">Ő méltósága csak hümmögött rá; de a mindig hű Zebulon a háta mögött ugyan sietett a toldással.</p>
               <p rend="justify">– Valóságos olyan, mint egy menyasszony!</p>
               <p rend="justify">– Jaj! </p>
               <p rend="justify">– Pardon!</p>
               <p rend="justify">(«Mar harmaczor lépi meg tyukszememet ez a gróf.» Panaszkodék aztán Zebulon Tormándynak.)</p>
               <p rend="justify">– Ne állj mellé, mikor beszélsz.</p>
               <p rend="justify">A kézfogót a szokásos lakoma követte a kastély éttermében. Az üléssor berendezésében már sok symbolistica volt kifejezve. Az asztalfőnél az elnöki kettős helyet a vőlegény és menyasszony foglalták el. Ödön mellett ült Lánghy Bertalan, Aranka mellett Baradlayné, a pap után a főtisztelendő, és Baradlaynén túl Gálfalvy gróf, s így váltakozva az adminisztrátor és Zebulon, és a többi ismerős delnők és uraságok, kiknek mindegyike jól tudta a különbséget, a mi a vélt és való sorozat között előállt.</p>
               <p rend="justify">Zebulonnak csak akkor jutott eszébe, mikor Chariclea kisasszonyt meglátta, hogy nini, ez is itt van: hát már most ez minek rakta fel azt a sok drága schmuckot, ha Ödön úrfi a papleányt jegyezte el? Hanem végre ezt is vigasztalására fordította. Van még más két Baradlay úrfi is, s azoknak igen jó præcedens eset bátyjuknak példája, hogy egy igazi gavallérnak mennyire nem szükség vagyonra, születésre nézni. Ez a mai nap eseménye sok titokban sóvárgó kisasszonynak fog új reményekre jogosult érzelmeket költeni szivében.</p>
               <p rend="justify">A lakoma folytán következett a magyar vendégség egyik jellemző harczjátéka: az áldomástorna.</p>
               <p rend="justify">«Toast-Turnier»-nak neveznék azt más nyelven.</p>
               <p rend="justify">Nem utolsó neme a küzdelemnek.</p>
               <p rend="justify">Egy asztalnál ülő, egy palaczkból poharazó ellenfelek iparkodnak egymást ragyogó felköszöntésekkel leküzdeni. Minden toaszt jelen, vagy távollevő személyekre vonatkozik: de motivumaiba bele vannak szőve a napi élet legérdeklőbb mozzanatai; s azokat kiszinezni előáll a pathos, a humor, a bibliai hagyomány; a bor megoldja a nyelvet, s a hallgatagoknak ékesenszólást inspirál; az ifjakat bátrakká, az öregeket melegekké teszi: képződik a jobb és baloldal, és igyekszik egymást leleményes mondatokban, ragyogó ötletekben felülmúlni; kedélyes ellenségeskedés folyik: körmönfont mondatokkal, élczes vágásokkal, minek végén összecsörrenik minden pohár; – jaj a megneheztelőnek.</p>
               <p rend="justify">Csak Ödön marad hallgatag. Ő megtartotta anyja mondását: gondold meg, mikor szólj? mikor mondd el, a mit szivedben érzesz; meddig hallgass? s mind végig hallgass-e?</p>
               <p rend="justify">Egyszerre a vidám toasztozást idefenn a teremben túldörgé az udvaron felzendülő lármás riadal.</p>
               <p rend="justify">Örömriadal az is; nehány száz torok éljenez.</p>
               <p rend="justify">Valószinű, hogy Ödönt és menyasszonyát éltetik. A falubeli hivek és jobbágyak lehetnek azok.</p>
               <p rend="justify">A külső zaj növekedtével Baradlayné oda súgta fiának:</p>
               <p rend="justify">– Ez nektek szól. Eredj ki az erkélyre menyasszonyoddal és szólj hozzájuk nehány szót.</p>
               <p rend="justify">Ödön azonnal felállt helyéről, kezét nyújtva Arankának, hogy őt az erkélyre kivezesse.</p>
               <p rend="justify">Pedig hát az a nagy éljenzés – nem nekik volt szánva.</p>
               <p rend="justify">Az a nagy örömriadal nem a falubeli jobbágyok és hívek nyilatkozványa volt, hanem az adminisztrátor úr gárdájáé.</p>
               <p rend="justify">Hát ez micsoda gárda?</p>
               <p rend="justify">Kétszáz szemenszedett országos korhely, három szomszédos vármegye nemességének kilökött, kimustrált söpredéke; verekedés, gyújtogatás, lólopás hőstettei miatt börtönjártas nevezetességek; soha ki nem józanodó, rekedt torkú ingyen-ivók, ősi birtokukat elpazarolt jószágkeresők, becsületes atyafiaknak orczapirulással emlegetett korcs ivadékai; bornirt csökönös ósdiak, dölyfös rongyok, sárban meghurczolt czímerek, kik közt előcsahos a huzavona falusi leguléjus, s az iskolakerülő kántor. Ez az adminisztrátor úr nevezetes mobilgárdája, melyet forsponttal hordat össze nagy kerülő földről a megyei székvárosba, elrémíteni, leordítani, leszavazni, s ha kell, le is verni a megyebeli nemes karokat s rendeket; küldi őket maga előtt, viszi őket maga után, ünnepélyes elfogadó tömegnek, diszelgő kiséretnek, sőt még azt is megteszi, hogy felviszi őket Pestre s fáklyás-zenét adat velük magának a főváros közepett.</p>
               <p rend="justify">Ez a gárda volt a mai ünnepélyre is felrendelve, hivatása szerint az alkonyi órákban fáklyás tisztelgést tartani a díszes úri eljegyzett párnak (minthogy a zene még tilalmas) csupán felköszöntő beszéd mellett.</p>
               <p rend="justify">Két forint napidíj járta fejenként – és úri ellátás.</p>
               <p rend="justify">Azonkívül azt is elhitette velük Szalmás uram, Rideghváry főkolomposa, hogy a vőlegény aranyat fog szórni a nép közé, abból ki mennyit elkaphat!</p>
               <p rend="justify">Rideghváry úrnak jutott ugyan eszébe a vett kudarcz után, hogy még az a gárda is a repertoiron van; de megnyugtatta magát abban, hogy hisz annak csak este felé kell előrukkolni; aztán meg Szalmás uramnak csak lesz annyi esze, hogy miután látta és hallotta a történteket, e felől értesíteni fogja hiveit s nem hozza őket ide.</p>
               <p rend="justify">Hanem épen Szalmás uramon múlt a dolog, levén neki az a jó szokása, hogy nem jól érezte magát semmiféle úri társaságban; annálfogva csak a teremajtóig kisérte el a méltóságos urat, onnan pedig elfogyatkozott, leiramodván azon díszes társaságba, a hol maga volt a legkülömb: Rideghváry úr korteshada közé, kik csak egyenesen behajtattak a már nagyon jól ismert tanyára, az ispán udvarára, melyet a kastélytól a park választott el. Az ispán az ilyen látogatásoknál nem is szokott utasítást kérni, tudta már a szokást: egy pár száz vendéget be sem szokás jelenteni. Felnyitotta előttük a roppant nagy pajtát, összeállította az asztalokat, padokat; tulkot, birkát vágatott, hordót üttetett csapra, előszedte az új tányérokat, tálakat, késeket, villákat, kanalakat, s nem csinált magának fejfájást azzal, hogy mikor kiadja és mikor újra beszedi a sok evőeszközt, megszámlálja, hány volt?</p>
               <p rend="justify">Azok már csak Szalmás uramra vártak, hogy neki üljenek a lakomának; ezt Szalmás uram, jól tudva, bánta is akárhogy megy végbe a kastélyban a parádé, sietett, mint rák az iszapba, saját elementumába. Ott legalább asszonyi szemektől sem átallja magát az ember.</p>
               <p rend="justify">A díszes társaság tehát igen jól érezte magát saját társaságában, ott sem hiányzottak a lelkesítő szónoklatok, csakhogy azoknak füszerét nem humor és pathos, hanem virágos káromkodások adták meg. Mondattak hatalmas kitörések a gonosz újítókra: a szűz vállak megterhelőire, a tintás tudósokra, s végül mikor már nagyon jól meg volt vetve a jó kedvnek az ágya, Koppants Mátyás kántor uram előhúzta a zsebéből azt az epithalamiumot, melyet a mai ünnepélyre irt, megröhögtetve annak avas, maszatos, mézgás útféli élczeivel a borbanfőtt hallgatókat. Tetszett az mindenkinek nagyon.</p>
               <p rend="justify">Minek következtében Boksa Gergő, főkolompos, felgyűrve inge ujját kék foltokkal dicsekvő karjáról, nagyot üte az asztalra s így szólt:</p>
               <p rend="justify">– Hallod-e te Szalmás: az is bolond volt, a ki azt találta ki, hogy fáklyával menjünk menyasszonyt látni. Az öregapám se hallott ilyent. Világosnál nézik az asszonyfélét. Én nem bánom, menjünk fáklyával; de menjünk mindjárt, míg világos van, míg a szemeinkkel látunk. Én nem iszom itt hiába – a közügyért.</p>
               <p rend="justify">Az egész gyülekezet rá ordította, hogy jó lesz. Menjünk mindjárt, menjünk, míg nap van.</p>
               <p rend="justify">Hiába szabadkozott Szalmás, hogy ő gratuláló beszédét éjszakának irta, az tele van álló és futó csillagokkal, néma éjszakával és estharangszóval, azt mondták neki, hogy fordítsa nappalra; inkább ha kell neki hozzá a szurokfüst, meggyújtják hozzá a fáklyákat.</p>
               <p rend="justify">Szerencsére akadt köztük egy okos ember, a ki ez indítványt megdöntötte, azzal az észrevétellel, hogy nem jó lesz égő fáklyával mennünk, mert majd ha az aranyat szórják, mind kisütögetjük egymásnak a szemét. </p>
               <p rend="justify">Ez helyes észrevétel volt; de egyszersmind meggyőző indok az elébbeni indítvány mellett, hogy ne menjünk sötétben, mert ki látja meg akkor a földre esett pénzt.</p>
               <p rend="justify">Az indítvány közhelyesléssel elfogadtatván, ős szokás szerint a még ellenvetésekre készülő Szalmás uramat megkapták ketten két lábánál fogva, felemelték a vállaikra; az egyik teherhordó maga volt Boksa Gerő; beszélhetett aztán Szalmás uram, hogy mi indokai vannak nem menni, ha már vitték!</p>
               <p rend="justify">El is vitték ember-háton ülve egész a kastély udvarára, s azután kitörtek roppant nagy éljenriadalban.</p>
               <p rend="justify">Nem is tették hozzá, hogy ki éljen? Nekik csak egy ember az «éljen»: a többit majd elmondja czifrán Szalmás.</p>
               <p rend="justify">Volt is Szalmásnak egy olyan hosszú szónoklata készen, hogy elért a falu tulsó végeig, ha kiereszté. Hanem a mint az éljen riadalra a várt principális és az özvegy menyasszony helyett Ödönt látta kilépni, karján a menyasszony díszű pap-lánynyal, kit ő odafent Bécsben képzelt, régen férjhez adva valami köszvényes bureaucratához: persze, hogy a csizmaszárban veszett egyszerre az egész betanult dictió.</p>
               <p rend="justify">Látta már és értette a dolgot egészen: megfordult itt az állapot. Fordult volna ő is visszafelé, a honnan jött, de a két teherhordó nem ereszté. Utoljára is a tisztelgő hadnak egy csepp ellenvetése sem lehetett az ellen, a mit lát. Ha a sokszegletű úr és matronai jegyese helyett ilyen szép fiatal párt lát maga előtt, hát annál inkább «vivát». Megéljenezték ők azokat, még tán jobban, mint a hogy a másiknak volt szánva.</p>
               <p rend="justify">Mikor aztán a nagy éljenzés valahogy elcsillapult, itt lett volna az ideje, hogy Szalmás uram tolmácsolja a közönség érzelmeit.</p>
               <p rend="justify">Szalmás uramnak pedig egyetlen egy gondolat sem volt a fejében. Az egész beszéd nem ennek a párnak volt szánva: a transpositio teljes lehetetlen. Csupán a kezdő phrasis maradt meg a nyelvén, azt el is indította. </p>
               <p rend="justify">«Közszeretetű nagyméltóságos úri pár!»</p>
               <p rend="justify">«Előtted látod ime a nemességet…»</p>
               <p rend="justify">Nem ment tovább. – Megint rá kezdte.</p>
               <p rend="justify">«Ime magad előtt látod ezt a mi díszes nemességünket».</p>
               <p rend="justify">Újra megfeneklett. Újra nekifohászkodott.</p>
               <p rend="justify">«Ime, szemeitek előtt látjátok ezt a tiszteletetekre megjelent díszes nemesi tábort.»</p>
               <p rend="justify">De már erre felszólalt az egyik teherviselő Boksa Gergő:</p>
               <p rend="justify">– Szalmás! Mondj má’ mást is; mer’ ledoblak…</p>
               <p rend="justify">Azzal aztán agyon is lett ütve Szalmás uram minden további szónoklása.</p>
               <p rend="justify">Ödön közbevágott, s hogy megmentse a jelenet komoly színét, felkapta az elejtett szót.</p>
               <p rend="justify">– «Honfitársaim.»</p>
               <p rend="justify">«Köszönöm kegyetek üdvözlését magam és jegyesem nevében. Én a nemességet csak a szívekben keresem. Nem vagyok a sok beszéd embere; szeretem és követem azokat a kik tesznek. E mai boldog nap megörökítésére ötvenezer forintot ajánlok fel önöknek…»</p>
               <p rend="justify">Falrengető éljen hangzott fel erre a számra. Hirtelenében mindenki azt iparkodott kivetni a fejében: mennyi jut abból egyre egyre?</p>
               <p rend="justify">Ödön pedig folytatá a lelkesedés kitörése után:</p>
               <p rend="justify">«Ötvenezer forintot – népiskoláink jobb karba helyezésére.»</p>
               <p rend="justify">Hej de elhallgattak egyszerre!</p>
               <p rend="justify">«Isten áldása legyen hazánkon és nemzetünkön.»</p>
               <p rend="justify">Ezzel a szóval visszavonúlt az ifjú pár az erkélyről.</p>
               <p rend="justify">Bizony egy árva «éljen» sem hangzott már utánuk.</p>
               <p rend="justify">«Ühm! dünnyögé Boksa Gerő; hát csak ennyire becsüli a nemességet?»</p>
               <p rend="justify">«Dejszen; morgá magában Koppants kántor, ha a népiskolákat jobb karba helyezik, akkor engem elcsapnak.»</p>
               <p rend="justify">«Hát az én diurnumom már most ki adja meg?»</p>
               <p rend="justify">Ez volt pedig a főfő kérdés. </p>
               <p rend="justify">Szalmás Mihálynak kellett volna arra megfelelni, de Szalmás Mihály az napság nem volt többé látható sem földön, sem padláson, pedig mindenütt keresték. Ha megkaphatják, bizony megdöngetik. De nagyon jól elbújt.</p>
               <p rend="justify">Mire aztán a vitéz had az ispán laknál összetörvén minden evő és ivó edényt, bejelenté nemes janicsári haraggal, hogy «eb iszik ingyen – a közügyért!», felkerekedett szekereire és odább állt.</p>
               <p rend="justify">Az úri rend egy része szintén nem várta be a Baradlay-kastélyban az éjt, Rideghváry hivei menekültek a vesztett csatatérről.</p>
               <p rend="justify">A fővezér, az adminisztrátor, még egy végbúcsúra találkozott Baradlaynéval.</p>
               <p rend="justify">– Nagyságos asszonyom. Ma utoljára volt szerencsém a Baradlay-ház vendége lehetni. Ezt még ma reggel nem hittem volna semmi prófétának. Pedig én magamban is van látnoki szellem. Ön, nagyságos asszonyom, fiával együtt eltért arról az útról, melyet a boldogult nagy férfiu, igaz barátom, véglehelletével önök elé diktált, de velem is közölt, mielőtt önnek szólt volna. Önök az ellenkező utat választották. – Asszonyom, emlékezzék ön ez órában mondott szavaimra. Ez az út is elvezet egy magaslatra: annak a magaslatnak a neve «vérpad».</p>
            </div>
            <div type="div2">
               <head>Az Első Lépcső «Ama» Magaslathoz.</head>
               <p rend="justify">«Könnyen lehet a tekintetes úrnak liberálisnak lenni, kinek van háromezer holdja ide lenn alföldben; de nekem van három falum odafenn (közbeszólás: «a holdban») nem holdban, hanem Saros, meg Zemplin vármegyében, a kiből áll gazdagsagom. Aztán ha jobbágyot felszabadítunk, akkor én menjek kapalni mind az öt kisasszonyommal magam? – Ha én parasztnak születtem volna, soha se nem kivánkoznám más lenni, mint paraszt. Az annak valoságos gyönyörűség. Minek akarunk őtet gyönyörüsigitől megfosztani? A ki úr, úr; a ki nem úr, az nem úr. Hát tehet arrul valaki, hogy nem született minden ember nemes embernek? Hát én mért nem születtem grófnak? De azért nem nyughatatlankodok, hogy legyen minden ember gróf. Pedig ez nekem ipen olyan nagy sirelem, mint parasztnak az, hogy nem nemes. – Gondoljunk csak dolog praktikus oldalara. Most is, ha megesik restoratzo, megesik követválasztás, micsoda istentelen nagy pinzbe kerül nemes votizalo publikumot megtraktálni? Hát még ha valamennyi parasztnak mind votuma lesz: nincs anyi bor a világon! (Derültség jobb és bal oldalon.) No micsoda dolog lesz az, ha még paraszt születisü emberek is foglalhatnak el hivatalt? most is ipen tízszer annyian vagyunk, mint a mennyi hivatal jut. Pedig fiatal ember addig nem házasodhatik, míg valami hivatala nincs. A tekintetes előttem szónokló úrnak se fia, se leánya, sem nem felesige nincsen. Nekem van öt, nem felesig, de kisasszony. (Általános derültség.) Ezt tekintetes úr nem ért ugye? Aj! akor én is tudnam lenni liberalis. Azután meg nipnivelis! De minek az a csuda? Nip felnő magatul, ha nem nevelünk izs. Akor volt jó világ, mikor nem tudta más irni, olvasni, csak káptalanba barát; országbiró neve helyett odanyomta kardja markolatát dekretumba spanyolviaszkba. Most még paraszt is tudjon olvasni? Hisz akkor soha el nem hisz, a mit paptul hall. Csak azt is elrontottuk, hogy eddig irtunk törvényeket deakul; minden simplex ember nem belekotorászhatta; most asszony, zsellér, zsidó minden neki álljék olvasni, okoskodni. No majd meglátnak tekintetes karok és rendek, mi kilóg ebbül majd utoljára? Ha azt akarunk, hogy legyen nipnek szabadság, ne agyunk neki aztat; mert a mig nem adunk neki, addig megvan; de a mint odaadunk neki, bizony elveszti aztat. Ragaszkogyunk őseink kilenczszaz esztendős alkotmanyahoz, mert ha csak még ezer esztendeig élvezhetünk is aztat, már azzal is nagyon sokat nyertünk.» (Éljenzés jobboldalon, derültség baloldalon.)</p>
               <p rend="justify">Pleonasmus volna kijelentenünk, hogy ezt a beszédet Tallérossy Zebulon barátunk tartotta azon a historiai nevezetességű megyegyűlésen, mely a nemesdombi kézfogó után harmadnapra a Baradlay főispánok megyéjében Rideghváry adminisztrátor elnöklete alatt megtartatott.</p>
               <p rend="justify">Nevezetes epochalis gyűlés volt az. Az egymással földsarkilag ellenkező vélemények szóvivő hősei adtak ottan egymásnak lovagias találkozót.</p>
               <p rend="justify">Tíz tizenöt távoli megye vezérszónokai, ugyanitt kinevezett «táblabirák», jogosult ülnökei a megyei zöld asztalnak, sereglettek össze jobb- és baloldalról, követve nagyszámú nemesi rendek által. Azoknak egy részét a megyei kormányzó szállíttatá ide fizetett előfogaton, saját költségén, más része jött gyalog, fogadott szekéren, maga kenyerén, szalonnáján.</p>
               <p rend="justify">Az ülés napján már kora hajnalban, daczára a zord időnek, megjelent a megyeház kapuja előtt a fehér és fekete tollas sereg egyszerre. Amaz volt a haladó, emez a maradi-párt jelvénye, s kérte a gyűlésterembe bebocsáttatását. Már pitymallatkor el volt foglalva jobb és baloldalról a melléklóczák minden helyisége, egyedül a zöld asztal hagyatván fel a vezér-capacitásoknak.</p>
               <p rend="justify">De nemcsak fehér és fekete toll díszlett a kalapok mellett; a szűr alatt ott füleltek az ólmos botok és kurta nyelű csákányok is – pro és contra.</p>
               <p rend="justify">A fehér toll pártja annyit megtanult az előbbeni gyülések előzményeiből, hogy mikor kifogytak az argumentumok, in fine finali elé szokott kerülni az ultima ratio, a bunkós bot, olyankor «a ki birja, az marja». Tehát ezúttal ők is elhozták az ellen-argumentumokat, s el voltak rá készülve, hogy ha verekedésre kerül a dolog, verekedni fognak.</p>
               <p rend="justify">Azt is el lehet fogadni, hogy a bőjtöt egyik fél sem valami nagyon ascetai szigorral tartotta meg. Hideg is volt, esős idő; nem is lehet neheztelni azért a kis papramorgóért.</p>
               <p rend="justify">Pontban kilenczkor megkezdődött a vitatkozás Rideghváry elnöklete alatt.</p>
               <p rend="justify">A fehér tollas párt egy erélyes tiltakozást akart keresztül erőszakolni az alkotmányellenes adminisztrátori rendszer ellen. A legragyogóbb szónoklatok álltak készen a karok és rendek felhangolására.</p>
               <p rend="justify">Ennek ellenében a fekete tollas pártnak az a hadi taktikája volt, hogy tizenöt vármegyéből összehordatta a legunalmasabb, a legnevetségesebb szónokokat, a kiknek fárasztó, lapos és baroque beszédei által paralyzálta a fehér toll lelkesítő, gyújtó szónoklatait, elhúzta a határozathozatalt a délután étvágyingerlő késő óráira, félreterelte a tanácskozmányt a napi renden forgó kérdésről, szökésre csiklandá a türelmetlen közönséget – és lopta az időt.</p>
               <p rend="justify">Mind nem használt: a fehér toll helyt állt, nem tágított. El volt mindenki szánva másnap délig is ott várni éhen szomjan a gyülés kimenetelét.</p>
               <p rend="justify">Mert az elnöknek az volt a fő tudománya, hogy a mint egy perczben észrevette, hogy a fekete toll többségben van, a szó közepén ketté vágta a discussiót, s szavazásra bocsátotta a kérdést. Protestálhatott aztán, a kinek tetszett.</p>
               <p rend="justify">Most meg sem mozdultak.</p>
               <p rend="justify">Elvégre Tormándy, a fehér toll vezérszónoka is hozzá jutott, hogy beszédét elmondhassa.</p>
               <p rend="justify">Mikor Tormándy elkezdett beszélni, olyankor a fekete tollnak az volt a dolga, hogy rákezdte a zúgást: minden szó ellenmondásra talált, beszédébe kiabáltak; a szónokot az mind nem zavarta meg: ha ellenfelei kiabáltak, ő túlkiabálta őket, ha száz ember ordított ellene, ő olyan hangot eresztett, a mi kétszázat is túldörgött, de elnémíttatni nem engedte magát.</p>
               <p rend="justify">Hanem az megtörtént rajta, hogy mikor így küzdött egy fellázadt zajtenger hullámai ellen, elragadtatása hevében olyan kifejezéseket talált elejteni, a miket mai világban «imparlamentaris»-oknak fognánk nevezni.</p>
               <p rend="justify">A parlamenti tanácskozmányokban a hasonló elragadtatás következménye az, hogy a második rendreutasítás után az elnök megvonja a szónoktól a további beszédet s akkor az leül. Megye-életünkben e helyett más divat volt. – A mint Tormándy egy tősgyökeres gorombaságot elszalasztott az elnöki szék ellen, mint vadat a vizsla, úgy állták őt Tallérossy et consortes, s ordították ellene unisono: «actio! actio!»</p>
               <p rend="justify">S a megyegyűlés rögtön stante sessione elhatározta a kihágó ellen a fiscalis actio megindítását.</p>
               <p rend="justify">Tormándyt ez intermezzo azonban még csak a periodusa constructiójából sem verte ki; hidegvérrel kivette a tárczáját, kivágta belőle a negyven forintot a megyei fiscus elé (ennyi szokott a díja lenni az actiobeli elmarasztalásnak), s folytatta a philippicát. Megint új erőteljes kifejezés jött, megint hangzott Zebulon szava: «actio, actio!»</p>
               <p rend="justify">Tormándy meg sem állt a beszéde közepén; készen tartotta a másik negyven forintot is, dobta a fiscusnak és beszélt tovább. És beszélt és mennydörgős-mennykőzött addig, míg a tárczája kiürült, s legutolsó gorombáskodásnál már a pecsétnyomó nemesi czímeres gyűrűjét húzta le az újjáról s azt veté zálogba a megyei fiscusnak, melyet, mint tudjuk, törvényes szokás szerint, tartozott az elfogadni; de mégis elmondta végig rettentő beszédjét.</p>
               <p rend="justify">Rettentő beszédnek kell azt mondanunk, mert nem kevesebbet involvált, mint a szatmári tizenkét pont paraphrazisát.</p>
               <p rend="justify">Mi volt az a szatmári tizenkét pont? tizenkét üstökös csillag egyszerre az égen, együtt egy dicskört képezők, melynek ragyogó neve «népfenség!»</p>
               <p rend="justify">Még most is ragyognak.</p>
               <p rend="justify">Akkor nagy küzdelemnek voltak okozói, megyéről megyére. </p>
               <p rend="justify">Még csak e szó kimondása is: «szatmári tizenkét pont», a vihar jelszava volt.</p>
               <p rend="justify">Tormándy végszavait a zivatar nyelte el. Jobbról balról szakadatlanúl dörgő «éljen» és «le vele!» ordítás tölté meg a termet.</p>
               <p rend="justify">De mind a két nemű kiáltás egyensúlyt tarta egymásnak.</p>
               <p rend="justify">Az elnök adminisztrátor izgatatlan kedélylyel ült czifra karszékében, mint egy mumia. Úgy vette ezt az «ensemble»-t, mintha az előadott operában karmesteri minőségben működnék, ki az előtte fekvő partiturából előre látja, hogy mikor jön egy «scherzo», mikor az «allegro»? mikor kell az öreg dobnak a bombardonnal versenyre kelni? s legfeljebb azon botránkozik meg, ha az általános «tintamarre» közepett öreg dob és bombardon nem teljesítik előrevárt animoval rendeltetésüket.</p>
               <p rend="justify">A publikum füledobja ugyan meg van már elégedve a lárma nagyszerűségével; de a mæstrot valami nem elégíti ki.</p>
               <p rend="justify">Szemei a rendezőt látszanak keresni.</p>
               <p rend="justify">Előkerül.</p>
               <p rend="justify">– Nos, Szalmás? szól a kérdés a karszék háta mögé settenkedő alakhoz.</p>
               <p rend="justify">– Méltóságos uram, baj van.</p>
               <p rend="justify">– Mi baj?</p>
               <p rend="justify">– A fehér tollasok új manövert csináltak. Eddig mindig azt követték, hogy legbékeszeretőbb embereiket tolták a középre, a kik, ha a mieink valamit akartak kezdeni, az övéiket a verekedéstől visszatartsák. Most pedig megfordították a rendet. A leghíresebb verekedő népet, a béledi korteseket állították a mi népeinkhez legközelebb.</p>
               <p rend="justify">– No? És?</p>
               <p rend="justify">– No, és, a mieink azt mondják, hogy a közügyért szivesen beverik a más fejét; de a maguk fejét nincsen kedvük beveretni a közügyért. Nem lehet őket semmi tettlegességekre biztatni. </p>
               <p rend="justify">– Gyáva ficzkók, mormogá Rideghváry s a csengetyűhöz nyúlt.</p>
               <p rend="justify">Az eddig alkalmazott hadicselek mind nem sikerültek.</p>
               <p rend="justify">Először is: a teremben több volt a fehér toll, mint a fekete toll.</p>
               <p rend="justify">Másodszor: a fehér toll nem unta meg délután négy óráig sem a strucztojás-költő forróságot, sem a koplalást, sem a fekete tollas szónoklatokat; Tallérossy beszédein még inkább delektálta is magát.</p>
               <p rend="justify">Harmadszor: a fehér tollas szónokok nem ijedtek meg a fiskális akczióktól: fizettek és szónokoltak.</p>
               <p rend="justify">Negyedszer: a tekintetes rendek meg most hozzá nem akarnak egy kis verekedést improvizálni, a mi szokás szerint a fehér toll ajtón ablakon kimenekülésével végződjék.</p>
               <p rend="justify">Következett az ötödik eszköz: az ülés feloszlatása.</p>
               <p rend="justify">Rideghváry megrázta a csengetyűt s elkezdte a hozzá legközelebb állóknak egész csendes hangon előadni, hogy ilyen zaj és ingerültség mellett a higgadt tanácskozás folyama fenn nem tartható; és a többi…; de alig ért mondata közepére, midőn bámulva vette észre, hogy egyszerre elcsendesült minden lárma; olyan hallgatás állt be rögtön, hogy a légydöngést meg lehetett volna hallani.</p>
               <p rend="justify">S ebben a sírbolti csendben kellett neki elmondani azt az elnöki nézetét, hogy ily irtóztató zajban a tanácskozás nem folytatható.</p>
               <p rend="justify">Ez igazán tréfás hatású észrevétel volt.</p>
               <p rend="justify">– Hát van itt zaj? kérdé Tormándy mosolyogva.</p>
               <p rend="justify">Rideghváry látta, hogy itt rajta kívül még más karmester is van.</p>
               <p rend="justify">Persze hogy van. A fehér tollnak előre ki van adva a rendelet, hogy a mint az elnök csengetyűjét hallja, mintha elvágták volna a nyakát, úgy elhallgasson minden ember. A fekete toll azután magától elhallgat, mikor látja, hogy a másik elnémult s tulajdon pártfőnöke nyitja a száját beszédre. </p>
               <p rend="justify">Ilyenformán a legfurfangosabb elhallgatás hosszú szünete áll be.</p>
               <p rend="justify">E ravasz békekötés egészen kihozta türelméből az administratort. Neki az kellett volna, hogy ordítson mindenki torka szakadtából. A helyett mindenki az ő szájába nézett, hogy mit fog hát mondani.</p>
               <p rend="justify">Erőszakolni kellett a tervet.</p>
               <p rend="justify">– Most nincs zaj, mondá epésen; de mihelyt folytatni fogjuk a tanácskozmányt, ismét lesz. A gyűlés szenvedélyessé vált. Én élek elnöki jogommal s az ülést feloszlatom.</p>
               <p rend="justify">Még erre sem teljesült be, a mit kivánt, hogy az elaludt orkánt újra felköltötte volna kihivó szavaival. Készen voltak erre is. Egész hadi apparatusát ismerték. A még mindig háborítatlan csendben egész hidegvérrel válaszolta Tormándy az administratornak:</p>
               <p rend="justify">– Tessék elhagyni az elnöki széket, ha úgy tetszik, de mi akkor helyettesíteni fogunk elnököt és folytatjuk az ülést.</p>
               <p rend="justify">Erre azután száz meg száz hang ismételte:</p>
               <p rend="justify">«Folytatjuk a gyűlést! Tessék elmenni, ha tetszik! Elnököl az alispán!»</p>
               <p rend="justify">Volt már most aztán zaj is, heves kézmozdulatok is, szenvedélytől hevített arczok is; – tessék elmenni, ha úgy tetszik!</p>
               <p rend="justify">De most már nem ment.</p>
               <p rend="justify">Arczát szigorú redőkbe vonta, öklét lenyomta az asztalra és recsegő hangon kiáltá közbe:</p>
               <p rend="justify">– Ez nyilt ellenszegülés a felsőbbség tekintélyének! Ez törvényszegés!</p>
               <p rend="justify">– Lázadás! kiáltá Zebulon.</p>
               <p rend="justify">– S nekünk van hatalmunk e féktelenségnek elejét venni. Ha a karok és rendek az ülés feloszlatásának ellenszegülnek: én fegyveres erővel fogom önöket szétoszlatni.</p>
               <p rend="justify">(«De én elébb hadd megyek ki»: szabódék Zebulon, ki ezt már mégis jobb szerette volna a karzatról nézni.) </p>
               <p rend="justify">– Mi pedig be fogjuk várni ezt az erőszakot! mennydörgött rá vissza Tormándy, s keresztbe fonta mellén karjait, úgy ült le helyére, daczosan tekintve az adminisztrátor szeme közé.</p>
               <p rend="justify">Rideghvárynak így is jó volt. Erre is el volt készülve egészen.</p>
               <p rend="justify">A kettős szárnyajtó az elnöki szék mögött a főispáni termekbe vezetett. A gyűlésteremmel szomszédos szobában voltak elhelyezve a megyének mindenünnen összegyűjtött hajdui, pandurjai, pusztázó hadnagyai és csendbiztosai, állig, sarkig felfegyverezve. Ezen a napon ünnepjük lehetett a zsiványoknak hetedhét határban.</p>
               <p rend="justify">Tehát a fegyveres megyei őrség ott várt a jeladásra a szomszéd teremben, kivont kardokkal, szuronyos fegyverekkel, s a szomszéd kaszárnya udvarán lábhoz tett fegyverrel állt reggel óta egy zászlóalj katonaság, hogy ha netalán a megyei karhatalom nem elég.</p>
               <p rend="justify">– Tehát legyen meg, a mit önök kivánnak! – kiálta Rideghváry s azzal hátra fordult. Főbiró úr, tegye ön kötelességét!</p>
               <p rend="justify">Az a főbiró és nehány körüle csoportosult tisztviselő Rideghváry teremtményei voltak. Elszánt, vakbuzgó emberek.</p>
               <p rend="justify">A mint Rideghváry parancsa hangzott, a főbiró felnyitva az elnök mögötti ajtót, bekiáltott a készen álló fegyveresekhez:</p>
               <p rend="justify">– Utánam pandurok!</p>
               <p rend="justify">És azzal maga a legkomolyabban véve az elnöki parancsot, kirántá kardját s tisztviselő társai élén megrohanta a zöld asztal mellett ülőket.</p>
               <p rend="justify">Az első meglepetés perczében azt hitte mindenki, hogy az talán csak mégis tréfa. Az ónodi gyűlés óta nem történt az, hogy tanácskozó hazafiak egymás ellen kirántsák kardjaikat bárminő gyűlésteremben; csak akkor szörnyedt el mindenki, mikor a vértől elborított alakokat látta tántorogva székeikről felugrálni, tisztes, békés, ősz hazafiakat a zöld asztal mellett megsebesítve, a földre letiporva, s a vértől fecskendő kardokat a légben.</p>
               <p rend="justify">Hanem a másik perczben aztán az elszörnyedésnek más hangja is támadt. A zöld asztal ülnökei szintén kardot viseltek oldalaikon, fiatal joggyakornokok ugráltak segélyükre az ősz táblabiráknak, s támadt egy oly ádáz ordítás, kardcsattogás, dulakodás a gyűlésteremben, a minőnek soha hírét sem hallotta senki, és mindez az adminisztrátor úr legméltóságosabb színe előtt és jóváhagyásával.</p>
               <p rend="justify">Hanem az már azután nem a méltóságos adminisztrátor úr jóváhagyásával történt, hogy nehány percznyi tusa után a főbirót és fegyveres társait a rájuk visszaröffent fehér tollas nemes fiatalság a szögletbe szorítá, kardjaikat kiverte kezeikből, s a legrövidebb úton az ablakon keresztűl kiadogatta őket a teremből. Biz azok nem tudni, hogy értek le?</p>
               <p rend="justify">De hát a fegyveres pandur-sereg hol maradt?</p>
               <p rend="justify">Azok csak nem jöttek elő.</p>
               <p rend="justify">A méltóságos úr hasztalan tekintgetett hátra az ajtó felé, hol maradnak az emberei? Más is bámult azon eleget, hogy nem jönnek sietve! A félig nyilt ajtón átlátszik szuronyaik villogása, még sem jönnek; hallhatják idebenn jól a kardcsattogást, dulakodást, még sem jönnek.</p>
               <p rend="justify">Valaki megbabonázta tán őket.</p>
               <p rend="justify">Meg.</p>
               <p rend="justify">Egyike volt ez a sors véletlen, emberi ész által ki nem gondolt intézkedéseinek, a mik, ha nem élő, emlékező emberek szeme láttára történtek volna, a szkepszisz azt mondaná rájuk, hogy «Theater-coup».</p>
               <p rend="justify">Abban a pillanatban, a melyben a gyűlésterem ajtajából a főbiró bekiáltott a pandurokra: «utánam pandurok!» a főispáni lakosztály belsejéből, az ellenkező ajtón egy ifjú délczeg alak lépett ki e szobába.</p>
               <p rend="justify">Az Baradlay Ödön volt.</p>
               <p rend="justify">Teljes díszöltözetben, mely egyúttal gyászpomparuha volt, fekete bársony dolmány, sötét granátszín mente, kék róka prémmel, ugyanolyan kalpag fejébe nyomva, fekete gémforgóval, minden boglár, csatt és menteláncz öltözetén sötétkék oxydalt ezüstből; széles díszkardja övkötőstől együtt jobb kezében; sietett, kardját már nem volt ideje felkötni.</p>
               <p rend="justify">Mielőtt a fegyveres megyei szolgák a főbiró parancsát teljesíthették volna, útjokat állta; kardját tokjából ki sem húzva keresztültevé előttük.</p>
               <p rend="justify">– Vissza! Meg ne mozduljatok! Rivallt rájuk parancsoló hangon.</p>
               <p rend="justify">A fegyveres nép egy perczre meghökkent; nehányan haragosan fordíták feléje szuronyaik hegyét. Ki ez? Hogy meri útjokat állni?</p>
               <p rend="justify">– Hüvelybe a kardot! monda szigorúan az ifjú, kardjával leütve a várnagy kardját. Takarodjatok ki a folyosóra.</p>
               <p rend="justify">A várnagy egy szót súgott a panduroknak. Azok között is sok öreg legény volt, a kik ráismertek az előttük állóra; ez az ő örökös főispánjuk, holnapi és holnaputáni uruk; a mai csak zsellér itten; – a puskák vállra emeltettek.</p>
               <p rend="justify">– Távozzatok innen! monda nekik Baradlay Ödön, és azután várjatok további parancsra; ha én foglak híni, akkor jőjjetek.</p>
               <p rend="justify">A vén legények fejeiket hajtogatták. Tetszett nekik ez a parancsolat. Hiszen ők is jobb szerették azt így.</p>
               <p rend="justify">És azzal sietett Ödön a gyűlésterembe, hol ádáz tusa és kardcsattogás hangzott.</p>
               <p rend="justify">Mikor aztán a vérengző főbiró és satellesei az ablakon kidobattak, mikor az egész felháborodott tömeg aggódva, türelmetlenkedve leste a szárnyajtó nyilását, honnan a fegyveres karhatalomnak kelle előtörni, honnan az adminisztrátor boszús tekintete erőszakkal idézte volna elé a főbirójára nézve úgy is elkésett segélyt: akkor ugyanazon az ajtón belépett a terembe egyes egyedül – Baradlay Ödön. </p>
               <p rend="justify">Délczeg, megdöbbentő alak volt az e pillanatban. Arcza égett a fenkölt haragtól, szemeiben szikrázott felháborult lelkének minden nemes indulatja.</p>
               <p rend="justify">Feledékenységből volt-e, vagy szántszándékból? föltett kalpaggal lépett a terembe, úgy járult az elnöki szék elé.</p>
               <p rend="justify">Rideghváry féloldalra dülten nézett fel reá, riadt tekintettel, jobbjával a karszék támlájába fogózva. Olyan volt, mint mikor a sakál találkozik India fejedelmi tigrisével az őserdőben.</p>
               <p rend="justify">A látvány, a mi Ödön elé tárult, fellázasztá az ifjú egész lelkét.</p>
               <p rend="justify">A megye zöld asztala kiontott vér tócsáival fedve, jegyzőkönyvek, szétszórt okiratok vérrel befecskendve; tisztes férfi alakok társaiktól ápolva, kik széttépett zsebkendőkkel kötözgetik be sebeiket, dühtől és szenvedélytől kikelt arczok mindenfelé, az asztalra dobva egy kettétört véres kard.</p>
               <p rend="justify">– Ki cselekedte ezt? kiálta csengő szóval az ifju Baradlay, megállva az elnöki szék előtt. – Ki tette ezt? rivallt ujólag az adminisztrátorra.</p>
               <p rend="justify">Rideghváry elképedve bámult fel reá.</p>
               <p rend="justify">– Én önt felelőssé teszem ez átkozott történetért, a mit krónikánkból semmi köny le nem moshat soha!</p>
               <p rend="justify">– Engem? szólt Rideghváry, s ebben az egy szóban düh, kevélység, rettenet és bámulás volt kifejezve.</p>
               <p rend="justify">Akkor az ifjú Baradlay jobb kezéből baljába kapta át kardját.</p>
               <p rend="justify">– Én! önt!</p>
               <p rend="justify">És azzal megfogta jobbjával az elnöki szék ódon faragványú támlányát, egyet rázott rajta, indulata korlátozhatlan hevében.</p>
               <p rend="justify">– És most – hagyja ön el e helyet. E szék az én őseim széke. Ön ebbe a főispán betegsége tartamáig lett behelyezve. A főispán meggyógyult!</p>
               <p rend="justify">E szóra kitörő üdvriadal támadt az egész teremben.</p>
               <p rend="justify">Az «egész» teremben. </p>
               <p rend="justify">A ki ismeri a magyar gyűlések jellemzetes kedélyét, az emlékezni fog akárhány hasonló jelenetre: hogy egy rokonszenves alak egy pillanat alatt megfordít, meghódít mindenkit, összeolvaszt, egybeforraszt ellenséget, jó barátot, ledönt minden érvet, okoskodást, ellenszenvet, önérdeket; ragadja magával egyetlen tömeggé alakítva az egész közönséget, – azt sem kérdi tőle senki: hova?</p>
               <p rend="justify">Ilyen varázslat történt e teremben is.</p>
               <p rend="justify">Rideghváry saját párthívei, saját kolomposai, saját megfizetett bérenczei arczáról olvashatá le, hogy itt az ő uralkodásának vége. Innen neki pusztulni kell.</p>
               <p rend="justify">Szégyentől és dühtől sápadtan kelt fel elnöki székéből, még egy átokverő tekintetet jártatva végig az egész gyülekezeten, s akkor ezt sugá kegyetlen, boszúszomjazó arczczal az ifju fülébe:</p>
               <p rend="justify">– Tessék… Az első lépcső ahhoz a magaslathoz.</p>
               <p rend="justify">Ödön megvetően nézett rajta végig, ő tudta anyjától, minő magaslatot igért neki Rideghváry.</p>
               <p rend="justify">Nem méltatá válaszra.</p>
               <p rend="justify">A hatalmas úr eltünt s az elnöki széket elfoglalá az örökös főispán, a megyei karok és rendek kitörő örömriadala közepett. Most aztán levette kalpagját.</p>
               <p rend="justify">Eljárása, igaz hogy nem volt korrekt, mert még nem volt beiktatva főispánnak, s addig nem is lehetett igazi főnöke a megyének; hanem az a lelkesült üdvözlés, mely őt minden oldalról fogadta: – az igazi volt. Az megadta rá a sanctiót.</p>
               <p rend="justify">Elhatározása nagy merészség volt; mind magára, mind a megyére, mind az egész országra, sőt az egész korszakra döntő, elhatározó; de sikerült.</p>
               <p rend="justify">Teljesen sikerült.</p>
               <p rend="justify">Az a hely, a hova leült, forduló pontot képezett a történetben. Akármerre vezessen az, nagy idők kezdő pontja volt, s szív kellett hozzá, hogy arra a pontra valaki leüljön.</p>
               <p rend="justify">Hogy mi történt a gyűlésben tovább? az már a krónika dolga. – Hanem a nap diadala Baradlay Ödöné volt. </p>
            </div>
            <div type="div2">
               <head>Tavaszi Napok.</head>
               <p rend="justify">A régi kor természettudósai beszélnek egy csodaállatról, a melynek neve «krák».</p>
               <p rend="justify">Pontoppidan norvég tudós le is írta e szörnyeteget.</p>
               <p rend="justify">A krák egy töméntelen nagy tengeri állat, mely lenn a tenger-feneken lakik, s melynek néha-néha eszébe jut a vizek szinére felemelkedni.</p>
               <p rend="justify">Mikor aztán rengeteg nagy háta felmerül a hullámok közül, befedve tengeriszappal, tele nőve tengeri fügével, tengeri tulipánnal, korallerdővel, akkor a penguinok, kormoránok azt gondolják, hogy ez valami új sziget, odatelepednek, ott fészkelnek, rondítanak a hátán; a krák engedi azt békével.</p>
               <p rend="justify">Időjártával aztán belepi a fű a hátát; a hajósok meglátják: ni milyen szép zöld sziget! kikötnek rajta, birtokukba veszik, házat építenek rá; a krák mind ezt tűri szépen.</p>
               <p rend="justify">Azután elkezdik a hátát fölszántani, bevetik árpával; a krák engedi a hátát szántatni, boronáltatni; legfeljebb akkor, mikor tüzet raknak rája, gondolhat annyit magában, hogy milyen nagy baj az, mikor egy ilyen nagy állat nem tudja a hátát megvakarni.</p>
               <p rend="justify">A hajósok mindig jobban találják magukat rajta, már kutat is ásnak a hátán s ugyan örülnek rajta, mikor víz helyett zsirt meregetnek fel a kútból. A krák engedi szivattyúztatni a zsirját, hiszen van neki elég.</p>
               <p rend="justify">A hajósok a gazdag szigetre raktárakat építenek, vámot, rendőrséget importálnak rá, talán még részvénytársulatokat is alapítanak föléje. Egyszer aztán, mikor már az eleven húsáig lefúrtak, a krák azt gondolja, hogy de már ennek fele sem tréfa, s visszaszáll a tenger fenekére. Vele együtt madár, ember, hajó, raktár és részvénytársulat. </p>
               <p rend="justify">Ilyen napjai voltak a kráknak 1848-iki márczius közepén.</p>
               <p rend="justify">Márczius 13-ika volt: a bécsi népmozgalom napja.</p>
               <p rend="justify">… Be ne csapd a könyvet, ideges olvasóm! Nem viszlek ki az utczára, nem mutogatom meg neked a feltört kövezeteket, a hevenyészett torlaszokat, nem kisértetem veled utczáról utczára a legelső sebesültet, a szabadság legelső martyrját, kit társai véresen, haldoklón vállaikra vettek, s úgy mutogatták a népnek végig a városon; mi csendes, biztos helyről fogjuk az egészet hallgatni, s nem lesz semmi bántódásunk.</p>
               <p rend="justify">Plankenhorsték termei ezen a napon is tömve vannak a régi ismerősökkel; csakhogy zongoraszó és medisance helyett az utczáról felhangzó népzaj és a távoli fegyverropogás mulattatja őket.</p>
               <p rend="justify">Olyan sápadtak ez uri alakok most, s riadt tekintetük kérdezi egymástól: valjon mi történik odakinn?</p>
               <p rend="justify">Mi történik? – A nép szabadságillatot érez!</p>
               <p rend="justify">Az történik, hogy egy alvó óriás szempilláinak fölemelésével egy egész történetvilágot, annak minden nagy emberével együtt, elűz; ti csak álmodva voltatok!</p>
               <p rend="justify">A büszke urak ezuttal decorálatlanul, s a délczeg úrhölgyek ezuttal kifestetlenül ülnek, járnak, kelnek, s tekintgetnek félve az ablakokra és hallgatóznak az utczára és beszélnek egymással suttogva: mi lesz a mai nap vége?</p>
               <p rend="justify">Az idő estére jár; a szobák sötétedni kezdenek; de senkinek sem jut eszébe lámpákat gyújtatni ide benn; a zaj, a sortüzelés döreje rázkódtatja az ablakokat. Minden új alak, ki érkezik, új rémhírt hoz.</p>
               <p rend="justify">A martialis termetű élelmezési főtiszt, ki máskor úgy kommandirozott a társaságban, mintha generalis volna, most suttogva beszél és lenyírt barkóval jár, hogy katonás kinézését eltagadja; a kövér Medicinalrath egy szögletben ül és bámul maga elé mereven, s felriad, valahányszor egy ajtó csapódik be a háznál; a concipista extra statum le-leszalad a lépcsőn, hogy majd valami új hírt hoz, s meg csak visszajön egy percz mulva, hogy nem lehet odább menni.</p>
               <p rend="justify">Végre érkezik valaki onnan kívülről: a polizeidirektorsági titkár. Már jelmeze elárulja a rossz világot odakinn. A herczegi fenkölt viselet helyett most egy ócska zubbony van rajta, minőt a munkások viselnek; arcza halavány, mint a kréta.</p>
               <p rend="justify">Egyszerre odatódul hozzá az egész társaság, a mint álöltönyében ráismernek.</p>
               <p rend="justify">– Nos? leverték őket? kérdi legsürgetőbb sietséggel az élelmezési magas úr.</p>
               <p rend="justify">– Nem birnak velük, felel a kérdezett remegve; – most jövök a rendőrségi főigazgatósági épületből. A nép betört; a Justitia szobrot ledöntötték az épület homlokáról, az ablakvasakat kifeszegették, a censura-hivatalban mindent összetéptek. Magam is csak blouseomnak köszönhetem, hogy megmenekülhettem.</p>
               <p rend="justify">– Nem rabolnak-e? nyögött közbe a szögletből a potrohos Medicinalrath, kit otthonhagyott pénztára aggasztott keservesen.</p>
               <p rend="justify">– De hát, Istenem! nem tudnak több katonát küldeni ellenük? rebegé pianissimo a stentor hangú uraság.</p>
               <p rend="justify">– Van ott elég katona, biztosítá őt a rendőrtitkár; hanem a császár nem akarja, hogy vérontás legyen. Az eddigiért is kárhoztat.</p>
               <p rend="justify">– De hát, Istenem! minek kérdezik azt a császártól? Mikor annak olyan jó szive van! bíznák a katonákra!</p>
               <p rend="justify">– Hát tessék oda menni! Biztatá őt boszúsan a titkár. De mikor a katonák úgy lőnek, hogy egész sortűzből egy golyó sem talál. Magam szemével láttam a Mihály-téren, mikor a tüzérek a sárba dugták az égő kanóczokat, s kimondták, hogy nem fognak a népre lőni.</p>
               <p rend="justify">– De hát én Istenem! mi lesz akkor mi belőlünk?</p>
               <p rend="justify">– Éppen azért siettem ide, hogy önöket értesítsem a történtekről. Én részemről azt hiszem, hogy a nép dühének vannak kipéczézett házai, a mikben Rothschild millióiért sem szeretném a legközelebbi éjt tölteni.</p>
               <p rend="justify">– Ön azt hiszi, hogy a mi házunk is azok közé tartozik? Kérdezi Plankenhorstné.</p>
               <p rend="justify">A kérdezett gyanus vállvonogatással felelt.</p>
               <p rend="justify">– Én mindenesetre sietek dolgom után.</p>
               <p rend="justify">El is távozott.</p>
               <p rend="justify">Ez rossz biztatás volt a többieknek.</p>
               <p rend="justify">Az élelmező úr nagyon kezdett tudakozódni, hogy nem lehetne-e civilruhákat kapni a háznál? Bizony nem szolgálhattak neki egyébbel, mint inasruhákkal. Már pedig a Plankenhorst-család livréeje nagyon rossz passepartout volna ehhez az utazáshoz.</p>
               <p rend="justify">De ismét jött egy új alak. Ez már nem jött, de bebukott. Alig lehetett ráismerni: ez a talleyrandi finomságú államkanczellári referens, ki ezuttal egész contenantiájából ki van zavarva. Kalapja oly laposra verve, mint egy palacsinta, kabátjának félszárnya letépve, a hátán egy sáros tenyérnek félreismerhetetlen nyoma, az orrán egy indiscrét találkozás surlódásának véres sebhelye. Lélekzete is elfult.</p>
               <p rend="justify">– Mi történt önnel? kérdi tőle a háziasszony előzékeny részvéttel.</p>
               <p rend="justify">A talleyrandi államférfi nem veszté el galgen-humorát.</p>
               <p rend="justify">– Oh, csekélység, csak egy kicsit agyon akartak ütni. Valamelyik rám ismert, elkiáltotta magát: «ez is spion!» s abban a perczben a kalapom ilyen lett, ni. Szerencsémre néhány diák kiszabadított s egy Durch-hauson keresztül megmenekültem.</p>
               <p rend="justify">– Ugyan kérem, nem rabolnak még? tudakozódék a Medicinalrath a szegletből.</p>
               <p rend="justify">– Az ördögbe is! inkább nagyon is adakozó kedvükben vannak. Menjen csak le hozzájuk. – Ugyan kérem, nagyságos asszony, adasson nekem egy darab angol flastromot, a mivel az orromon ezt a lehámozást beragaszthassam. Az nekem most igen jól fog illeni; legalább nem ismernek rám olyan könnyen az utczán.</p>
               <p rend="justify">– Hogyan? Ön újra ki akar menni? Kérdé aggódva Antoinette asszony, mialatt a kis államférfit boudoirjába vezette, hogy az angol tapaszt megkárosított profiljára ragaszsza.</p>
               <p rend="justify">– Sietnem kell! suttogá bizalmasan a duodez nagy ember. Előfogatokat és relaiseket kell megrendelnem az államkanczellár számára.</p>
               <p rend="justify">– Hogyan? Hát ennyire vagyunk?</p>
               <p rend="justify">– Alkalmasint.</p>
               <p rend="justify">– Ön is vele megy, nemde?</p>
               <p rend="justify">– Bizony itt nem is maradok. – Tanácslom, önök is, – a mint szép szerével lehet…</p>
               <p rend="justify">– Majd meglátjuk, szólt Antoinette asszony egész nyugodtan, s azzal hagyta futni a kicsiny urat az orrára ragasztott fekete flastrommal.</p>
               <p rend="justify">Az élelmező úr még vissza akarta tartóztatni: ne menjen; hát ha agyonverik?</p>
               <p rend="justify">– Több eszem lesz. Én fogom legjobban kiabálni, hogy «le Metternichchel! éljen az Aula!»</p>
               <p rend="justify">Az utczákon a zaj egyre nőtt, benn a szobákban egyre sötétebb lett; az élelmezési úr az égre kért mindenkit, hogy valamikép gyertyát ne gyujtsanak; hadd higyje a nyers tömeg odakinn, hogy itt már nincs senki idehaza.</p>
               <p rend="justify">Pedig ugyan együtt volt az egész florilegium. Ez a ház volt a pivotja a vert hadnak.</p>
               <p rend="justify">Mit kell tenni? Erről folyt a hadi tanács a félsötétben.</p>
               <p rend="justify">Menekülni, vagy itt maradni? Voltak félénkek, kik a futást tanácsolták, s még félénkebbek, kik nem mertek a futáshoz kezdeni. Hiszen a tenger van az utczákon! A néptenger.</p>
               <p rend="justify">Most érkezett még egy új alak.</p>
               <p rend="justify">Az alkonysötét daczára is ráismert mindenki. Polygonalis arczvonásai s fejének félszeg, daczos hordozása körrajzokban is ismeretessé tette őt. Rideghváry volt. </p>
               <p rend="justify">Megjelenése bizalmat gerjesztett a megfélemlett társaságban. Ez a hidegvérű ember imponál mindenütt, hol gyöngébb szivekre akad.</p>
               <p rend="justify">– Mi hír barátom? kérdé eléje sietve a ház asszonya.</p>
               <p rend="justify">– Hír van elég, felelt az szárazon. A legelső és legbizonyosabb az, hogy Metternich leköszönt.</p>
               <p rend="justify">– Csitt!</p>
               <p rend="justify">– Egy óra mulva köztudomású dolog lesz. Tőle jövök. Leköszönése elfogadtatott, s e nagy ember a jelen pillanatban csak azon tanakodik, hogy mily álöltözetben, milyen kocsin és melyik vonalán a városnak meneküljön a világba?</p>
               <p rend="justify">– Álöltözetben! rebegé a martialis úr, s még azután is járt a szája, mikor már nem beszélt. Valószinűleg azt mondogatta magában, hogy milyen boldogság, a kinek mostan egy rossz kaputja van.</p>
               <p rend="justify">– Nem rabol még a nép? sóhajtozék a gazdag kórházfelügyelő.</p>
               <p rend="justify">– Azt nem teszi, hanem fegyverkezik, a fegyvertár felnyittatik előttük.</p>
               <p rend="justify">– Nem birják megvédelmezni? hörgé a nagy testű úr.</p>
               <p rend="justify">– A császár parancsából nyittatik meg.</p>
               <p rend="justify">– Az lehetetlen.</p>
               <p rend="justify">– Itt a plakard a zsebemben, melyben tudtul adatik, hogy a rend fentartására a diákok és a polgárok a polgári fegyvertárból felszerelendők.</p>
               <p rend="justify">Rideghváry valóban mutatott egy zsebéből kihuzott falragaszt, melynek az egész társaság neki esett s igyekezett annak tartalmát a sötétben kibetűzni.</p>
               <p rend="justify">– Eddigelé tizenkét ezerre mehet a fölfegyverzett diákok és mesteremberek száma, folytatá kegyetlen nyugalommal Rideghváry. Az éjjel utczaharczot és torlaszviadalt várhatunk.</p>
               <p rend="justify">– De isz én tudom, hogy nem várom, dörmögé az élelmező úr. Én odább állok.</p>
               <p rend="justify">A többiek is. </p>
               <p rend="justify">«Uraim, dámáim! sauve, qui peut! Ill a berek, – nádak, erek!»</p>
               <p rend="justify">Sietett mindenki mentül rövidebb szertartással bucsúzni a ház asszonyától. Még most csak a zápor van odakinn, de már a mennykőhullás is közelít. Mindenki mondott valami helyet, hogy hol fognak remélhetőleg találkozni.</p>
               <p rend="justify">– Hát ön hová fog menni? kérdezé Antoinette asszony a sokszegletű úrtól.</p>
               <p rend="justify">– Én? Sehová! Maradok Bécsben. Nem féltem magamat.</p>
               <p rend="justify">Azzal kezet szorított az asszonysággal, s utolsó volt, a ki termeit elhagyá.</p>
               <p rend="justify">Azért meglehet, hogy első volt, a ki Bécsből megszökött; tán csak nem akarta senkivel tudatni, hogy hová.</p>
               <p rend="justify">A martialis úr azután odalenn a kapusnál mégis csak talált egy ócska, foltos polgári felöltőt, valami fiakkerköpönyeget, mit nagy pénzen megszerezve, beleburkolá becses személyét s ez áljelmezben kimenekült az utczára. Ki tudja, hova sodorta el a népár.</p>
               <p rend="justify">A potrohos Medicinalrathnak semmi kedve sem volt az expeditóhoz. Ő futni nem tud, s ha valahol odaszorítják a falhoz, szörnyet hal. Olyan ember, a ki háromnak a peripheriáját foglalja el a világban, ne mutogassa magát olyankor, mikor minden ember helyet kér a földön.</p>
               <p rend="justify">– Kedves jó barátom, szólt a kapushoz, megczirógatva annak orczáját és megkenve tenyerét bankjegygyel; van itt ebben a házban egy kiadó pinczeszoba. Rejtsen el engemet oda. És ha találnak jönni a vérengzők és fel akarnak kutatni mindent: mondja nekik, hogy abban a szobában egy szegény szabómester lakik; fessen az ajtóra krétával egy nagy ollót. Mondja, hogy egy szegény éhenkórász szabó lakik ottan, a kinek a felesége ragadós himlőben fekszik. Akkor nem fognak bejönni. Ugy-e megteszi ön, kedves, édes házinspector?</p>
               <p rend="justify">A portás jobb indítványt tudott ennél.</p>
               <p rend="justify">– Ki tudja, meddig tart ez a rummli. Én nem szeretném, ha azt abban a pinczeoduban kellene végig várnom. Megmentem én a nagyságos urat, úgy, hogy a hajaszála sem görbül meg, csak bízza rám magát.</p>
               <p rend="justify">– Oh, mentsen ön meg, akárhogyan. De mégis szeretném tudni, hogyan? Mert lássa ön, futni nem tudok. Nem birnak a lábaim. Bérkocsi pedig egy millióért sincsen.</p>
               <p rend="justify">– Az nincsen; de van más alkalmatosság.</p>
               <p rend="justify">– Oh ugyan mi az? Hol van? Fizetem neki, a mit kér!</p>
               <p rend="justify">– Itt iszik a szomszéd korcsmában két halotthordozó, a hordágy az ajtó elé van téve.</p>
               <p rend="justify">– Halotthordozó?</p>
               <p rend="justify">– No igen. Ambulance. A hatóság felebaráti elővigyázatból kirendelte őket a lármásabb utczákra, hogy ha valakit agyonlőnek, szedjék fel és vigyék a közkórházba. Hisz ez igen szép gondoskodás. S minthogy ebben az utczában éppen senkit sem lőttek agyon…</p>
               <p rend="justify">– Hát én feküdjem bele abba a halotthordágyba?</p>
               <p rend="justify">– No igen, az egészen fedve van; senki sem tudja, mit visznek benne? Azok jó borravalóért elszállítják nagyságodat a közkórházig, ott kap halottas szekeret, a mi megint elviszi a vámsorompóig, onnan azután tetszetősebb alkalmatosságon útazhatik odább.</p>
               <p rend="justify">A kövér úrnak végig borzongott a háta ennél a gondolatnál.</p>
               <p rend="justify">Azonban nem volt válogatásra való idő. Az utcza tulsó végéről újabb néptömeg jött hömpölyögve s az eddigi zajon keresztültörő folytonos rivalgással jelentve közeledtét. Jó volt menekülni.</p>
               <p rend="justify">Rá állt az indítványra. Borzasztó ekvipázs az a hordágy; de inkább élve benne, mint holtan.</p>
               <p rend="justify">A kapus úgy kaczagott rajta, mikor elexpediálta, hogy a két vékonyát tartotta a tenyereivel, hogy szét ne dűljön nevettében.</p>
               <p rend="justify">Hát odafenn a teremben nem hallották-e ezt a közeledő rivalgást? valami idegenszerű csattogás, csörömpölés követte azt. </p>
               <p rend="justify">Alfonsine kétségbeesve rohant ki szobájából anyjához e félemlítő zajra; odafutott hozzá, de meg nem ölelte; oh, ez a két hölgy nem szokta egymást megölelni.</p>
               <p rend="justify">– Mind elhagytak bennünket!</p>
               <p rend="justify">– A gyávák! az ostobák! szólt Antoinette megvetően.</p>
               <p rend="justify">– Hát mi hova meneküljünk? kérdezé reszketve a szép leány.</p>
               <p rend="justify">– Mi? Sehova. Mi itt maradunk.</p>
               <p rend="justify">– Hogyan? E vészben?</p>
               <p rend="justify">– E vésznek mi urai fogunk lenni.</p>
               <p rend="justify">Alfonsine bámulva nézett anyjára. Azt hitte, megtébolyodott. Volt rá hajlama.</p>
               <p rend="justify">Antoinette asszony pedig rendeletet adott inasainak, hogy gyujtsanak meg minden lámpát, rakják a kargyertyatartókkal együtt a nyitott ablakokba. Azután letépette ágymennyezete fölül a fehér atlasz függönyöket, aranyozott rúdjaikkal együtt, s kitüzette azokat háza erkélyére két felül, mint két fehér lobogót.</p>
               <p rend="justify">Azután két fehér mellszalagot bokrozott össze, egyet magára öltött, másikat Alfonsine vállára tűzte, s mikor a hömpölygő néptömeg legviharosabb ordítása hangzott lenn az utczán, kihurczolta magával az erkélyre félalélt leányát s elkiáltá magát a tömeg fölött éles, felcsendülő hangon:</p>
               <p rend="justify">«Éljen a szabadság!»</p>
               <p rend="justify">És a mennydörgő néptömeg ezerszeres éljenkiáltása felelt szavára. Kalapokkal, kendőkkel üdvözlék vissza, és a hány tömeg elvonult a kivilágított Plankenhorst-palota előtt, lelkesült viváttal köszönté fel azt, míg az átelleni ház ablakait csörömpölve töré össze. Annak a háznak a gazdája bizonyosan ott van most a barrikádokon elfoglalva, s nem jöhet az ablakaiba gyertyát rakni; hát biz azokat beverik. – Hanem Plankenhorst «vivát»!</p>
               <p rend="justify">Baradlay Jenő ezt az egész napot otthon töltötte a szállásán.</p>
               <p rend="justify">Gyenge idegzetű ember volt. </p>
               <p rend="justify">Gyermekkorától fogva igen félénk kedély, melyet még gyámoltalanabbá tett az ifjukori életmód, a szüntelen mástól függés. Hozzá volt szokva, hogy akaratát mindig alárendelje a másénak, előbb szülői, azután főnökei, – végre szeretője akaratának.</p>
               <p rend="justify">Most azután, mikor mindazon támaszokat, a kikhez eddig tapadt, egyszerre elseperte a vihar; mikor a monumentális nagyságok, kiknek szobrai képezték «lares et penates»-eit, szétrepültek, mint polyvatöredék: Jenő úgy érezte magát, mint a ki maga is semmivé lett.</p>
               <p rend="justify">Az egész napot lázban tölté, s bezárkózva szobájába, ott járt alá s fel nyugtalanul. Még csengetyűje zsinórját is elmetszé, hogy senki ne háboríthassa jöttével.</p>
               <p rend="justify">Az utczai zaj, a fegyverek dörgése minden idegét folytonos reszketésben tartá; feje elkábult, képtelen volt gondolkozni: nem bírt eszmélni arra, mi történik?</p>
               <p rend="justify">A szabadság, az új korszak nagy jelszavai nála nem találtak hitre. – Lehetetlen azoknak győzni valaha.</p>
               <p rend="justify">A kikkel ő megszokta, együtt élni, azok közt nem találkozott ez eszméknek egyetlen egy barátjával sem soha. A népben pedig nem volt hite.</p>
               <p rend="justify">Az utczai harcz zaja tudatá vele, hogy ez a nép most valamit cselekszik; de ő nem tudta, hogy mit tett? Talán őrjöng? Talán boszút áll? – Talán győz is. – De hogy mire megy diadalával? az iránt nem volt semmi eszméje.</p>
               <p rend="justify">Csak egy tárgyra gondolt az egész vihar alatt: Alfonsinére.</p>
               <p rend="justify">Mi történt vele? Talán idején elmenekült? Talán védelemre talált? De hátha nem?</p>
               <p rend="justify">Hiszen környezete elég hatalmas volt; – de hátha ez a környezet magát sem tudja többé védni?</p>
               <p rend="justify">Sokszor úgy jött neki, hogy ki kellene mennie az utczára és elsietni a Plankenhorst-házhoz. Mindig visszaborzadt tőle. Az utczákat kartácscsal seprik most, a kövezetből barrikádok emelkednek; hova indulna el ő, túlfinom idegekkel, e minden ízében reszkető testtel, ez izgalombeteg szívvel? És mit segíthetne ott? Soha még csak fegyver sem volt a kezében. Őt nem ereszték soha vadászni, mint bátyáit. Ő csak rajzolni, zongorázni, szépen írni tanult; kard sem volt kezében soha.</p>
               <p rend="justify">Kit tudna ő megvédeni?</p>
               <p rend="justify">S mentül tovább haladt a nap, a lázforrongás kinn az utczán annál magasabbra nőtt és Jenő aggodalmai annál félelmesebb alakot öltöttek Alfonsine miatt.</p>
               <p rend="justify">Este kilencz órakor már nem állhatta tovább e kínlódást. Elhatározta magát, hogy kimegy és fölkeresi Alfonsine lakát. – Ha meg nem védheti is, legalább együtt vész el vele.</p>
               <p rend="justify">Oh, a bátrak, az erős idegű emberek nem tudják megitélni, mily óriási heroismus kell ahhoz, mikor egy ideggyönge ember elszánja magát, hogy oda menjen a veszély közé, mit az erősek kinevetnek, föl sem vesznek, de melynek jelenlététől a beteg kedély pokolbeli kínokat szenved! Nem a bátraké: de a félénkeké a pálma, kik rettegnek, reszketnek a golyófütyüléstől, de azért mégis neki mennek – becsületért, – szerelemért, – hazáért, – asszonyért!</p>
               <p rend="justify">Jenőt szerelme vitte neki a vésznek, melytől irtózott.</p>
               <p rend="justify">Minden védőeszköz nélkül ment le az utczára: maga sem tudta, hogy mi fog vele történni, ha lenn lesz?</p>
               <p rend="justify">A mint kilépett, egyszerre elkapta a népár és ragadta magával.</p>
               <p rend="justify">De ez egészen más áradat volt, mint a minőt ő szobájába zárkózottan képzelt magának.</p>
               <p rend="justify">Nem egy dühöngő vérszomjas csapat, hanem egy örömében őrjöngő tenger fogadta magába.</p>
               <p rend="justify">Öreg és ifjú, úr és napszámos, kofák és úrhölgyek, diákok és katonák egy gomolyba keveredve, egymás nyakába borulva, egymást csókolva, sírva, őrjöngve, ordítva, tombolva, rekedtté kiabálva torkaikat a «szabadság» nevével. Diadal, diadal! hangzik mindenfelé, röpívek adatnak kézről-kézre, egy-egy szónokot felkapnak a légbe, hogy olvassa el a népnek a legújabb fejedelmi határozatot, aztán a szónokot agyonölelik, agyoncsókolják, s hömpölyög az ár, míg új hír jön, új beszéd, új kitörése az örömnek. A nép öleli a katonát, ki egy óra előtt sebeket ütött rajta, csókolja a megnémult ágyút, éljent ordít annak, a kit gyűlölt, csak a fehér kokárdát lássa kalapja mellett, s nagy betűkkel írja a házak falaira: «szent a tulajdon!»</p>
               <p rend="justify">Jenő maga is elkábult az örvénylő árban. Nincs annak az érzésnek neve, a mi ily pillanatban végigömlik az egész tömegen. Mintha villanyfolyam volna, megérzi azt, a ki egyszer belejutott a bűv-lánczolatba, s a diadal mámora elüli még annak a keblét is, a ki ebből semmit sem ért. Hallotta Jenő, mint kiáltották ki az öröm kaczagó sirása mellett oly nagy emberek bukását, kik egy halhatlansággal emelkedtek ki az eddigi világtörténelemből, s őt is megragadta az a titkos delejzet, minek nem tudom a nevét, midőn azt hallá, hogy ez örök nagyságokat, mint krétarajzot törülte le egy tenyérhúzással a historia lapjáról a mindenkinél nagyobb óriás: a nép.</p>
               <p rend="justify">Mi az a melegség, a mit egy ilyen pillanatban az ifju szív meg nem bír tagadni? Ezek az óriási nagyságok az ő bálványai voltak, és mégis lángol a vére, mikor elmulásukat hallja.</p>
               <p rend="justify">Csupán arra figyel azon nevek között, miket «pereát»-tal kisér az ezerajkú szörny: nem hangzik-e egy Plankenhorst is?</p>
               <p rend="justify">Tudja jól, mennyire össze volt e név amazokéval fűzve.</p>
               <p rend="justify">Talán még nem került rájuk a sor?</p>
               <p rend="justify">Előtte, mögötte beszélik, meg újra elbeszélik a nap hőstetteit: hogyan vette be a nép ostrommal a gyűlöltek házait? hogyan tépett szét elátkozott nagy protokollumokat? De még Plankenhorstékról nem hallott semmit.</p>
               <p rend="justify">Az ár ragadta magával tovább. A házak ablakait kezdték már kivilágítani, s kezdték a ki nem világítottakat bezúzni. </p>
               <p rend="justify">Órákba került, míg el tudott vergődni azon utczába, hol Plankenhorsték háza állt.</p>
               <p rend="justify">Szíve nyugtalanul lüktetett, vajjon nem találja-e azt is lerombolva, összezúzva, mint annyi híres épületet?</p>
               <p rend="justify">De mennyire volt meglepetve, mikor a szögleten befordulva, egyenesen maga előtt látta a Plankenhorst-házat fénytengerben úszva; erkélyén két óriási fehér selyem lobogóval s a két lobogó között egy fiatal aula-tagot, ki onnan az erkélyről lelkesítő beszédet tart a tömegnek.</p>
               <p rend="justify">Most már csakugyan elvesztette az eszét.</p>
               <p rend="justify">A mi tovább vezette, az most már csak a szive volt. A fején túladott.</p>
               <p rend="justify">Nem ment, de vitték. A nép tolta maga előtt föl a Plankenhorst-ház lépcsőin, hol diadalmas arczú férfiak jöttek már reájuk szemközt, fehér kokárdás fövegeiket rázva a légben s éljenezve a szabadság hős asszonyait.</p>
               <p rend="justify">Jenőt is betolták az általa oly jól ismert terembe.</p>
               <p rend="justify">De mit látott most e helyen?</p>
               <p rend="justify">Az asztal előtt két hölgy, a kiknek ragyogó arczában alig bírt ráismerni Antoinette asszonyra és Alfonsinera.</p>
               <p rend="justify">És mit csinált ez a két hölgy?</p>
               <p rend="justify">Antoinette asszony szalagcsillagokat kötött fehér selyemből s Alfonsine azokat tüzdelé a néphősök keblére, kalapjaira, és kötözte a fehér szalagot karjaikra; a mitől azok még őrültebbek lettek, csókolták a kezet, a szalagot s az ollót, mely azt szabta. S a két hölgy arcza úgy ragyogott hozzá.</p>
               <p rend="justify">Jenőt gépileg tolták odáig.</p>
               <p rend="justify">És mikor Alfonsine meglátta őt maga előtt: hirtelen odarohant hozzá az öröm sikoltásával; széttárta előtte karjait, magához ölelte, nyakába borult, összecsókolta, s zokogva rebegé:</p>
               <p rend="justify">– Oh, milyen örömnap ez, barátom!</p>
               <p rend="justify">És újra csókolá az egész nép előtt és anyja előtt. S az asszonyság helyeslőleg mosolygott hozzá s a nép helyeslőleg éljent ordított hozzá, és ezt mindenki olyan természetes dolognak találta. </p>
               <p rend="justify">Jenőnek a hideg borzadály futott végig minden idegén ez éljenriadaltól, – hanem a csók, az jól esett neki.</p>
               <p rend="justify">És azt mindenki olyan természetesnek találta, hogy az emberek ezen a napon egymással csókolódjanak. Hiszen olyan sokféle czíme van a csóknak: az öröm csókja, a szabadulás csókja, a hála csókja, a szerelem csókja; sok félretett, sok tartogatott csók lett kiosztva ezen a napon, sok régen igért, sok hiába várt, sok eladósult csók jutott lejárati napjához ez órában s lett megfizetve kamatostól; sok boldog élet első csókja, sok örök elválásnak búcsúcsókja lett elpazarolva ezen a népboldogság napján. Hanem ha e sok édes, mámorító csók között egy Judás-csók is ejtetett, úgy ez bizonyára azon csók volt, mely Baradlay Jenő ajkát érte, a világ szeme láttára, a hölgyek legszebbikének mézes-rózsás ajkairól.</p>
               <p rend="justify">Úgy tetszett, mintha a föld egyszerre kizökkent volna rendes pályaköréből, s valami jótékony lökés által tizenöt millió mérfölddel közelebb jutott volna a naphoz, abba a peripheriába, a hol tán a Vénus forog, s annak boldog lakói örvendenek a nap közelének.</p>
               <p rend="justify">Melegség és delej és fény hatotta át az egész világot. Minden szív tele volt érzelemmel.</p>
               <p rend="justify">Csodák történtek, s minden ember úgy vette a csodákat, mint természetes mindennapi eseményeket, a miknek így kell lenni.</p>
               <p rend="justify">Baradlay Jenő egészen természetesnek találta, hogy ő másnap és harmadnap korán reggel, késő este, a nap minden órájában, hivatlanul, bejelentetlenül felrontson Plankenhorsték lakására, ott egy csomó diákot, democratát, népszónokot találjon; mentül sárosabb csizmában, mentül ázottabb kalappal; hosszú, csörtető kardokkal, még hosszabb, sarkig érő tollakkal a kalap mellett, s maga is hasonlítson hozzájuk.</p>
               <p rend="justify">Azt is egészen természetesnek találta, hogy Alfonsine a napnak minden órájában, pongyolán, szétszórt, frizirozatlan hajjal fogada őt, mindenkor egy forró öleléssel; hogy ismerősök és ismeretlenek előtt oda dűljön a vállára, sőt mikor egy pillanatra magukra maradnak, ölébe vesse magát. Olyan idő ez, a mikor minden szabad!</p>
               <p rend="justify">Hisz a föld közeledik a naphoz.</p>
               <p rend="justify">Minden ember kibeszéli, a mit szivén hordoz. A legféltettebb titkokat. A ki gyűlölte a nagyok nagyjait, kikiabálja azt az utczán; s a ki szeretett valakit titokban, megcsókolja szeretőjét az utczán.</p>
               <p rend="justify">S a föld még mindig közeledett a naphoz.</p>
               <p rend="justify">Márczius tizenötödike volt. Az alkotmány kihirdetésének napja. A sajtó-szabadság napja.</p>
               <p rend="justify">Száz új hirlap keletkezik egyszerre; fenhangzó nevű, büszke jelszavú hirlapok, miknek neveit a reményteljes fiatalság, az utczai gyerkőczök árulva hirdetik a vásáros népnek. Millió röp-ív száll kézről-kézre, csoportoktól olvasva az utczaszögleteken.</p>
               <p rend="justify">A messze látszó István tornyáról óriási lobogó úszik a szellőben, a nagy német nemzet háromszinű lobogója: arany-vörös-fekete. A ki csodálkozva kérdezi, mi az? annak megmagyarázzák, hogy a császári várkapu fölött is ugyanaz lobog.</p>
               <p rend="justify">Egymást váltja a zajos ünnepély. Minden órának kijut a maga pompája. Korán reggel harsonaszóval járnak az utczákon lovasok, hirdetve a kiadott alkotmányt, a nép diadal-ordítása nyomja el a hirdetést és trombita-hangot.</p>
               <p rend="justify">Majd ünnepélyes menet jön. A császár és császárné vonulnak végig a nép között; nem kiséri őket testőrség, katonai véderő, de kiséri a nép megmérhetetlen szeretete. A hintó nem gördül, de úszik a néptenger közepett, nem a paripák, de a nép vállai viszik azt előre.</p>
               <p rend="justify">Délután megint gyászpompa váltja fel az utczák örömzaját. A tegnapelőtti harcz áldozatait temetik; most koszorúzott koporsók úsznak végig a néptengerben, az örömriadal helyett gyászinduló, mély zokogás hangja szakítja meg a mozgó csendet. Az elvonuló menetnek alig akar vége szakadni. </p>
               <p rend="justify">És ismét új jelenet következik.</p>
               <p rend="justify">Minden eddiginél hangosabb riadal. Erősebb a harczkiáltásnál, örvendetesebb a diadal hosannájánál. A kettő együtt! A magyar országgyűlés küldöttsége érkezett meg Pozsonyból.</p>
               <p rend="justify">Az az öröm, az a lelkesedés! Az az üdvkiáltás, azok a testvéri csókok! Minden utcza tömve férfiakkal, minden ablak hölgy-arczoktól ragyog. Nemzetőrök, aula-tagok képezik a fegyveres sorfalat; virágzápor, háromszínű szalagos koszorúk özöne omlik alá az érkezőkre. Két szerető szív talál egymásra, két ország szive: fiatalsága.</p>
               <p rend="justify">Talán álmodtuk mind ezt?</p>
               <p rend="justify">Bizony csak úgy álmodtuk mind ezt.</p>
               <p rend="justify">Pedig ott voltunk, láttuk, szemünk előtt történt; éreztük a csókot, a jó barát csókját, s a fiatal hölgy csókját; úgy tetszik, mintha még most is édes volna tőle a szivünk; pedig hát mégis álom volt! Ne adj rá semmit, ifju olvasó, egy poéta meséli el neked, a miket hétszer hét év előtt álmodott.</p>
               <p rend="justify">És Jenő és Alfonsine mindenütt ott voltak.</p>
               <p rend="justify">Mikor hangzott az utczán a riadó: nem nézte a szép kisasszony, hogyan van öltözve, azon pongyolán, a hogy otthon volt, nyakába kerítette shawlját; felcsapta zilált hajfonadékaira kalapját; megragadta Jenő karját, s rohant le vele a lépcsőkön; ha kapott a mama is kisérőt, a kinek karjába kapaszkodjék (rendesen kapott), s nyomukba tudott érni, jó; ha nem, úgyis jó; a népáradat úgyis elsodorta őket egymástól, hogy csak otthon találkoztak ismét össze; de hát kinek jutott volna most eszébe ezzel törődni?</p>
               <p rend="justify">Jenőnek minden ideje folytonos remegésben tölt. Az öröm félelme volt az. Boldog napok, mik keblére vetették a hölgyet, kit oly távolból imádott addig; tartózkodás, titkolózás, kétségeskedés nélkül, övé volt testestül-lelkestül. Oda tapadva hozzá, a hölgyiség egész átadásával; rábizva, föltétlenül odaengedve. Hogy ne lett volna boldog a közüdvösség közepett? </p>
               <p rend="justify">S midőn az éj késő órájában egyszerre napfény derül át a boldog városon, ezernyi fáklya lepi el az utczákat, kivilágítva minden ablak, tűzvonalak lámpákból a házak párkányain, gyémánt homlokzatú paloták, transparentkapuk, s e fényár közepett felzendül a Rákóczy-induló halott-feltámasztó zenéje, s e szent hangok bevezető malasztja után megjelennek egymásután a legfényesebb erkélyen a magyar hongyűlés leghíresebb vezérférfiai és szólnak a néphez!</p>
               <p rend="justify">Ez volt még az álom!</p>
               <p rend="justify">Jenő azt is ott nézte az utczáról, tízezernyi forrólázas néptömeg közepett; karjai alatt Alfonsine keze, mely édes titkos szorítással tudat vele tündéri vallomásokat, és vállán az ifju hölgy égő arcza, és arczán annak forró lehellete. Minő melegséget kellett éreznie akkor!</p>
               <p rend="justify">És midőn ama fényes alakok között, kik egymást felváltva szólnak a néphez arról az erkélyről, egyszer csak megpillantja testvérét, Ödönt!</p>
               <p rend="justify">Ez is itt van. Ő is egyike a hongyűlés ünnepelt szónokainak, s most föllépett velük együtt a népszabadság ünnepét üdvözölni.</p>
               <p rend="justify">Beszéde elragadó. Minden ember szíve sebesebben dobog utána, a ki őt hallja; Alfonsine kendőjével lobogtat felé.</p>
               <p rend="justify">Csak Jenő idegein fut végig sírbolti hideg borzadály. Neki minden íze reszket, midőn testvérét ott meglátja.</p>
               <p rend="justify">Mi súgja lelkén végig ezt a borzadalmat? Mi jóslat, mi sejtelem költ szíve húrjaiban disharmoniát? Mi mondja neki azt, hogy e nap öröméért valakinek meg kell fizetni?</p>
               <p rend="justify">Talán tud róla valamit, mi az az erkély ottan?</p>
               <p rend="justify">«A második lépcső ahhoz a megigért magaslathoz.»</p>
               <p rend="justify">Fáradtan értek haza az izgalmas nap csatangolásaiból a szerető párok. Jenő még egy lopva adott csókkal lett jutalmazva a lépcső alján, de még az sem melegíté őt fel; otthon egész éjjel lázban volt és nem birt elaludni. </p>
               <p rend="justify">Alfonsine pedig, midőn anyjával egyedül maradt, fanyaron, kedvetlenül hajítá szögletbe nemzeti szalagos kalapját, s fáradtan veté le magát a pamlagra.</p>
               <p rend="justify">– Oh be unom én már az egész világot!</p>
            </div>
            <div type="div2">
               <head>Az Érem Másik Oldala.</head>
               <p rend="justify">Jenő behunyt szeme előtt is ott izzott egész éjen át a tüneményes kép. Egy kép, az éj fekete lapjára festve, csupa merő lángsugarakból. S mikor már elhallgatott az utczákon minden zaj, még akkor is úgy tetszett, mintha fülében zúgna az egész ordító tenger, a diadalvihar; s ha egy-egy perczre elszenderült, mindig arra riadt fel, hogy Ödönt hallja beszélni. Mintha testvére kiáltana hozzá: borzalomgerjesztő, érthetetlen, mégis ijedelmes szavakat.</p>
               <p rend="justify">Rettegett tőle, vagy talán érte? Félt a találkozástól.</p>
               <p rend="justify">Félt, hogy rábeszéli, magával ragadja az a félelmetes ember!</p>
               <p rend="justify">Olyan korán, a mint csak kelhetett, elhagyta lakását, inasának azt mondva, hogy estig nem jön haza.</p>
               <p rend="justify">Az a szándoka volt, hogy beveszi magát Plankenhorstékhoz, ott nem fog rátalálni Ödön.</p>
               <p rend="justify">Plankenhorstéknál már reggel nyolcz órakor nyitva voltak a termek. Ki s be járt azokon az irányadó fiatalság. Most a fiatalság volt az irányadó.</p>
               <p rend="justify">Háromszínű vállszalaggal átövezett, sötétkék egyenruhás, kalábriai kalapos alakok töltötték meg e termeket, s beszéltek ottan exoticus dolgokról.</p>
               <p rend="justify">Kinek mi szívén volt, az volt a nyelvén.</p>
               <p rend="justify">Ki gyanakodott volna Plankenhorstékra? Két nőre?</p>
               <p rend="justify">Hiszen ha ellenség volnának, ők is rég elfutottak volna, mint elfutottak a férfiak.</p>
               <p rend="justify">Jenő testvére elől bujt el ezuttal e gyűlhelyére a forradalmi fiatalságnak.</p>
               <p rend="justify">Hanem ugyan rossz helyre vette be magát. </p>
               <p rend="justify">Úgy találta, hogy a Plankenhorst-ház termei egész éjjel nem ürülnek ki egészen. Azokban valami permanens bizottmány tartja üléseit. Antoinette asszony maga is részt vesz e bizottmány ülésein.</p>
               <p rend="justify">– Isten hozott! üdvözlé a korán reggel érkezőt a bizottmány szónoka, Goldner Friczi: épen emlegettünk.</p>
               <p rend="justify">– Miben szolgálhatok? kérdé aulicus szólásformával Jenő.</p>
               <p rend="justify">– Tudd meg bajtárs, hogy a szabadság nagy veszélyben forog!</p>
               <p rend="justify">Ezt ugyan Jenő kezdettől fogva tudta.</p>
               <p rend="justify">– Nekünk résen kell állanunk, folytatá az ifjuság szóvivője; a reactio azzal igyekszik az igaz ügy győzelmét megdönteni, hogy a népcsőcselékkel túlzásig vitt kihágásokat idézett elő. A söpredéket felbizgatták, hogy a szabadság dicső napjait fertelmes kicsapongásokkal szennyezze be. A szabadság álbaráti, a sötétség álczázott bajnokai, felizgatták a legalsóbb néposztályokat, hogy a gyárak és birtokosok ellen lázadjon. A múlt éjjel lerombolták a mariahilfi vonalat, kegyetlenkedtek, gyujtogattak, a vámhivatalnokokat tűzbe dobták; onnan végig vonultak Sechshaus, Fünfhaus, Braunhirschengrundon, gyárakat, polgárházakat kiraboltak; most a belső gyárak és kolostorok ellen vonulnak fel; beszennyezve, meggyalázva a szabadság diadalnapjait. Most következik a mi legerősebb működésünk. Nekünk szabadelvű fiatalságnak kell e félrevezetett néptömeg elé vetnünk magunkat, s a szellem erejével visszatéríteni e mozgalmat törvényes medrébe. Nincs veszíteni való pillanat, rögtön sietnünk kell eléjük és kicsikarni kezükből a beszennyezett zászlót. Üdv neked, hogy segélyünkre jösz e nehéz küzdelemben. Jer velünk! Álljunk gátul az áradatnak, s tartóztassuk fel azt saját testeinkkel!</p>
               <p rend="justify">No csak ez a biztatás kellett meg Jenőnek!</p>
               <p rend="justify">A rongyos proletariusok hadát visszatartóztatni öntestével, odavetni magát a pálinkaittas csőcselék, s a boszús katonaság kereszttüze közé, hogy ott összemorzsoltassa magát!</p>
               <p rend="justify">Ehez ugyan egy csepp kedvet sem érzett.</p>
               <p rend="justify">Azt mondta Fricz barátjának, hogy jó biz az, csak menjen előre, ő még haza vágtat a kardjáért, pisztolyaiért, s majd azután bérkocsin utoléri.</p>
               <p rend="justify">Alfonsine szemei előtt nem volt lelke bevallani, hogy biz ő nem bánja, akármi történik az egész bécsi küzdelemmel.</p>
               <p rend="justify">Hanem a mint a legelső bérkocsit megkaphatta, azzal olyan alkura lépett, hogy vigye az őt egész nap, a merre magának tetszik; ne álljon meg vele sehol, csak ebéd idején valami félreeső vendéglő előtt, s este későn tegye le szállásán.</p>
               <p rend="justify">Úgy nem óhajtott részt venni ebben az egész küzdelemben. Olyan idegen volt rá nézve annak minden mozzanatja.</p>
               <p rend="justify">Haza nem mert menni, nehogy látogató testvérével találkozzék, s Plankenhorstékhoz sem mert visszamenni, nehogy valami fanatikus szabadsághős magával vigye mezitlábos embereket kapaczitálni.</p>
               <p rend="justify">A fanatikus szabadsághősök bizony nem vártak az ő visszatértére, hanem csapatokra oszolva megindultak a veszélyben forgó pontok felé, s sietve vonultak a rossz útra tért csőcselék elé, mely rabolva, pusztítva, égetve jött a külvárosokból előre, míg a belvárosban a legragyogóbb eszmék ülték diadalukat.</p>
               <p rend="justify">A granichstætti szeszgyár már akkor csak füstölgő romjait mutatta fel, gépeit összetörték, hordóit kihengerítették az utczára, beverték a fenekeiket, s a kiömlő szeszt meggyujtották; az ott égett végig az utczán, mint a lángoló Phlegeton. E lángoló folyam volt szerencséje az utcza tulsó végén fekvő Brigitta-szűzek kolostorának, mert a míg az utczán végig lobog az égő borszesz, addig a tömeg nem hatolhat előre.</p>
               <p rend="justify">Azonban úgy látszik, mintha mégis siettetnék az előre hatolást. Egész szabályszerűleg kezdenek homokot, hamut, iszapot hordani a lobogó szesz-ár közé s praktikábilis utat tölteni vele a pokoltengeren keresztül, a min aztán előrenyomulhat, a ki nem akar az égő krampampuliban irigylésre méltó szép halállal elveszni.</p>
               <p rend="justify">A kolostor bejáratát azonban már jókor reggel elfoglalta egy osztály huszárság.</p>
               <p rend="justify">A lovas csapat vezetője Baradlay Richard, százados.</p>
               <p rend="justify">Közel egy éve már, hogy a városból áttette lakását a vámvonal előtti kaszárnyába.</p>
               <p rend="justify">Komolyan katonának fogta magát. Nem csatangolt a városba, nem bálozott, nem kurizált. Katonái között lakott, azok társaságában élt; a kaszárnya-életet osztotta velük s a legszorgalmasabb tisztek egyike volt.</p>
               <p rend="justify">A város elvesztette ránézve minden vonzerejét. Felhagyott a régi társaságokkal. Csak testvérét látogatta meg néha, azt is csak azért, hogy Edith felől kérdezősködjék; a kiről mindannyiszor azt a hírt hallotta, hogy még mindig ott van a nevelőintézetben, hová Plankenhorstné átküldte mindjárt másnap, hogy Richard megkérte a kezét.</p>
               <p rend="justify">Ebben Richard meg is nyugodott.</p>
               <p rend="justify">Akármi növeldében jó helyen van Edith, csak nagynénje házánál ne legyen. Ha eljön az idő, mikor nőül veheti, akkor majd előkéri őt; addig minek háborítaná a gyermek nyugalmát?</p>
               <p rend="justify">Szerette volna ugyan tudni, hogy hol van? de Jenő rendesen elfelejtette azt megkérdeni, s Richardnak jó okai voltak öcscsét nem avatni nagyon mélyen a titkába.</p>
               <p rend="justify">A legközelebbi napokról Richard csak az új napilapokból merített tudomást. Hanem hát annak az éremnek, a mit a napilapok magasztaltak, ő csak a tulsó oldalát látta; ott testvéri csókokról és nemzeti szalagos koszorúkról beszéltek; ő pedig és katonái mind ebből csak részeg kofákat kaptak és hátukhoz hajigált rohadt krumplizáport.</p>
               <p rend="justify">Richard e három nap alatt hat rendbeli különböző rendeletet kapott iminnen-amonnan. </p>
               <p rend="justify">Az első azt az utasítást adta neki, hogy a hol a nép csak kisérletet is tesz a csoportosulásra, vágjon közé, s verje széjjel.</p>
               <p rend="justify">A második rendelet tudatá vele, hogy az első rendelet kiadója leköszönt: a népet kimélni kell, óvakodni minden összeütközéstől.</p>
               <p rend="justify">A harmadik rendeletben a rémület sietségével sürgeték, hogy rögtön siessen a többi katonasággal egyesülni a józsefvárosi glaçis-n; s mire fölnyergeltetett, már jött a negyedik rendelet, melyben megint az ezred-parancsnok förmed rá, hogy el ne hagyja a kaszárnyát, torlaszozza el magát s védje életre-halálra a positióját.</p>
               <p rend="justify">Az ötödik rendelet érkezik hozzá egy eddig soha nem hallott nevű és czímű uraságtól, ki ráruházza a teljhatalmat, hogy bölcs belátása szerint intézkedjék, egyszersmind felelőssé teszi a rayonjába eső utczák és terek békéjének fentartása iránt.</p>
               <p rend="justify">A hatodik napiparancs végre tudatja vele, hogy az elébbeni ötnek kibocsátói mind leköszöntek s nem bánják, akármi történik a világgal.</p>
               <p rend="justify">Richard kapitány tehát válogathatott benne, hogy mihez tartsa magát?</p>
               <p rend="justify">Egész éjjel nyeregben ült katonáival együtt s járta az utczákat, egy-egy csoportot szétugratott, csak a kardlapot használva; hanem biz az haszontalan fáradság volt, mert azalatt a városnegyed másik részében másik csoport kedvére dúlt, rabolt, s mire Richard az itt-amott felpirosló lángok jeladására visszarobogott, már akkor a rabló csőcselék szétoszlott, szétszaladt, kiraboltan hagyva a felgyujtott házakat. És ha elfogott is a katonaság valakit a dúló martalóczok közül, mit csinált légyen vele? Hatóság nem volt, a kinek átadja, magának megtartani pedig ugyan nem volt gusztusa.</p>
               <p rend="justify">Délelőtt a Brigitta-szűzek kolostora előtt találkozott össze Richard a dúló csoport hadderekával. A végig lángbaborult utcza fénye vezette őt oda a városnegyed másik részéből, a hol már, azt hitte, hogy szép szerével nyugalomra terelte a népet.</p>
               <p rend="justify">A vitéz urakat nagyon boszantotta már ez a mulatság.</p>
               <p rend="justify">Egész éjjel utczán fel, utczán le nyargalászni, füttyöt, szidalmat hallani, rongyos embereket kergetni, sárral, kővel, krumplival hajigáltatni, és aztán a kard élét nem használhatni; s a szétvert hadat mindenütt újra a háta mögött találni: kifárasztá a huszárnak a nélkül sem valami hires türelmét.</p>
               <p rend="justify">Jó szerencse, hogy az égő pálinka-tenger közöttük állt, s nem kaphattak bele egymásba azon melegében.</p>
               <p rend="justify">Richard látta, hogy a zendülők a kolostort akarják megtámadni, azért annak kapui előtt az utczán keresztül állította fel csapatját.</p>
               <p rend="justify">Amazok túlnan nagy gyorsasággal olták a tüzet az utczán, sárt, homokot öntve közé, s a közben ordítottak fenyegető riadozással; a tömeg fölött egy rongyos, félig égett veres zászló lobogott magas rúdra tűzve.</p>
               <p rend="justify">Richard csak nézte csendesen, hogyan közelednek.</p>
               <p rend="justify">– Pál úr! szólt visszafordulva a sorban ülő huszárjához: ég-e a pipája?</p>
               <p rend="justify">– Tessék! szólt Pál úr odanyújtva makráját kapitányának.</p>
               <p rend="justify">– Gyújtsunk rá fiúk! mondá Richard. Aztán nézzük el, mi lesz belőle?</p>
               <p rend="justify">E közben a katonaság felőli oldalon, a szabadon hagyott gyalog járdán egy fegyveres alak jött sietve.</p>
               <p rend="justify">Ezt az egyenruhát sem látta még Richard ez ideig.</p>
               <p rend="justify">Fekete kabát, sárga-vörös-fekete vállszalaggal, hasonló színű csík a galléron, rézmarkolatú egyenes kard: süvegtetejű kalabriai kalap nagy fekete strucztollal, a vitéz maga hegyes spanyol szakállt visel és vékony bajuszt; járása, magatartása bátor, vidám, de nem katonás.</p>
               <p rend="justify">Az érkező kardos alak egyenesen oda siet Richardhoz.</p>
               <p rend="justify">– Légy üdvöz, bajtárs. Éljen a rend, éljen az alkotmány! </p>
               <p rend="justify">Richard nem bánta: hadd éljen.</p>
               <p rend="justify">A fiatal vitéz parolára nyujtá kezét, s Richard megszorítá a nyujtott kezet.</p>
               <p rend="justify">– Én Goldner Fricz vagyok, szólt egyenesen bemutatva magát az ifju. Az aula második zászlóaljánál kapitány.</p>
               <p rend="justify">– Úgy? akkor hát tiszttársak vagyunk.</p>
               <p rend="justify">– Mindketten az ország és a trón katonái, nemde?</p>
               <p rend="justify">– Remélem.</p>
               <p rend="justify">– Tehát éljen a testvériség!</p>
               <p rend="justify">Újból megrázták egymás kezét.</p>
               <p rend="justify">– Mi jót hoztál, bajtárs? kérdé Richard.</p>
               <p rend="justify">– Megtudtam, hogy itt a félrevezetett néptömeg oly tényeket követ el, melyek a szabadság diadalára homályt vetnek, s eljöttem a vihart lecsendesíteni.</p>
               <p rend="justify">Richard nagyon megcsóválta a fejét.</p>
               <p rend="justify">– Csak így egyedül? Teringettét, én három nap óta három század magammal folyvást csendesítem s egyre növekszik.</p>
               <p rend="justify">Az ifju vitéz büszkén veté hátra fejét a tollas kalabriaival.</p>
               <p rend="justify">– Igen! Egyedül. A mindenható szellem erejével. Próbáltam azt bajtárs. Láttam a népet kiáltó szavamra, mint egyetlen óriás szörnyet fölkelni fektéből, s rávetni magát az ágyúkra és szuronyokra; és láttam ugyanazt a népet egy puszta szavamra, mikor azt mondtam neki, most nevess, most örülj, most öleld meg ellenségeidet, hallgass el! – nevetni, örülni, ölelkezni, elcsendesülni.</p>
               <p rend="justify">– No, erre hát kiváncsi vagyok.</p>
               <p rend="justify">– Meg fogod azt látni. Egy lelkesítő szó hatalmasb itt, mint egy üteg ágyú. Azért kérlek, vonulj vissza derék katonáiddal, s engedj engemet egyedül cselekedni.</p>
               <p rend="justify">– Engedlek bajtárs mindent tenni, a mit akarsz, de el nem megyek innen, mert visszajönni majd nehezebb lesz.</p>
               <p rend="justify">– Tehát maradj tétlen néző, bajtárs. Ugyan a nevedet kérném.</p>
               <p rend="justify">– Baradlay Richard. </p>
               <p rend="justify">– Ah üdvözöllek. A testvéreddel jó barátok vagyunk. Most ismerkedtünk meg a barrikádokon.</p>
               <p rend="justify">– Az én öcsémmel? Jenővel? A barrikádokon?</p>
               <p rend="justify">– Oh igen; ott volt mindenütt, lelkesült ifju, egyike a főnököknek a Plankenhorst-házi főhadiszállásunkon.</p>
               <p rend="justify">De már erre a szóra lehajolt a lováról Richard, hogy jobban a szemébe nézhessen a beszélőnek.</p>
               <p rend="justify">– A Plankenhorst-házi főhadiszállás?</p>
               <p rend="justify">– Ah, bajtárs! Te azt nem tudod még. E két lelkes hölgy a legbuzgóbb hősnője a szabadság ügyének. Tőlük jönnek a legjobb ötletek. Ők ismertetnek meg bennünket a reactio fondorlataival; ők tudják ellenfeleink gyöngéit, ravaszságait. E két hölgynek van legnagyobb része diadalainkban.</p>
               <p rend="justify">Richard most már leszállt lováról, Pál úrnak dobva a kantárszárat, s kezét Fricz karja alá öltve, előre ment vele a kolostor-ajtóig.</p>
               <p rend="justify">– Tehát a két Plankenhorst-hölgy itt maradt? és most a szabadság mozgalom intéző szelleme? Ismeritek ti ezeket a nőket?</p>
               <p rend="justify">Fricz önelégült mosolylyal viszonzá:</p>
               <p rend="justify">– Csak hagyd azt mi ránk, bajtárs. Mi ismerjük az ő multjokat. Most föltétlenül velünk tartanak. Ez kétségtelen. A nőkebel legfogékonyabb a szabadság mámorára. De mi azért föltétlenül nem hiszünk senkinek. A szabadság táborának is megvan a titkos rendőrsége. Minden lépésük figyelemmel kisértetik; s ha csak egyetlen egy emberrel érintkeznének azok közül, kik hajdani környezetüket képezték, ha csak egy levelet irnának azok közül valamelyikhez, mi azt abban a perczben megtudnók, s ők veszve volnának. Oh, a mi táborunk jól van szervezve.</p>
               <p rend="justify">– No, elhiszem. És az öcsém Jenő is köztetek van?</p>
               <p rend="justify">– Az elsők között.</p>
               <p rend="justify">– Az is ilyen kalabriai kalapban jár, nagy lebegő tollal, karddal az oldalán, pisztolylyal az övében?</p>
               <p rend="justify">– Tökéletesen így. Váll-szalagját maga Plankenhorst Alfonsine csokrozta és tűzte fel vállára. Ő tiszteletbeli alhadnagy közöttünk.</p>
               <p rend="justify">Richard hihetlenül rázta fejét.</p>
               <p rend="justify">– No majd mindjárt meg fogod őt látni. Többen vagyunk, kik összeszólalkoztunk, hogy kijőjjünk a külvárosokba, a népet fölvilágosítani a mozgalom nemes czéljáról; a vulkánt tenyereinkkel letakarni. Jenő is ide fog jönni. Én, úgy látszik, legrövidebb utat választottam; a többiek még késnek.</p>
               <p rend="justify">– No bajtárs, monda Richard, megrázva az ifju aulista vállát; a mit eddig mondtál, azt csak hittem, a hogy hittem, de hogy Jenő öcsém most ide jőjjön, azt úgysegéljen akkor hiszem el, a mikor látom, és még akkor se hiszem el egészen.</p>
               <p rend="justify">A népáradat azonban ez alatt lassanként urává lett a lába alatt égő talajnak, s a mint a lecsapott kékzöld lángok és a szürke-vörös füstgomoly közül az egyes alakok kezdtek körvonalaikban kitünni, aként látta át lassankint a fiatal aulavezér a feladatot, a melylyel meg kell küzdenie.</p>
               <p rend="justify">Ah, ez nem a szabadsághősök lelkesült tábora; a szabadság ős ellenségeitől feluszított csorda ez!</p>
               <p rend="justify">A mint át lett hidalva a pálinkától lángoló utcza, omlott a Sisere hadja a kolostor előtti térre.</p>
               <p rend="justify">Egy kloaka áradéka, melybe borzalom belemártani a tollat, hogy le legyen irva.</p>
               <p rend="justify">A vele találkozót legelőször is a bámulat ragadja meg: honnan kerülhet elő a civilisált világ közepett ily tömeg vadember? – Ennyi rongyba öltözött, tépett, kifordított alak? A tisztátalanság, a nyomor, a fénykerülő undor ennyi változata? Hol rejtőznek ezek, mikor csendes idő van? Közöttünk, alattunk élnek-e? és hogyan élnek? a munka tisztessége nem látszik rajtuk. Ezek a világvárosok élődijei; egy tábor koldusokból, tolvajokból, a börtönök szökevényeiből, utczai örömleányokból, és a pálinka-bódék áldozataiból. És mindez együtt, egy rakáson! Hogy kerültek ezek össze, ki gyűjtötte őket csoportba; ki izgatja, ki uszítja őket a nyugalmas polgárok házai ellen? Ki prédikálja nekik, hogy egyik ember csak azért szegény, mert a másiknak van valamije? Ki adta kezükbe a vörös zászlót, mikor a szabadság fehér zászlói lobognak?</p>
               <p rend="justify">A polgár, a nép embere egy arczot nem ismer közülök.</p>
               <p rend="justify">Mikor előrohantak a füst és eltaposott láng közül, maga Goldner Fricz is megrettent előttük.</p>
               <p rend="justify">Nem ez az óriás az, a kinek ő azt mondta: most kelj fel! és fölkelt, s ha azt mondá neki: most nyugodjál el: elnyugodott.</p>
               <p rend="justify">A csoport közül egy magas, óriási alak vált ki; épen oly rongyos, mint a többi; arcza füsttől fekete, kezében öles vasrúd, mit úgy forgat feje felett, mint nádpálczát; első volt, ki a lángoló borszesz-tócsán keresztül gázolt, s a hányat lép, minden lábnyomán egy-egy égő folt marad hátra. Vakon rohan elé.</p>
               <p rend="justify">Hanem a mint meglátta a szemközt álló huszárságot, hátratoppant, megállt és bevárta, míg hadai utána zúdulnak, akkor a felemelt vasrúddal a kolostorra mutatva, felordított bestialis rekedt hangon:</p>
               <p rend="justify">– Tűzbe az apáczákkal!</p>
               <p rend="justify">A tömeg vérittasan üvöltött utána.</p>
               <p rend="justify">Hanem az üvöltésen keresztül recsegett a lovasság trombita-hangja, a készülőt jelentő parancshang, s ez lohasztá a tömeg tüzét.</p>
               <p rend="justify">– Az égre kérlek, bajtárs, szólt az ifjú aulista Richardhoz; ne adj jelt az összeütközésre. Kerüljük a vérontást. Én megkisértem a nép szívéhez szólni.</p>
               <p rend="justify">– No hát szólj, mondá Richard. Melletted maradok.</p>
               <p rend="justify">És még csak kardját sem húzta ki, sem lovához vissza nem sietett, hanem szívta tovább havannáját.</p>
               <p rend="justify">– Jer, állj ide fel mellém, szólt Fricz. Ebből megérti a nép a testvériséget, mely polgárok és katonák között fennáll. Itt mellettem sérthetlen, megszentelt helyen állasz. </p>
               <p rend="justify">Richard felment Friczczel együtt a kolostorkapuhoz, melyhez négy lépcső vezetett, annak a küszöbe szószékűl szolgált Fricznek.</p>
               <p rend="justify">«Testvérek!» kezdé Fricz.</p>
               <p rend="justify">És azután beszélt nekik szép dolgokat, szabadságról, alkotmányról, a polgárok kötelességeiről, a reactio fondorlatairól, hazáról, fejedelemről, dicső napokról.</p>
               <p rend="justify">Hanem bizony azon a megszentelt helyen azért épen nem voltak életbiztosítva; egy-egy krumpli, egy-egy tégladarab csak úgy koppant a fejük felett, a mivel a hallgatók a beszédre a maguk észrevételeit megtenni siettek. Richard csákója is kapott belőle egyet-kettőt.</p>
               <p rend="justify">Egy-egy átalános felordítás el-elnyomta az ifju népszónok beszédét, úgy, hogy annak szünetet kellett tartani.</p>
               <p rend="justify">– Pajtás, nekem már elég volt a krumpliból, mondá Richard az ifju aulistának; beszélj a testvéreiddel, ha tudsz; mert bizony mindjárt én fogok velök beszélni. Én tudok.</p>
               <p rend="justify">– Nehéz a helyzet, mondá Fricz, izzadt homlokát törülve; – a nép fel van bőszülve a papok ellen. A ligurianusokat már elkergette, s most azt hiszi, hogy minden kolostort le kell rombolnia. Népszerűtlen dolog az apáczákat védelmezni; de az ember azt tekinti, hogy nők, s nők irányában a forradalom is udvarias.</p>
               <p rend="justify">– De azt látom, mondá Richard, a zárda ablakaira tekintve. Azok már mind be voltak hajigálva. Szerencsére belülről fatáblák védték a szobákat.</p>
               <p rend="justify">A nép aztán kezdte a huszárokat is hajigálni; a lovak közt nyugtalanság támadt.</p>
               <p rend="justify">Mikor Fricz újra rákezdte a szónoklatot, már akkor ketten szónokoltak, ő és a vasrudas óriás, a zúgó tömeg egyiknek a szavából sem hallhatott semmit.</p>
               <p rend="justify">Ekkor a katonaság felőli járdán egy új alak csörtetett elő, kinek láttára felderült Goldner Fricz verítéket hullató arcza.</p>
               <p rend="justify">– Ah, itt jön valahára!</p>
               <p rend="justify">Ki jön, mi jön? Egy furcsa bizarr alak. Ez is diák, roppant hórihorgas termet, kalapja mellett három szertelen nagy strucztoll tánczol; arcza síma, sovány, piros, hatalmas nagy orral a közepén; vállán tenyérnyi széles háromszínű szalag és arra egy kicsiny kis koczperd egész a hóna alá felkötve, hogy el ne essék benne. Hosszú haja repül utána.</p>
               <p rend="justify">A nevezetes férfiu rohamlépésben sietett a kolostorajtó előtt állókhoz s egy ugrással ott termett mellettük.</p>
               <p rend="justify">– Isten áldjon, bajtársak. Itt vagyok már, nem kell semmit félni. Mausmann Hugó, bajtárs uram! Főhadnagy a második légiónál. Meggyült önöknek a bajuk? Elhiszem. Fricz barátom remek szónok. De csak tragikus szónok. Tragikus helyen ő a maga helyén van. De ismerni kell a publikumot. Ide Hans Sachs kell, nem Schiller. A ki a népet meg tudja nevettetni, az a győztes. Majd meglássa ön. Mikor én elkezdek versekben beszélni, hogy tátva marad a szájuk, hogy fognak bámulni, tapsolni és végre felkaczagni, akkor aztán oda viszszük őket, a hova akarjuk.</p>
               <p rend="justify">– No hát láss hozzá, bajtárs, hogy megnevettesd a publikumodat, mert én majd megtalálom őt ríkatni.</p>
               <p rend="justify">Mausmann Hugó előre lépett az emelvényen, s hosszú kezét kiterjesztve a nép felé, komikus pathoszszal inte, hogy engedjék szóhoz jutni.</p>
               <p rend="justify">S a mint előhúzta zsebéből tubákos pikszisét, ujjával rápeczczentett, egyet szippantott belőle, ez a furcsa bevezetés csakugyan annyira meglepte a háborgó tengert, hogy egy perczre lecsendesült.</p>
               <p rend="justify">Mausmann Hugónak alkalma lett rákezdhetni végeszakadatlan klapáncziáit, a miket ő versben beszélésnek szokott nevezni, csak úgy jött egymásra a «Brüder» – «Güter» – «die Freiheit» – «sich freut heut «, – «Metternich» – «schmetter nicht», – «minister» – «hin ist er», míg egy fordulatnál erre, hogy «braven Cavalleristen» ez a rím következett, hogy «hoczta Iszten», s hogy a testvéri szövetkezés látható is legyen, az improvisator emphaticus elragadtatással ölelé keblére a huszárkapitányt. </p>
               <p rend="justify">– Pajtás! Még ennek sem nevetnek, monda neki Richard, ki azt bámulta legjobban, hogy a szónok fel sem veszi, hogy a testvéri csók alatt Richard égő szivarát saját arczához sütötte.</p>
               <p rend="justify">Hugó mondta tovább a verseket; de már nem akarták hallgatni.</p>
               <p rend="justify">«Le a papok védőivel! Tűzbe az apáczákkal!» hangzott minden oldalról, s megindult a hajigálás, a népies projectilek mindenféle nemeivel.</p>
               <p rend="justify">Egyszer aztán egy tojással úgy találták el a szónok ifju orra hegyét, hogy annak szeme, szája tele lett a tartalmával.</p>
               <p rend="justify">– No most, erre mondj kadencziát, bruder!</p>
               <p rend="justify">Erre aztán csakugyan elkezdtek nevetni; csakhogy ez a röhej a brutalitás diadalkaczagása volt a megbukott fölött. Röhögtek rajta, a hogy szokott röhögni a kegyetlen mob a kötélről leesett komédiáson, ki nem tud fölkelni a földről.</p>
               <p rend="justify">Ez a diadalröhögés a végső fenyegetés hangja volt a lázadó szörnyetegtől. Ez már most szét is fogja azt tépni, a kit kikaczaghatott.</p>
               <p rend="justify">Richard kapitány elveté szivarcsutáját s indult a lépcsőn lefelé.</p>
               <p rend="justify">Fricz eléje állt, átölelte és nem bocsátá.</p>
               <p rend="justify">– Bajtársam, testvérem, ne tedd azt! Ne adj jelt a vérengzésre. Nem az a vér aggódtat, a mi kihull, hanem az a gyűlölet, a mi kikel belőle. Nekünk nem szabad egymást gyűlölnünk. A te kardodnak nem szabad a mi népünk vérét megkóstolni. Egy oltárunk van; ne áldozzuk meg rajta egymást. Még lehet békés úton segítenünk.</p>
               <p rend="justify">– Hogyan?</p>
               <p rend="justify">– Eredj fel te az apáczákhoz; beszélj a fejedelemasszonynyal. Keresztyének, szent szűzek, nem akarhatják, hogy az ő világi uraságokért százak vére omoljon s két ország, két nemzet átkozott harcza megkezdődjék. Nem; nem akarjuk, hogy ők martyrok legyenek; de meneküljenek innen. Az oldalajtó huszáraid által szabadon van tartva, azon keresztül elmenekülhetnek a belvárosba. Hisz kincseik nincsenek; a mi féltőjük van, könnyen magukkal vihetik. S ha egyszer üres lesz a kolostor, a nép küldötteit felvezetjük oda magunk. Megmutatjuk nekik, hogy itt nincs senki, a kin boszút álljanak, s nincs semmi, a mit prédára vessenek. Az épület pedig az államé. Felirjuk a falakra, felirjuk a kapukra, hogy ez az állam vagyona. És nem fogják lerombolni. Nem sokára megérkeznek többi barátaink; a nép közé fogunk vegyülni: felvilágosítjuk, lecsillapítjuk, megnyugtatjuk őket. – Az égre kérlek, ne húzd ki azt a végzetterhes kardot hüvelyéből. Eredj te, beszélj az apáczákkal. Én addig itt maradok Mausmannal, s feltartom a nép dühét, testemmel, lelkemmel. Míg visszajösz, a két vihar között állunk.</p>
               <p rend="justify">Richard megszorítá az ifju diák kezét.</p>
               <p rend="justify">– Ti bátor fiuk vagytok: derék gyerekek! Jól van. Ráállok a tanácsodra. Te beszélj a testvéreiddel, én majd addig beszélek a nénéimmel.</p>
               <p rend="justify">Richard respektálni kezdé azt a tiszteletreméltó bátorságot, a melylyel egy pár ilyen fiatal ember odaveté magát a háborgó néptenger közepébe, s puszta szóval, szép beszéddel igyekezett a balvégzetű összeütközést elhárítani.</p>
               <p rend="justify">Ráadta a fejét, hogy segítni fog nekik becsületes szándékukban.</p>
               <p rend="justify">Visszament a zárda kapujához s bezörgetett rajta.</p>
               <p rend="justify">A vén kapus ott leste az ajtóban a dolgok kimenetelét s azonnal bebocsátá, a mint Richard megnevezte magát.</p>
               <p rend="justify">Azután ismét bezárta mögötte az ajtót, s utasítá, hogy merre menjen fel a lépcsőn, melyik folyosón előre, ha a fejedelemnővel akar beszélni.</p>
               <p rend="justify">Richard, míg a lépcsőkön felhaladt, végig tanulmányozta magában, mit fog a zárdafejedelemnőnek mondani? hogyan világosítja fel őt a veszélyről? mint magyarázza meg neki, hogy miért kell a népet kimélni? miért szükséges meghozni azt az áldozatot, hogy az okosabb engedjen?</p>
               <p rend="justify">Kicsit restellte, hogy katona létére azt kell vallania nők előtt, hogy nem húzhat kardot a védelmezésükre. Hányszor tette ezt egy görbe tekintetért! Hány párbajban osztott sebet vitéz ellenfeleknek egy kontratánczban fogamzott apprehensióért! – Hanem hát azzal csendesítette le magát, hogy az apáczák nem nők, hanem valami olyan lények, a miknek nincsen nemük.</p>
               <p rend="justify">A folyosón végig haladt, a nélkül, hogy szemközt jövővel találkozott volna.</p>
               <p rend="justify">Az apáczák mind a refectoriumban voltak összegyűlve.</p>
               <p rend="justify">A refectorium ablakai az utczára nyíltak, s annak belső táblái mind be voltak zárva; az egész terem egyedül a nyitva maradt ajtón át kapott világosságot.</p>
               <p rend="justify">A mint Richard e férfi-nem-tapodta küszöbön megállt, megrendítő jelenetnek volt tanuja.</p>
               <p rend="justify">A terem közepén feküdt haldokolva egy apácza. Régóta idegbajban szenvedett, a mai nap rémjelenete elhatározta halálát. Az ijjedelem, a kinn tomboló, őrjöngő zaj ideges görcsöket idéztek nála elő. Társnői ápolva, vigasztalva csoportosultak körüle.</p>
               <p rend="justify">S e martyrologiai jelenet közepett, a sírbolti világításban, azon szűz alakok között, kik a halálvonagló apácza körül térdepeltek, egy ismerős arczot pillanta meg Richard; egy arczot, melynek láttára minden csepp vére fellázadt ön szíve ellen.</p>
               <p rend="justify">Edith volt az.</p>
               <p rend="justify">Ebbe a zárdába küldték őt nagynénjei a jegybenjáró év leteltéig.</p>
               <p rend="justify">A leány is ráismert kedvesére s egy pokolból megváltott üdvözülő örömével repesett tekintete a délczeg ifju arczán.</p>
               <p rend="justify">A priornő magas, szikár, büszke alak, szigorú tekintettel lépett a kapitány elé s nyugodt, szenvtelen hangon kérdezé tőle:</p>
               <p rend="justify">– Mit akar ön?</p>
               <p rend="justify">Richardnak e pillanatban minden gondolat szétszaladt a fejéből, a mit idehozott. </p>
               <p rend="justify">A helyett, a mit gondosan kiformált agyában, azt felelé a priornőnek:</p>
               <p rend="justify">– Legyen ön nyugton, fejedelemnő. Esküszöm önnek az Istenre, hogy szétverem innen azt a csőcseléket!</p>
               <p rend="justify">Az ablaktáblákon már akkor zuhogott a kőzápor, mint a jégeső kopogása.</p>
               <p rend="justify">Richard szeme még egyszer találkozott Edith rémült tekintetével. A harag elállta minden izét; látta a haldokló szűzet a márványpadlaton heverni, görcsös halálrángások között; látta kedvesét kétségbeesett tekintettel felé nyujtani összekulcsolt kezeit; és hallotta a szűzvér-ivó szörny bőszült ordítását kinn az utczán s egész lelke felháborodott rajta.</p>
               <p rend="justify">Nem várta azoknak válaszát, a kikhez beszélt; megfordult, lerohant a lépcsőkön; felszakítá a zárda ajtaját, jobbra-balra taszította az útját álló két ifju aulistát, rohant paripájához, felveté magát a nyeregbe; s azzal előre ugratott a nép elé, kirántva kardját, a jó Albohacent.</p>
               <p rend="justify">Egy tekintetet vetett fel a zárda ablakaira, s úgy tetszett szivének, mintha az egyik ablaktábla félig kinyilnék s azon kinézne valaki. Talán épen Edith?</p>
               <p rend="justify">No ha ide néz, hát lássa meg, ki az a férfi, a ki őt szereti?</p>
               <p rend="justify">A mit Richard mondott a gyülevésznek, az csak két szó volt:</p>
               <p rend="justify">«Takarodjál, csőcselék!»</p>
               <p rend="justify">Elbizakodott vad röhögés üvölte választ szavaira.</p>
               <p rend="justify">Akkor Richard kardját megvillantá feje fölött; a trombita sebes rohamra harsogott, s Richard odavágtatott, hol a nép dühe legjobban lángolt: egyenesen neki a bujtogató népszónoknak.</p>
               <p rend="justify">A roppant óriás felemelte a vasrudat kezében s megcsóválta azt a levegőben, csak úgy zúgott.</p>
               <p rend="justify">Richardnak úgy tetszék, mintha a zárda félig nyilt ablakából egy velőkig ható sikoltás vegyülne a zivatarba.</p>
               <p rend="justify">A vasrúd süvöltve csapott le a lovagra. </p>
               <p rend="justify">Richard előre nyujtott ököllel, feszült karral fogta fel az ádáz csapást.</p>
               <p rend="justify">Dicsőség Albohacen vasának, de dicsőség az ökölnek is, mely azt markolva tartá – a két szörnyű vas szórta a szikrát, mikor összecsókolódott; de az Albohacen kiállta a próbát, még csak meg sem csorbúlt.</p>
               <p rend="justify">Az óriásnak nem volt ideje még egyszer felemelni a vasrudat, a másik pillanatban le volt gázolva a földre.</p>
               <p rend="justify">S öt percz mulva üres volt az utcza.</p>
               <p rend="justify">A bősz csorda szétfutott a szél minden tájékába, a mint a lovasság közéje rohant, elhajigálta zászlóit, fegyvereit; rohant, bujdokolt, ki merre látott, hallgatva, nem kiabálva többé, még a ki sebet kapott és lerogyott is, holtnak tetteté magát és megnémult.</p>
               <p rend="justify">A távoli utczákon csak a robogó lovasság patkóinak dübörgése verte fel a csendet. A futó nép szava elhalt.</p>
               <p rend="justify">Richard lovasaival végig verte a futókat a hosszú utczán a vámvonalon, míg embert talált maga előtt, míg el nem fogyott előle minden élő teremtés, menekülve oduiba, a honnan előkerült.</p>
               <p rend="justify">S akkor megint vissza.</p>
               <p rend="justify">Gyors lovának nem ért az egész csapat nyomába. Ő maga előre nyargalt egyedül, ellenséget keresve büszke tekintetével; utána hű lovásza s azután a trombitás, ki riadót fújt nyomában; messze elmaradva a lovas szakasz.</p>
               <p rend="justify">Mikor másodszor elnyargalt a zárda előtt, egy lélek sem volt már a téren. A zárdának egy ablaktáblája nyitva volt, s azon keresztül a rácsozaton át még egyszer megpillantá Edithet.</p>
               <p rend="justify">Hogy nem jön most szemközt még egy új ellenség!</p>
               <p rend="justify">Csak kivánni kellett és megjött.</p>
               <p rend="justify">Alig gyülekezett össze a vámvonalt végig seprő huszárság a szétkergetett had üldözéséből, midőn az ellenkező irányban új zaj verte fel az utczákat; közeledő néptömeg zaja.</p>
               <p rend="justify">Annak, ki még e zsivaj jellegével nem volt ismerős, magától ki nem lehetett találni, hogy mi az? </p>
               <p rend="justify">Először is szabályszerű katonai lépések robaja.</p>
               <p rend="justify">Azután egy keserves ének a marsellaise dallamára.</p>
               <p rend="justify">Közbe egy rekedt dob el-elmaradozó pörgése.</p>
               <p rend="justify">Mindez összevegyülve a kedves utczai fiatalság gyermekhangú vivátozásával.</p>
               <p rend="justify">Az utczán végigrohanó bőjti szél porfellege nem engedi kivenni a közeledő tömeg mivoltát, csak a szuronyok villogása látszik és azok között egy repkedő fehér lobogó, mely saját háromszínű szalagjaival pofozkodik a levegőben, mintha nem értenének valami dologban egyet.</p>
               <p rend="justify">Tehát valami rendes fegyveres csapat közelít.</p>
               <p rend="justify">Ellenség-e? szövetséges-e? azt sem lehet tudni. A szél veszettül kavarja a port, szemetet s vágja a közeledők szeme közé s mikor eltánczolta fölöttük porkavaró keringőjét, a két fegyveres csapat akkor látja meg egymást, száz lépésnyi közelségben.</p>
               <p rend="justify">Most azután Richard igazán nem tudja, hogy mik ezek?</p>
               <p rend="justify">Sorban és hadi rendben felvonuló fegyveres férfiak, vállaikon szuronyos puskákkal, oldalukon tölténytartókkal; de még sem katonák. A hány, annyifélekép öltözve, fövegeik köcsögkalap, ernyős sipka, utazó süveg: ki frakkban, ki kabátban és mindenkinek fehér szalag a balkarján keresztül kötve. Ez nem lázadó csőcselék.</p>
               <p rend="justify">– Kik vagytok? szólítá meg a fegyveres csapatot Richard kapitány, előlovagolva.</p>
               <p rend="justify">– Nemzetőrség; felelt önérzetteljesen a csapat élén járuló domborodott alak; valószínűleg a csapat őrnagya.</p>
               <p rend="justify">– Mit akartok? kérdezé Richard.</p>
               <p rend="justify">E bizony furcsa kérdés volt. Az érdemes nemzetőrmajor, különben derék szattyáncserző mester, olyan egyszerre nem is találta el rá a feleletet.</p>
               <p rend="justify">De ott voltak már a seregnél Goldner és Mausmann barátaink egy csapat aulista élén s megadták a feleletet, rázendítve az előbb énekelt marsellaise dallamát, melyre egy igen békeszerető vers volt alkalmazva, a miből megtudhatta, a ki a szövegre figyelt, hogy e derék csapatnak semmi egyéb szándoka nincsen, mint a renddel párosított szabadság zászlóját lobogtatni; fegyverei fényével a sötétség hydráit oduikba visszaűzni; a népeket egymással testvérileg összeölelkeztetni.</p>
               <p rend="justify">Richard végig várta a kardalt, mit Fricz és társai válaszul elzengtek.</p>
               <p rend="justify">– De már most szeretném prózában és recitativo is meghallani, hogy mi járatban tetszik lenni?</p>
               <p rend="justify">Az őrnagy rátalált a nehéz feleletre.</p>
               <p rend="justify">– A békét és rendet helyreállítani.</p>
               <p rend="justify">– Hát – tessék, szólt Richard átkozott phlegmával.</p>
               <p rend="justify">Az emberséges nemzetőr főtiszt zavarodva tekintgetett maga körül. Mit «tessék»? Mit csináljon ő azzal a szóval, hogy «tessék», mikor az utczát, a milyen széles, akként állja el előtte a huszár-csapat. Keresztül csak nem repülhet rajtuk. Kénytelen volt tanácsot tartani a táborkarával, hogy mit szóljon erre megint?</p>
               <p rend="justify">Izzadt bele a homloka. Hiszen nem vezényelt ő csapatot máskor, csak úrnapján a processiók alkalmával.</p>
               <p rend="justify">– Hát igen. Tudja kapitány úr. Azt értettem, hogy az ön együttműködésével.</p>
               <p rend="justify">– Vagy úgy? Van önnek számomra napi parancsa?</p>
               <p rend="justify">No még ez a kérdés kellett a jámbor őrnagynak, hogy egészen elmenjen a kedve az egész hadművelettől. Fricz és Mausmann odaugrottak a segélyére s sugták neki, hogy mit válaszoljon. – Persze, hogy van. Az aulától és a nemzetőr-parancsnokságtól.</p>
               <p rend="justify">– Nem ismerem azokat az urakat.</p>
               <p rend="justify">Az őrnagy most már haragba kezdett jönni.</p>
               <p rend="justify">– De kapitány úr!</p>
               <p rend="justify">– Ne tessék tűzbe jönni, őrnagy úr; ezzel a kérdéssel tisztába kell jönnünk; mert ha közre kell működnünk, akkor vagy ön rendelkezik velem, vagy én rendelkezem önnel; s erre valakitől rendelettel kell birnunk, a ki mind a kettőnknek parancsol. </p>
               <p rend="justify">– De hát mit csináljunk?</p>
               <p rend="justify">– Tessék valakit elküldeni vagy a főhadparancsnoksághoz, vagy a hadügyminiszteriumhoz, a ki előadja az itteni állapotot, s az hozzon nekem valami rendeletet, a mihez tarthassam magamat. Addig pedig megmaradunk a helyeinken; mi a nyeregben, önök a glédában.</p>
               <p rend="justify">Ezt az ajánlatot bizony el kellett fogadni.</p>
               <p rend="justify">Az őrnagy nyargonczul küldé a legszerényebb két ifjút mind a két nevezett helyre: Mausmannt a főhadparancsnokhoz, Goldnert pedig a hadügyminiszterhez, hogy adják elő saját belátásuk szerint az itteni dolgok helyzetét, s a szerint eszközöljenek a kapitány úr számára rendelkezési szabályokat.</p>
               <p rend="justify">Saját belátásuk és fölfogásuk szerint!</p>
               <p rend="justify">Csakhogy az a saját felfogás lehet két különböző dolog; a szerint a mint különböző szemüvegeken keresztül néz két különböző szempár. Nem kell elfeledni, hogy Goldner rajongó, idealista, magasztos kedély; Mausmann pedig utczai poéta, ki legszebb versei közben záptojást kapott jutalmul a publikumtól, a mi egyike a legkedvezőtlenebb benyomásoknak.</p>
               <p rend="justify">Míg a két nyargoncz odajárt, azalatt a két csapat ott táborozott a kolostor előtti tér két oldalán.</p>
               <p rend="justify">Richardnak minden ízét átvillanyozta az a gondolat, hogy Edithnek minden haja szálát az ő kardja védelmezi.</p>
               <p rend="justify">Ha ezzel a gondolattal el nem lett volna telve, bizony könnyű szerrel átengedte volna a nemzetőrségnek a kolostor oltalmát. Hisz azzal lerázta volna saját magáról a felelősséget. Ám lássa légyen a nemzetőrség, megvédi-e, s hogy védi meg az apáczákat?</p>
               <p rend="justify">De Edith ott volt!</p>
               <p rend="justify">Ennek a kapunak az őrségét mindenkinek át nem fogja engedni!</p>
               <p rend="justify">Két jó óra telt bele, míg a nyargonczok visszaérkeztek.</p>
               <p rend="justify">Mind a kettő hozott Richardnak pecsétes levelet. </p>
               <p rend="justify">Legelőször azt olvasta el Richard, a mit Mausmann hozott neki a főhadparancsnoktól.</p>
               <p rend="justify">Huh de fel volt paprikázva ő excellentiája. Hogy lehordta a kapitányt azért a lágyságért, hanyagságért, a mit ez ideig tanusított. Miért nem vágott rögtön közbe? Minek hagyta a zendülést ennyire nőni? Kötelessége lett volna rögtön lőni, vágni, mindent eltiporni.</p>
               <p rend="justify">Jövőre a legszigorúbb felelősség terhe alatt ehhez tartsa magát. Az ördög fiának se irgalmazzon!</p>
               <p rend="justify">«No ez jó egynek.»</p>
               <p rend="justify">Lássuk a másikat: hát a hadügyminiszter levele mit mond?</p>
               <p rend="justify">No hiszen abban volt még csak lehordva Richard azért a szeles hebehurgyaságért, hogy minek vágott időnek előtte a nép közé, minek idézett elő vérengzést, mikor az egész kravallt puszta fegyveres demonstratióval el lehetett volna nyomni. Ezuttal szigorúan megdorgáltatik. Jövőre pedig több észszel és tapintattal járjon el hasonló esetekben. Ha az angyalokat húzzák is le lábaiknál fogva az égből, még akkor se kezdjen verekedést.</p>
               <p rend="justify">Richard kapitány keblébe dugta mind a két levelet. Aztán megfogta a kardját, a jó Albohacent, egyik kezével a markolatánál, másikkal a hegyénél, s meghajtotta, hogy ívet képezett, s így szólott hozzá magában:</p>
               <p rend="justify">«Kedves jó kardom, ha te nem volnál az én utolsó, egyetlen jó barátom, bizony ketté törnélek mostan.»</p>
               <p rend="justify">Azzal oda lovagolt a nemzetőr-tiszt elé.</p>
               <p rend="justify">– Uram. A rend helyre van állítva; tessék azt tovább fentartani.</p>
               <p rend="justify">S megfordulva a lovával, jelt adott huszárainak a visszavonulásra.</p>
               <p rend="justify">– Kár! dörmögé a bajusza alatt Pál úr. Egy füst alatt már ezeket is szétverhettük volna. </p>
            </div>
            <div type="div2">
               <head>A Kik Igazán Szeretnek.</head>
               <p rend="justify">Egyszer csak vége van minden szép álomnak.</p>
               <p rend="justify">Ébredjünk fel, éjjel van már!</p>
               <p rend="justify">A legrútabb, a legfeketébb, koromsötét éjjel.</p>
               <p rend="justify">Egy világváros, melyben az éjfél óráiban egyetlen lámpa sem ég, egyetlen ablak sem világít. Vak sötétség minden utczán; a roppant emeletes házak labyrintjában oly tájékozatlanság, mint az őserdők mélyében. Az ég maga is fekete s úgy látszik, mintha csak boltozatja volna e sok utczáju rettentő börtönnek, melynek bezárt kapui talán nem is házakba, hanem katakombákba vezetnek.</p>
               <p rend="justify">Egy lépés hangja sem veri fel a csendet.</p>
               <p rend="justify">Csak néha hosszú, két órai időközökben emelkedik fel a legmagasabb torony ormáról egy vérfényű röppentyű, lángoló kérdőjelt rajzolva az égre; ki tudja, kinek szól e kérdőjel?</p>
               <p rend="justify">És ez nem a képzelet agyréme: ez Bécs.</p>
               <p rend="justify">Október végnapjai járnak, a várost három oldalról vívják.</p>
               <p rend="justify">A nép egy része elmenekült, más része a harczvonalak előtt áll; benn csak azok bujdokolnak még, a kik ott rekedtek; a gázvezetés el van rombolva, nincs mivel és nincs miért világítani. Ninive képe ez, az elpusztulás előtti éjszakán.</p>
               <p rend="justify">Messze, messze lehet menni, míg a város utczáin valakit találunk, s jó hogy sötét van, hogy nem látjuk az utczákat terítve cseréppel, üveggel, a házak oldalait végig paskolva kartácsokkal, a tetőket bombáktól áttörve, s az emeletek padmalyait keresztülszaggatva.</p>
               <p rend="justify">Valahol egy hosszú utcza végén egy nagy tömör halom állja el utunkat. Az a torlasz.</p>
               <p rend="justify">Két zászló lobog a tetején: az éj most azokat is feketéknek mutatja; pedig szép szineik voltak! </p>
               <p rend="justify">A torlaszt harczos férfiak tömege fogja körül. Őrtűz nem ég: ott is sötétség van és lehető csönd.</p>
               <p rend="justify">Vannak, a kik tudnak aludni, s azoknak igen jó párna a fejök alá tett gránitkoczka.</p>
               <p rend="justify">A kiket ébren tart a végzetes éj, azok halkan beszélgetnek egymással.</p>
               <p rend="justify">Két ifju ül egy ágyú laffétáján s tölti az időt enyelgéssel.</p>
               <p rend="justify">Az egyiknek csak félkarja van; a másikat már elvesztette valahol.</p>
               <p rend="justify">– Te Mausmann, szól a félkezű, én azt hiszem, hogy holnap, holnapután, aligha meg nem találom az elvesztett kezemet.</p>
               <p rend="justify">Társa nem tud lemondani arról a jó tulajdonáról, hogy a hozzá intézett szóra rímet mondjon.</p>
               <p rend="justify">– Tudniillik, ha valaki mellé eltemet.</p>
               <p rend="justify">– Nekem valami azt súgja: bevégezted Fridrik!</p>
               <p rend="justify">– Pályádat, mely volt politzeywidrig.</p>
               <p rend="justify">– Bajtárs, én csak a szerelmemet sajnálom.</p>
               <p rend="justify">– Én meg örülök, hogy nincsen nálam.</p>
               <p rend="justify">– Igérj meg egyet.</p>
               <p rend="justify">– Akármi legyek.</p>
               <p rend="justify">– Ha én elesem itt e helyütt.</p>
               <p rend="justify">– A mi nagyon könnyen beüt.</p>
               <p rend="justify">– Tudasd vele, hogy ő volt ajkamnak végsóhaja.</p>
               <p rend="justify">– Na ja!</p>
               <p rend="justify">– S ha a vad szerezsán kardját szivembe mártja.</p>
               <p rend="justify">– Lesz nálad egy vizitkártya.</p>
               <p rend="justify">– Jól találtad a rímet. Majd könyre fakad szeme.</p>
               <p rend="justify">– Ha ráirod: ma’m’zell, je vous aimais.</p>
               <p rend="justify">– Menj a pokolba a klapáncziáiddal! Beszéljünk komolyan.</p>
               <p rend="justify">– Halljam.</p>
               <p rend="justify">– Vidd el utolsó kártyámat Alfonsinenak.</p>
               <p rend="justify">– Ha tudniillik még egyszer meghínak?</p>
               <p rend="justify">– Csak oly sötét ne volna, hogy írhatnék egy szót névjegyemre. </p>
               <p rend="justify">– Nézd, az a granát ide jön, Istenemre!</p>
               <p rend="justify">Nagy búgva csapott le egy távolból érkező granát a torlasz kövei közé, s ott megfenekelve, folytatta tűzokádó üdvözlését, néhány perczre vérvilágot vetve az álmából felriadt csapatra.</p>
               <p rend="justify">Mausmann arra is verset mondott.</p>
               <p rend="justify">– No már most küldtek neked lámpát. Ennél ráirhatod a «madám pá»-t!</p>
               <p rend="justify">Annál a süstörgő fénynél írta rá Fricz névjegyére e szókat: «én önt szeretem, adieu».</p>
               <p rend="justify">Az utolsó szónál már lobbant a granát s izzó darabjai a két ifju feje fölött zúgtak el. – Nem esett semmi bajuk.</p>
               <p rend="justify">Mindennapi tréfa volt ez; föl sem vették.</p>
               <p rend="justify">Fricz átadta névjegyét Mausmannak.</p>
               <p rend="justify">Mausmann kis vártatva így szólt:</p>
               <p rend="justify">– Te Fricz, tudod-e, hogy én most mit gondolok?</p>
               <p rend="justify">– Én is rímet mondjak rá?</p>
               <p rend="justify">– Majd teszem magam. Minket aligha el nem árultak ezek az angyalok.</p>
               <p rend="justify">– Honnan gondolod azt?</p>
               <p rend="justify">– Mindent megtudnak oda át, a mit mi titokban tervezünk.</p>
               <p rend="justify">– Jó kémeik vannak.</p>
               <p rend="justify">– Én azt hiszem, ezek a Plankenhorsték a legjobb kémeik.</p>
               <p rend="justify">– Lehetetlen az. Tudod, hogy a saját kapusuk a mi emberünk, s az híven tudósít felőle, ki jár be a Plankenhorst házba az éjjel és nappal minden órájában? Nem érintkeznek mással, mint a mi embereinkkel. Idegen nem jár hozzájuk. Egyedül a Brigittáktól szokott minden vasárnap odamenni soror Remigia, ki látogatóba viszi nagynénjéhez a zárdában növelt Edith kisasszonyt. A Brigitták pedig nem bajlódnak a politikával; irántunk meg épen le vannak kötelezve; mi védtük őket annyiszor a nép zavargásai ellen. </p>
               <p rend="justify">– No, én csak azt mondom te neked, hogy kár volt nekünk a mi dolgainkba asszonyokat elegyíteni.</p>
               <p rend="justify">– Ne légy háládatlan, Mausmann. Emlékezel a demokrata nőegyletre; mennyit tett ez a közügyért? hogy ápolta sebesültjeinket, hogy gyűjtötte a pénzt számunkra, hogy lelkesítette kitartásra a férfiakat. Ah barátom, nők nélkül nincsen szabadságharcz.</p>
               <p rend="justify">– Kudarcz!</p>
               <p rend="justify">– Már megint rímeket gyártasz?</p>
               <p rend="justify">– Nem árt az!</p>
               <p rend="justify">– Háládatlan! Mennyi megérdemetlen csókot kapott a legszebb asszonyoktól ez a te idomtalan pofád.</p>
               <p rend="justify">– Tovább?</p>
               <p rend="justify">– S mégis a nőket szidod.</p>
               <p rend="justify">– Itt-ott. – Az eddig volt. Meglátod gyermek, ha minket levernek, épen úgy fogják ölelni az ellenségeinket, – mint minket, – s a győztesek, ha nem találnak más tárgyat, a mi hervadt koszorúinkból vetnek ágyat; úgy lesz az barátom.</p>
               <p rend="justify">– Már én azt nem látom, mondá rá Fricz; ezúttal megtalálta ő is a rímet.</p>
               <p rend="justify">Jött az őrcsapat és felváltotta őket. Mehettek pihenni. Egy szétrombolt czukorgyár falai közt volt vetve számukra nyirkos szalmából ágy. Erőt kellett gyűjteni a holnapi nap küzdelmeihez.</p>
               <p rend="justify">E sötét utczákon, mint kisértetes bolygófény botorkál végig egy hintó két lámpásával. Az a két lámpás is csak arra való, hogy még sötétebbé tegye a körülfekvő sírbolti éjszakát.</p>
               <p rend="justify">A hintó a Plankenhorst-ház előtt áll meg, a kocsis maga száll le a kaput kinyitni, s azután behajt az udvarra.</p>
               <p rend="justify">A hintóból két nőalak száll le: egy apácza és egy fiatal leány. Mind a ketten felsietnek a lépcsőn, melyen most lámpa nem világít, hanem maga a ház asszonya tartja ki előttük a kettős kargyertyatartót.</p>
               <p rend="justify">A házi asszony megcsókolja az apáczát s kezét csókra nyújtja a fiatal leánynak, kinek hátra hulló csuklyája alól Edith örökvidám arcza tünik elő.</p>
               <p rend="justify">– Hozta ég, soror Remigia, súgja az úrnő.</p>
               <p rend="justify">– Valóban az ég oltalmára volt szükségem, hogy a kolostortól idáig eljöhessek e rettenetes éjszakában. Sehol egy lámpa nem ég, s a kövezet minden utczában feltépve.</p>
               <p rend="justify">– No de az ég őrizteti az ő angyalaival az ő választottait, hogy meg ne üssék lábaikat a kőben.</p>
               <p rend="justify">– Valóban mindennap csodának köszönhetjük, hogy élünk. De hova szaladt már az a leány megint? Úgy kell rá vigyáznom, mint a vad kecske-gödölyére.</p>
               <p rend="justify">– Előre futott a terembe, fürkészi, mi ujságot találhatna nálunk; kikérdezi Alfonsinét. – No, majd mondok én ma neki ujdonságokat, a mikkel meglehet egész életére.</p>
               <p rend="justify">Azzal bevezette Antoinette asszony soror Remigiát az étterembe, melyben már terített asztal várt reájuk; hideg sültek, finom borok, chartreuse. A theakatlanban forrott a víz.</p>
               <p rend="justify">– Alfonsine, kérlek, láss a konyha után, hogy a cseléd ne jőjjön a szobába.</p>
               <p rend="justify">Edith meg akarta őt előzni.</p>
               <p rend="justify">– Majd én megyek.</p>
               <p rend="justify">– Csak maradjon ön, kedvesem. Ön vendég a háznál. Tudja, hogy önt kímélnünk kell.</p>
               <p rend="justify">Edith durczásan vonogatta vállait a gúnyos gyöngédségre s engedte magát kiszolgáltatni nagynénje által. Antoinette maga rakta el Edith felöltönyét.</p>
               <p rend="justify">– Tessék asztalhoz ülni.</p>
               <p rend="justify">A kerek asztal melletti divánra Antoinette asszony soror Remigiát ülteté le, mellette Edith foglalt helyet.</p>
               <p rend="justify">Miután Antoinette asszony még egyszer személyesen meggyőződött, hogy a szomszéd szobákban nincsen senki, magukra zárta az ajtókat, s Alfonsinet utasítva, hogy készítse el mindenki számára a theát, oda ült szorosan Remigia mellé.</p>
               <p rend="justify">– Mit izent a tábornok? </p>
               <p rend="justify">– Holnap minden vonalon döntő roham lesz; suttogá soror Remigia, még így is félve tekintgetett szélylyel: nem hallják-e meg a falak, a képek, a szobrok?</p>
               <p rend="justify">– Tudja-e, hogy baj van?</p>
               <p rend="justify">– Micsoda?</p>
               <p rend="justify">– A körülzáró seregből egy csapat egyetértésére számítanak a felkelők. Goldner elmondta előttem az egész tervet. Én aggodalmamat fejeztem ki előtte, hogy mi lesz belőlünk, ha a várost ostrommal beveszik? Mit fog velünk csinálni a győztes, kik mindenütt oly kiváló szerepet viszünk? Erre a jámbor fiu elmondta megnyugtatásomra, hogy ne féljünk semmit. Ha minden veszve talál lenni, egy kiszámított menekülési út van fentartva azoknak a számára, kiknek nem tanácsos idebenn rekedni. A mariahilfi és lerchenfeldi temetők között egy osztály huszár képezi az ostromzár kiegészítő részét. Ezzel a csapattal az aula már rég megkezdte a fraternizálást s számít rá, hogy végveszély idején nemcsak útat fog rajta keresztül nyitni, hanem magával is ragadja s fedezetül fogja használhatni az üldözés ellen. Ilyenformán hiszik, hogy kimenekülhetnek vagy Galiczia, vagy Magyarország felé. Csupán a kapitány makacssága akadályozza a terv sikerültét. Ez a kapitány Baradlay Richard.</p>
               <p rend="justify">– Ah; ugyanaz, ki a kolostor előtt szétverte a népet?</p>
               <p rend="justify">– Azt önök Edith húgom szép szemeinek köszönhetik.</p>
               <p rend="justify">– A kapitány, úgy tudom, azontúl sem igen barátkozott az aulával és népvezérekkel.</p>
               <p rend="justify">– Hozzájárulhatlan volt. Mindekkorig nem bírták őt a tervbe befonni. A közlegénység már el van készítve, de kapitányát nagyon szereti; ha az azt fogja nekik mondani: verekedjünk! verekedni fog a saját édes apja ellen is. Hanem most érkezett egy váratlan új segítség a számukra.</p>
               <p rend="justify">– Nos?</p>
               <p rend="justify">– Egy asszony.</p>
               <p rend="justify">– Egy asszony? </p>
               <p rend="justify">– Egy veszedelmes, minden vakmerőségre képes asszony: a Baradlay fiuk anyja.</p>
               <p rend="justify">– Ah! hogy tudott az keresztül jönni az ostromzáron?</p>
               <p rend="justify">– Merész és csaknem lehetetlen módon. Fricz beszélte el nekünk az egészet. Ez az elkényeztetett főispánné Schwechaton egy zöldség-áruló kofánál póröltözetet vett fel, s ugyane kofa vezetése mellett hagymával és burgonyával terhelt puttonyt hozva a hátán, gyalog jött keresztül valamennyi zárvonalon, előőrsön; útközben zöldséget, pálinkát árult a katonáknak s úgy jutott be a városba. Itt a Singerstrasséba szállt ugyanazon zöldségkofa raktárába, 17-ik szám alatt.</p>
               <p rend="justify">– Csodálatos vakmerőség egy úri asszonytól! S mit akar itt?</p>
               <p rend="justify">– A fiait akarja magával vinni innen.</p>
               <p rend="justify">– A két fiatal leány szemei összevillámlottak e szónál. Egyiknél a harag, másiknál a büszkeség villáma volt az.</p>
               <p rend="justify">– Fiait akarja elvinni? kérdé elbámulva az apácza.</p>
               <p rend="justify">– Igen. Rá akarja őket beszélni, hogy menjenek Magyarországba, s álljanak az ottani kormány szolgálatába.</p>
               <p rend="justify">– No! és beszélt már a fiaival?</p>
               <p rend="justify">– Jó szerencse, hogy még nem lehetett. Ma délután érkezett meg. Goldner beszélt vele. Nem tanácsolta neki, hogy éjjel kísértse meg az ostromvonalon másodszori átszökését; tehát holnap reggel fog egyik fiával beszélni, a kapitánynyal. Csak hadd beszéljen. Ezt meg kell neki engedni, hadd menjen oda, s hadd jőjjön vissza. Ha beszélt a fiával, akkor bizonyos, hogy eltántorította azt. Az apátnő tudassa ezt a tábornokkal. Holnap este azután, mikor a kitörés tervezve van, a tábornok fogassa körül az egész huszár-csapatot. Ki van ott közelükben?</p>
               <p rend="justify">– Palvicz Ottó vasas ezredével.</p>
               <p rend="justify">– No ez jó lesz nekik. A huszárokat meg fogják tizedelni. Richárd úrfit pedig főbelövik.</p>
               <p rend="justify">És ezt Edithnek hallani kellett.</p>
               <p rend="justify">Hogy miért kellett ezt Edith előtt elmondani? Hogy ezt kiszámított hidegvérű meggondolás beszélte ki a szerető menyasszony előtt, azt majd egyszer, a történet vége felé meg fogjuk érteni; addig higyjük csak azt, hogy kegyetlen vak gyűlölet, hogy a szenvedésekben gyönyörködés mondatta el a zsibbasztó szavakat Edith hallatára; hogy ez az asszonylélek kéjelegni akart egy másik női szívnek halálos kínjaiban.</p>
               <p rend="justify">De ebben ugyan nem gyönyörködhetett.</p>
               <p rend="justify">Edith arczán egy vonás sem mutatta azt, hogy őt ez az egész terv valamiben érdekli.</p>
               <p rend="justify">Evett jóizüen.</p>
               <p rend="justify">Mikor kedvese főbelövéséről beszéltek, akkora sonkaszeletet tömött a szájába, hogy félre állt tőle a képe, s még egy kis eczetet kért ahhoz a gelatinehoz, a mit a tányérjára kiszedett.</p>
               <p rend="justify">Alfonsineban forrt a méreg e közöny miatt. Nem állhatta meg, hogy egy hüllő hideg haragjával azt ne mondja neki:</p>
               <p rend="justify">– Úgy látszik kedvesem, neked nem igen rontja az étvágyadat az a tudat, hogy a vőlegényedet főbelövik.</p>
               <p rend="justify">Edith a villájára szúrt egy darab gelatinet, s piquant kézmozdulattal tartva azt Alfonsine felé, válaszolta neki:</p>
               <p rend="justify">– Jobb egy vőlegény meghalva, mint egy élő vőlegény eltemetve.</p>
               <p rend="justify">Azzal bekapta a villáján levő falatot.</p>
               <p rend="justify">– Indomptable! mormogá fogai között Antoinette asszony.</p>
               <p rend="justify">Soror Remigia szemeit ég felé forgatva s kezét keblére téve, igyekezett arczkifejezésével bizonyítani, hogy ez egy megtörhetetlen ördögi rossz teremtés.</p>
               <p rend="justify">Nem hat ennek a szivére semmi.</p>
               <p rend="justify">Edith nem akarta észrevenni, hogy három baziliszk hogy iparkodik őt kővé változtatni. Oda tolta kis poharát Alfonsine elé.</p>
               <p rend="justify">– Tölts nekem is abból a chartreuseből, kérlek. Ha apácza leszek, nekem is hozzá kell szoknom ehhez. </p>
               <p rend="justify">Alfonsine odatolta elébe az egész üveget, s nézte hogy mit csinál vele?</p>
               <p rend="justify">Bizony nem reszketett annak a keze, míg poharát teletölté a zöld liqueurrel. És azután soror Remigia poharát is megtölté csordultig.</p>
               <p rend="justify">– Igyunk soror Remigia, valamivel csak nekünk is kell magunkat vigasztalnunk, szólt a leány pajkos humorral.</p>
               <p rend="justify">Soror Remigia negédeskedett egy kicsit, hogy talán már sok is lesz, pedig hát nagyon szerette a chartreuset; az volt a gyönge oldala.</p>
               <p rend="justify">– Valóságos kis ördög ez a leány!</p>
               <p rend="justify">Antoinette asszony azonban még nem végezte el utasításait.</p>
               <p rend="justify">– Ne feledkezzék ön el, soror Remigia, Baradlayné szállásának czíméről: Singerstrasse 17. szám, souterraine zöldség-raktárban; mert a nő vissza fog jönni, hogy másik fiát is meghódítsa és hazavigye. Kezünkben kell tartanunk a fejét. Holnap reggel tudósítsa ön a tábornokot a szokott úton; de el ne siessenek valamit, hogy Richard kapitány meg ne szagolhassa előre a puskaport. Ennek az embernek meg kell halni! S ha minden hajszálát angyalok őriznék is, meg fog halni.</p>
               <p rend="justify">Mit tesz erre Edith?</p>
               <p rend="justify">Rettenetes egy leány!</p>
               <p rend="justify">Most meg már a fromage de Brieből kér egy szeletet, s fogyasztja a chartreuset és itatja vele soror Remigiát.</p>
               <p rend="justify">Meglehet, hogy le akarja magát inni. – Hiszen van oka rá.</p>
               <p rend="justify">Szegény leány!</p>
               <p rend="justify">Mennyi heroismus kellett ahhoz, hogy tudjon enni és inni; mohó étvágyat, inyencz szomjat tettetni akkor, midőn dolgokat beszéltek előtte, a miktől lelke haldokolt!</p>
               <p rend="justify">Játszania kellett azt a szerepet. Hadd higyjék, hogy íme ennek is megtetszett már a kolostori élet; nem érdekli más, nem vigasztalja más, csak a paradicsom a túlvilágon, s a jó terített asztal az innensőn. </p>
               <p rend="justify">Nem sokára úgy tett, mint a ki küzd az álommal, s nem bír szempilláinak parancsolni többé. Feje hátra hajlott a karszékben; lehúnyta szemeit. De azért hosszú selyempillái rejtekéből látott minden arczot.</p>
               <p rend="justify">Azok azt hitték, hogy már elaludt. És nagynénjei már ekkor nem néztek rá sem a gúny, sem a gyűlölet kifejezésével. Inkább a méregkeverő vizsgáló figyelme volt tekintetükben.</p>
               <p rend="justify">– Mindig ilyen? kérdé Plankenhorstné soror Remigiától.</p>
               <p rend="justify">– Fő hajlama a restség, viszonza az apácza, biráló szemeit magasra felhúzva. Délig tudna aludni, ha föl nem keltenők, s este ilyenkor már alig tartható ébren. Nem érdekli sem munka, sem olvasmány; szereti a semmitnemtevést. Szenvedélytelen teremtés. Csak enni és aludni szeret.</p>
               <p rend="justify">– Engedni kell hajlamának. Hadd érezze magát ott mentül kényelmesebben. Évdíját fizetni fogjuk holtig. Az biztosítva van. Ha hazajönne, itt ismét dolgoznia kellene.</p>
               <p rend="justify">– Tehát Baradlay Richard csakugyan el van ránézve veszve.</p>
               <p rend="justify">– Mindenképen. Akár így, akár úgy. Ha az anyjával beszélhet, bizonyos, hogy az a nő rábeszéli őt, hogy szökjék át csapatjával Magyarországba. Már egyik fiát így vitte bele a tűzbe. Az most kormánybiztos s hadcsapatokat toborz. Baradlay elsőszülötte! – Ha pedig az anyjával nem találkozik, ha csapatjának nem akarja engedni, hogy az átmehessen: akkor töltve vannak azok a pisztolyok, a mik őt a végzetes pillanatban láb alól elteszik. Ezt Fricz mondta nekem. Saját csapatjában van két ember, a ki őt le fogja lőni.</p>
               <p rend="justify">– S az a végzetes pillanat már közel.</p>
               <p rend="justify">– Ha a roham holnap ismételtetik, ezek itt benn estén túl nem tarthatják magukat. Éjjel ki fognak törni a lerchenfeldi vonalon, hol Baradlayt tudják. Tehát csak egy nap van hátra. Ha az úrfi beszél az anyjával, akkor holnap estve fogva, holnapután reggel halva lesz. Ha nem beszél vele: akkor holnap estve megölve. Nekem mindegy. Én nem kivánom neki épen a vesztőhelyt, ámbár megérdemelné, hogy gyűlöljem.</p>
               <p rend="justify">– S két nap múlva mindennek vége.</p>
               <p rend="justify">– Vége az egész komédiának.</p>
               <p rend="justify">– És akkor ismét mi fogunk nevetni.</p>
               <p rend="justify">– Hahaha!</p>
               <p rend="justify">Nevettek is már előre.</p>
               <p rend="justify">És Edithnek nem volt szabad elárulni egy arczvonásával sem, hogy mindezt hallja, érzi, végigirtózza! Nyugvó arczvonásainak az álmot kellett hazudni; a restség és mámor érzéki álmát.</p>
               <p rend="justify">És még azután végig kellett hallgatnia, mit suttog ez a három asszony a holnap eljövendőkről. – Hadműveleti terveket, mikben százan, ezren fognak elvérzeni: mosolylyal várt, megölelt, megcsókolt jó barátok; mikben zászlók fognak porba tiportatni, megénekelt, megkoszorúzott, saját gyöngéd kezeikkel hímzett zászlók. Hogyan lesznek a mészárszékre hurczolva, hogyan elárulva, elfogatva, láncznak adva, még ma hősöknek, jó barátoknak, testvéreknek gúnyolt férfiak; és mindez asszonyi hidegvérrel, uri nyugalommal.</p>
               <p rend="justify">És a leánynak nem volt szabad elárulnia rettegését. Lelkének minden ereje küzdött testének minden idegével, hogy azok egyszerre el ne kezdjenek reszketni, hogy tagjait ki ne törje a láz, hogy fogai össze ne vaczogjanak, mint mikor a gyermek a tűzharang kongását meghallja.</p>
               <p rend="justify">Végre itt volt az idő az elmenetelre.</p>
               <p rend="justify">Edith érzé, hogy egy hideg kéz, mint hideg kigyó nyul arczához. Nem volt szabad felriadnia.</p>
               <p rend="justify">Hadd rángassák, hadd költögessék, míg nagy nehezen lelket vernek belé. Azután hadd dőljön az álmos gyermek ámolyogva, ásítozva soror Remigia keblére, ki őt támogatva vezeti le a lépcsőn a hintóig.</p>
               <p rend="justify">Antoinette asszony egész odáig lekísérte őket. </p>
               <p rend="justify">– Nincsen férfi a háznál, ki a kaput betegye, monda a bárónő. Minden férfi a torlaszok előtt áll, saját kapusunk és inasunk is. Egészen magunkra vagyunk. Ha a vén kocsis sánta és süket nem volna, őt is elvitték volna.</p>
               <p rend="justify">Pedig csak azért kísérte le őket a hintóig, hogy saját szemeivel meggyőződjék róla, hogy Edithet soror Remigia viszi magával.</p>
               <p rend="justify">Hátha mégis? A gyanú nem alszik soha.</p>
               <p rend="justify">Mikor aztán ott ült már Edith a hintó egyik szegletében s rögtön álomnak hajtá fejét, akkor megnyugodott felőle Antoinette s visszatért szobáiba.</p>
               <p rend="justify">A nehézkes családi hintó csak lassan döczöghetett a sötét utczákon, a helyenkint föltépett kövezeten; talán a kocsis maga is bóbiskolt.</p>
               <p rend="justify">A mint azután a sötétre kiértek, akkor egyszerre felnyitá szemeit Edith.</p>
               <p rend="justify">Mit nézett? Mit látott? hova gondolt?</p>
               <p rend="justify">Csak egy dologra gondolt.</p>
               <p rend="justify">Elfutni!</p>
               <p rend="justify">Elfutni, ha ezer ördög őrizné is ezt a kocsiajtót, s a hány halottja van e napnak, annak a kísértő lelke mind ott járna is e világtalan utczákon.</p>
               <p rend="justify">Neszelni kezdett uti társnéjára.</p>
               <p rend="justify">Az már aludt.</p>
               <p rend="justify">Nem Edith szemei azok, a mik álomra ragadnak a bőséges estebéd után, hanem felügyelőnéjeé.</p>
               <p rend="justify">Soror Remigia horkolt, mire a belvárosból a glacisra kiértek. A chartreuse megtette kötelességét.</p>
               <p rend="justify">Alig vette ezt észre a leány, midőn szép csendesen felnyitotta a hintó ajtaját, s egy szökéssel kinn termett belőle.</p>
               <p rend="justify">A kocsis felől ugyan megtehette azt; az nagyot hall és talán bóbiskol is.</p>
               <p rend="justify">S azzal sebesen, a hogy szenvedélye vitte, futott vissza a glacis fasorai közül a városba.</p>
               <p rend="justify">Csak ott, a hol a legelső sötét utczába beért, tekintett vissza háta mögé, s látta a távolban, hogy mászik tovább az a magányos lámpa, mit nagynénje hintaja visz magával a sötét éjben, mint vándor szentjános-bogár.</p>
               <p rend="justify">Csak a csipős éji levegő fel ne költené az apáczát.</p>
               <p rend="justify">Különben futhatnak már utána.</p>
               <p rend="justify">Sietve fordult be az utczába, s neki indult a néma, fekete éjszakának.</p>
               <p rend="justify">Sötétben, éjfél tájon, egy kivilágítatlan óriási városban, egy szűz, egy gyermek, senkitől sem védve, senkitől sem vezetve, megindul keresni egy utczát, egy házat, a hol soha sem volt, és abban egy asszonyt, a kit soha sem látott.</p>
               <p rend="justify">Csak a véghetetlen szerelem, mely egy ilyen gyermek szivében istenné tud nőni, adhatott neki erőt ilyen gondolathoz.</p>
               <p rend="justify">Merre induljon? A sötétben még tájékoznia is kellett magát.</p>
               <p rend="justify">Az óriási Szent-István torony szolgált útmutatójául.</p>
               <p rend="justify">A Singerstrasse annak a tulsó oldalán van. Tehát a templomot kell elérnie. Talán ott lel valami becsületes jó szivet, ki őt útba igazítja tovább.</p>
               <p rend="justify">Most már remeghetett kedvére minden tagja, szivének minden idegecskéje. Most már nem látta senki.</p>
               <p rend="justify">Reszketve a láztól, égve a sietségtől, futott a gyermek azokon az utczákon végig, a mik a nagy góth torony irányában vezettek. Süketnéma utczák. Mintha a föld alatt járna, a mese labyrinthjában. A belváros szűk utczáiban, a sokemeletű házsorok között kétszerte sötétebb az éj. Szándékosan elmulasztottak ma minden világítást, hogy az ostromzároló ellennek ne legyen czélpontja sehol.</p>
               <p rend="justify">A mi a városban élni mer, az kinn van a kapuknál, a vonalokon, a mi élni retteg, az elbújt boltozatos menedékekbe, a mikről még most azt hiszik, hogy a bomba nem törheti keresztül. Az utcza üres.</p>
               <p rend="justify">Még saját lépteit sem hallja a leány, oly nesztelenül fut. Fél, irtózik az éjtől, a magánytól; de e félelem fölött uralkodik még mint lázbeteg álomlátásai felett a paroxismus, a kedvesét fenyegető veszély, s az abban fogamzott hagymázos vakmerőség. A hogy azok a lázbetegek szoktak ágyaikból kiugrani, ablakon keresztül menekülni, hegyes kavicsokon mezítláb elfutni, folyamnak rohanni, erős embereket megtámadni – féltükben, iszonyatukban.</p>
               <p rend="justify">Csak egyszer-egyszer állt meg, mikor az óra ütött. Két óraütést hallott már bolyongásai alatt. Tehát félórája már hogy fut, pedig Bécs belvárosa fél óra alatt egyik végétől a másikig megjárható; kivált annak, a ki rohan. Tehát el kellett tévelyednie.</p>
               <p rend="justify">Valahogy kijutott egy utczakereszttérbe.</p>
               <p rend="justify">Ismét megtalálta az István tornyot, most már jobbra maradt az el mellette.</p>
               <p rend="justify">Még sem tévedt el.</p>
               <p rend="justify">A Singerstrassenak ez irányban kell lenni. De hogy lásson meg most egy utczanevet, egy házszámot, mikor ily vak sötétség van köröskörül?</p>
               <p rend="justify">Egy utczaszegleten megállt, ott a szegletkőre leült. Ki volt fáradva.</p>
               <p rend="justify">És harmadszor is hallotta az István-torony óraütésének méltóságos hangját. A tizenkét órát ütötte.</p>
               <p rend="justify">S a mint az óraütés elhangzott, ismét emelkedett, vérvilágot sziporkálva a jelző röppentyű a toronyból, ismét oda rajzolta a fekete égre a világító kérdőjelt; ki tudja, mely távol levő jó barát válaszát kérdezve azzal?</p>
               <p rend="justify">Edith e röppentyű fényénél mohó sietséggel kereste a ház szögletén levő fölirást.</p>
               <p rend="justify">Szivét villanyos öröm járta át. Épen a feje fölött voltak az ércz lapidár betűk: «Singerstrasse».</p>
               <p rend="justify">A bizalom visszatért szivébe. Őrangyal fogta a kezét, az vezette őt idáig. Ez édes hit egészen megnyugtatá. Ez nem vak szerencse, ez gondviselés! Ha a kezdet ilyen jó, akkor a végének is jónak kell lenni.</p>
               <p rend="justify">Most már kezében volt a tájékozás fonala. A röppentyű szétrobbant s ismét feketének hagyta az éjt, hanem Edith tudta már, hogy ha az a ház, a melynek szögletén ő áll, az 1-es szám: akkor az innenső sor házai a páratlan számok. Csak a kapukat kell megszámlálnia, hogy a 17-ik számra ráakadjon.</p>
               <p rend="justify">Folytatta keresését a sötétben.</p>
               <p rend="justify">Úgy tetszett szemeinek, mintha a röppentyű kialvása után még sokkal sötétebb volna az éj. Csak tapogatózva haladhatott, mint a vak.</p>
               <p rend="justify">Minden ajtót kezével kellett megtapintania, hogy a kapukat össze ne tévessze a boltok portáléival. Így haladt, a házakat számlálva, előre. Tizenhárom. – Tizenöt. – Most jön a tizenhetedik kapu.</p>
               <p rend="justify">– Ki az!? Sikolta fel egyszerre rémülten, midőn a tizenhetediknek számlált kapu mélyedésében egy élő lénybe ütközött, s a rémület vad erejével ragadta meg azt mindkét kezével.</p>
               <p rend="justify">– Jézus Mária, Szent Anna! kiáltott fel viszont a maga részéről amaz élő lény. Ez egy őrült.</p>
               <p rend="justify">Az egy vén asszony volt, kibe Edith belebotlott.</p>
               <p rend="justify">– Nem. Nem, bocsánat! lihegé a leány, a nő ruháját eleresztve. De úgy megijedtem öntől.</p>
               <p rend="justify">– Én még jobban magától. Mit akar itt, mamzel?</p>
               <p rend="justify">– A tizenhetedik számú házat keresem.</p>
               <p rend="justify">– Úgy? Mit akar abban a házban?</p>
               <p rend="justify">– Csak én nekem azt meg kell találnom.</p>
               <p rend="justify">– Kivel van ott dolga? Ilyen késő éjszaka, mamzell.</p>
               <p rend="justify">– Egy asszonynyal?</p>
               <p rend="justify">– Micsoda asszonynyal.</p>
               <p rend="justify">– Egy zöldségárusnéval, ki egy másik kufárnővel érkezett ide ma este.</p>
               <p rend="justify">– Valjon mi dolga van velük? Ha megmondja, oda vezetem.</p>
               <p rend="justify">– Oh ne kérdezősködjék tőlem, néne; ha hisz ön Istenben, higyje el nekem, hogy egy ember életéről, nem, két ember életéről: oh Istenem, igen sok életről, halálról van szó. Ha tudja, hol ez a ház, vezessen oda. </p>
               <p rend="justify">– Ez a ház itt van a hátam mögött; monda a vén asszony, ha be akar jönni velem a mamzel.</p>
               <p rend="justify">Edith nem gondolkozott a válaszon.</p>
               <p rend="justify">Bocsáttassuk be magunkat.</p>
               <p rend="justify">– Nálam a kapukulcs, szólt az asszony s felnyitá a keskeny ajtót, s maga elé bocsátva a leányt, ismét bezárta azt mögöttük.</p>
               <p rend="justify">Csak most kezdett eszmélni Edith, hogy mit tett? Egy idegen, ismeretlen házban, egy elhagyott éjféli órában kényre kegyre átadta magát egy soha sem látott idegennek.</p>
               <p rend="justify">A szűk folyosó végén lobogtatott a szél egy földre tett mécsest.</p>
               <p rend="justify">A kövér, pirosképű vén asszony felvette a mécsest s végig mustrálta annak világánál a jövevény leányt, s azután elbámúlva rebegé, annak ismeretes öltözetét szemlélve:</p>
               <p rend="justify">– Szent atyám, ez egy apáczanövendék!</p>
               <p rend="justify">Edith egész alakján, felmagasztalt arczvonásaiban valami dicsfény derengett e pillanatban, a mi ösztönszerű tiszteletre kényszeríté az ismeretlen asszonyt. Egy martyr, egy szent állt előtte.</p>
               <p rend="justify">– Tehát a zöldségárusnéval akar ön beszélni, kisasszony?</p>
               <p rend="justify">– Nem ő vele, hanem azzal a nővel, a ki vendégül jött hozzá.</p>
               <p rend="justify">– Tud valamit erről a nőről?</p>
               <p rend="justify">– Mindent.</p>
               <p rend="justify">– Tudja-e, hogy életével játszik, a mikor ezt mondja?</p>
               <p rend="justify">– Tudom.</p>
               <p rend="justify">– No hát jőjjön utánam.</p>
               <p rend="justify">A némber megindult a lobogó mécscsel előre. A szűk folyosóról egy még szűkebb pinczetorkolathoz vezette a leányt, s azt mondta neki, hogy menjen ő előre.</p>
               <p rend="justify">Edith nem tétovázott. Megindult a pincze falépcsőin, a nyirkos falhoz támaszkodva kezével; és eszébe jutott, hogy ha amaz őrangyal, ki idáig elvezette, most be nem takarná fényes, bűbájos palástjával, akkor most ez ismeretlen földalatti szűk oduban mindazon névnélküli borzalomnak prédául eshetnék, a mit a bűn kigondolni képes. Ez a nő és talán mások, ki tudja kik laknak itt, azt tehetnék vele itten, a mit akarnak; meg is ölhetnék, el is temethetnék itten; soha sem tudná meg senki.</p>
               <p rend="justify">Azért csak csendesen haladt a lépcsőn lefelé. Az a némber fogta az egyik karját, csontos erős markával: talán azért, hogy vezesse? talán, hogy ne botoljék?</p>
               <p rend="justify">A lépcsőkön leérve, egy doh szagú gádorba jutottak.</p>
               <p rend="justify">– Jobbra! sugá a vén asszony.</p>
               <p rend="justify">Edith engedte magát előre tolatni a háromszor is eltérő gádor tekervényes menetein; míg végre egy kívül belakatolt rozzant faajtóhoz értek, melynek hasadékán keresztül gyertyavilág szüremlett elő, daczára annak, hogy az ajtó kívülről be volt zárolva.</p>
               <p rend="justify">A nő felnyitá és levette a pántról a lakatot.</p>
               <p rend="justify">– Ide megyünk be, kisasszony.</p>
               <p rend="justify">De már az ajtónyilás előtt megtudta Edith, hogy itt jó helyen jár. Az ajtóhasadékon fülledt zöldség-illat szivárgott keresztül. Könnyebbülten lélekzett fel. Az a sárgarépa, zeller sem hitte volna, hogy bűzét ambrózia-illatként üdvözöljék valaha.</p>
               <p rend="justify">Ez a zöldségárusné raktára.</p>
               <p rend="justify">– Vigyázzon, még egy lépcső van lefelé, figyelmezteté a kufárnő a leányt; a mint az belépett, ismét betette mögötte az ajtót, s maga kívül maradt.</p>
               <p rend="justify">Edith egy boltozatos üregben találta magát, melynek szögletei burgonyával, répával, falai hagyma-kötegekkel voltak borítva.</p>
               <p rend="justify">A pinczeodu közepén volt két szalmaszék; az egyiken égett egy faggyúgyertya, gombának eredt kanóczczal; a másikon pedig ült egy asszony, népies öltözetben, minőt a városi kofák viselnek.</p>
               <p rend="justify">A nő csendesen tekintett fel a belépő leányra. Ez az arcz nem szokta elárulni meglepetéseit. Ennek nem parancsolnak úrrá lett idegek.</p>
               <p rend="justify">A leány pedig hevesen oda rohant a nőhöz, s térdre esve előtte, megragadá annak kezét, s rémülettől tágult szemeivel előre hirdeté, mit ajka sietve mondott.</p>
               <p rend="justify">– Baradlayné asszony! önnek a fiát meg akarják ölni!</p>
               <p rend="justify">A nő összerándult; de elfojtá ajkán a sikoltást. Pedig a szivén ment e szó keresztül.</p>
               <p rend="justify">– Richardot? rebegé önfeledten.</p>
               <p rend="justify">– Igen, igen, szólt sietve a leány. Richardot, az ön Richardját. Oh asszonyom, szabadítsa őt meg!</p>
               <p rend="justify">És erőszakosan fonta át karjaival a hölgy térdeit.</p>
               <p rend="justify">A hölgy vizsgálódva tekinte a leány arczába:</p>
               <p rend="justify">– Te Edith vagy?</p>
               <p rend="justify">A leány édes bámulattal tekinte föl rá.</p>
               <p rend="justify">– Hallotta ön már e nevet?</p>
               <p rend="justify">– Fiam leveléből ismerem azt. Arczodból, szavadból olvasom, hogy te nem lehetsz más, mint Richard arája.</p>
               <p rend="justify">– Oh asszonyom, a sír arája vagyok én, a kripták a templomfalak jegyese. Tudom jól, előttem beszélték, hogy vőlegényemnek meg kell halni. Meg kell neki halni irtóztató, soha ki nem engesztelhető halállal! vesztőhelyen, vagy orgyilkos által. Azért rohantam önhöz. Ön anyja neki. Válaszszon számára valami szebb halált.</p>
               <p rend="justify">– De honnan tudod te mindezt? Hogy én itt vagyok? Hogy én ki vagyok? Hogy Richardot mi vész fenyegeti?</p>
               <p rend="justify">– Elmondom önnek. Ön el van árulva. Legjobb szövetségesei, bohó, gondatlan ifjak elmondták titkát ravasz úrhölgyeknek, kik szerelmest játszanak, szabadsághősnőket játszanak; pedig a megölő ellenfél megbizottai. Azok elmondták előttem, hogy önt és fiát hogyan fogják már holnap elárulni; ha beszél ön Richarddal, akkor őt elfogják és kivégzik felebbvalói; ha nem beszélhet vele, akkor alattvalói orgyilkolják le. Miért mondták ezt el előttem? Azért, hogy összetörjék lelkemet. Oh, mit tudom én, miért akarnak engemet összezúzni, megbolondítani? </p>
               <p rend="justify">A leány zokogott, de csak egy perczig; akkor ismét egész delejes virgonczsága visszatért.</p>
               <p rend="justify">– De csalódtak bennem. Azt hitték, hogy már össze vagyok morzsolva, hogy már halott vagyok; de én kicsúsztam kezeik közül, megszöktem, elrohantam, keresztül futottam a városon; sötét volt, mégis ide találtam; mert védett az Isten, velem volt, ide vezetett. Még tovább is fog vezetni.</p>
               <p rend="justify">Annyi igaz felmagasztaltság volt az ifju leány indulatszülte szavaiban, hogy a delnő néma elragadtatással fonta karjait vállai körül, és gyönyörködve nézett arczába.</p>
               <p rend="justify">A ki Richardot ennyire tudja szeretni!</p>
               <p rend="justify">– Térj magadhoz, gyermekem, s azután beszéljünk nyugodtan. Látod, én nyugodt vagyok. Tehát azt mondták előtted, hogy holnap reggel leszünk elárulva?</p>
               <p rend="justify">– Bizonyosan tudom.</p>
               <p rend="justify">– Akkor még fél éjszakánk van őket megelőzni.</p>
               <p rend="justify">– Ön el fog menni a fiához?</p>
               <p rend="justify">– Azonnal.</p>
               <p rend="justify">A leány könyörögve tette össze kezeit.</p>
               <p rend="justify">– Vigyen el magával engem is!</p>
               <p rend="justify">A nő egy perczig tanakodott magában.</p>
               <p rend="justify">– Jó lesz. Jőjj te is velünk.</p>
               <p rend="justify">A leány most már kezeivel tapsolt örömében. Olyan gyermek volt.</p>
               <p rend="justify">– Gondold meg, hogy életünkkel játszunk.</p>
               <p rend="justify">– Oh, hiszen annak örülök.</p>
               <p rend="justify">– Neked is pórruhába kell öltöznöd, hogy velünk jöhess.</p>
               <p rend="justify">Baradlayné beszólította a kinn álló kufárnőt.</p>
               <p rend="justify">– Frau Bábi. Nekünk rögtön indulnunk kell.</p>
               <p rend="justify">– Úgy is jó, mondá a vén asszony.</p>
               <p rend="justify">– Ez a leány is velünk jön.</p>
               <p rend="justify">– Ez is? – Akkor hát ennek is costume kell?</p>
               <p rend="justify">– Van készen?</p>
               <p rend="justify">– Mindenféle termet számára. </p>
               <p rend="justify">Frau Bábi egy ócska láda fedelét felnyitva, talált abban fiatal leányok számára való öltözéket. Volt ott több is.</p>
               <p rend="justify">– Hanem már most Frau Bábi, a garderobeot jó lesz összepakolni és máshová elszállítani; mert a szállásunkat többen tudják, mint szükséges.</p>
               <p rend="justify">– Magam is azt gondolom.</p>
               <p rend="justify">A kofaöltözetet Frau Bábi csak a növendék-jelmez fölé adta fel Edithre; derekát keresztül kötötte koczkás gyapot-kendővel, a fejére pedig föltett egyet azokból a kofadivat-szalmakalapokból, a mik a profilból csak az orr hegyét engedik láttatni.</p>
               <p rend="justify">– Tökéletes kicsi kofa. No már most még egy puttony is jön a hátára. Ugy-e még ilyent sem viselt? No ne féljen, majd egy könnyű puttonyt választok ki, a mi csak vesszőből, meg vászonból van, és abba csak zsemlyét rakunk, hogy könnyű teher legyen. Mi ketten elbirjuk a krumplit és a hagymát is.</p>
               <p rend="justify">Edith egész tréfát talált ebben. Felvette a hátára a puttonyt, tele zsemlyével.</p>
               <p rend="justify">– Hja bizony, galambom, ha a katonák közt akarunk megfordulni, eleséget kell magunkkal vinnünk, különben azt hiszik, hogy valami rossz járatban vagyunk.</p>
               <p rend="justify">Azzal fölsegíté a másik puttonyt a nagyságos asszony hátára, a legnehezebbet felvette ő maga.</p>
               <p rend="justify">– És már most tudjuk-e, hogy melyikünket hogyan hínak? Én vagyok a nagyságos asszonynak a Frau Bábi, a kisasszonynak vagyok Fra Mám. A kisasszony nekem és a nagyságos asszonynak: tu Léni. A nagyságos asszony pedig a kisasszonynak: Frau Godl. A nagyságos asszony pedig nekem Frau Midi. No hát hogyan lesz?</p>
               <p rend="justify">Kiki elmondta sorba a másik megszólítását. Még tréfa is volt a szereptanulásban.</p>
               <p rend="justify">– Aztán csak kreuzfidél mind a hárman. Nem szabad félni! Mikor legjobban fél valaki, akkor kell legvigabbnak lenni. Azután mentül «gmoán»-abb nyelven beszéljünk. És csak mindig kreuzfidél; – a hogy én. Csak engem kell utánozni. Különben ördöge legyen annak a katonának, ha én a lerchenfeldi káposztás-kerteken át ott nem szököm ki az ostromvonalukon, a hol akarok. No hát csak mindig kreuzfidél.</p>
               <p rend="justify">Edith megigérte, hogy úgy lesz; hanem aztán a mint kiértek a sötét utczára, ismét elkezdett remegni. Frau Bábi, ki kezében tartotta a kezét, hiába mondott neki bécsi bonmot-kat, tréfás adomákat, nem tudta felvidítani.</p>
               <p rend="justify">– Jaj, Léni! Ha te így fogsz reszketni, akkor jobb lesz, ha itthon maradsz. Hiszen így elárulsz bennünket, hogy mi járatban vagyunk. Szedd össze magadat, Léni! Legyen olyan jó parasztos kedved. Léni, te Léni!</p>
               <p rend="justify">Edith igérte, hogy össze fogja magát szedni, de csak nem birta a parasztos kedvét megtalálni.</p>
               <p rend="justify">Frau Bábi most egy olyan utczán vezette őket végig, a mire Edith a sötétben is ráismert. A Plankenhorst-ház is ebben az utczában van.</p>
               <p rend="justify">Itt még jobban elővette Edithet a reszketés.</p>
               <p rend="justify">A mint a Plankenhorst-ház elé értek, Edith felnézett az ablakokba. Két ablakból világ derengett. Ott vannak nénjeinek hálószobái, mikben az éji lámpa világít.</p>
               <p rend="justify">– De hát mi lelt, hogy úgy reszketsz? kérdezé Frau Bábi a leánytól. Úgy reszketsz, mint egy érzékeny kisasszony, Léni.</p>
               <p rend="justify">– Majd mindjárt nem reszketek én, Fra Mám, csak adjon ide a puttonyból két krumplit; jó nagyot.</p>
               <p rend="justify">– Mi az ördögnek neked az a két krumpli?</p>
               <p rend="justify">– Majd mindjárt megmondom.</p>
               <p rend="justify">És azzal fogta, az egyik krumplit az egyik ablakon, a másikat a másikon zuhé be! csak úgy csörömpöltek az üvegtáblák.</p>
               <p rend="justify">Azzal aztán vesd el magad, szaladt az egész utcza végeig.</p>
               <p rend="justify">Persze, hogy a másik két nőnek is szaladni kellett vele együtt e merénylet után. Alig birták utolérni. </p>
               <p rend="justify">– De mi az ördögöt csináltál, Léni! pörölt rá a fogadott Fra Mám. Elment az eszed, hogy ablakokat hajigálsz be, s így megszalajtasz engem is, meg a Fra Kodlt is? tu nárische Krédl!</p>
               <p rend="justify">Edith azonban megfogva Baradlayné kezét, lihegő kebellel mondá:</p>
               <p rend="justify">– Ott lakik a két gonosz szívű nagynéném, a kik okai annak, hogy most az utczán járok. Hogy ugrottak ki az ágyaikból! Hej, hogy találgatják most, ki kivánt nekik nyugodalmas jó éjszakát? Hahaha!</p>
               <p rend="justify">Baradlayné, a helyett, hogy megszidta volna a leányt, megszorította a kezét. Ő értett mindent. Csodálatos egy gyermek ez!</p>
               <p rend="justify">– No, Fra Mám! mondta Edith, a mint más utczába értek: megtaláltam már a paraszt kedvemet! Akarja-e, hogy danoljak?</p>
               <p rend="justify">Nem is várta rá a feleletet; hanem rákezdte tiszta, szép, csengő hangon énekelni a néprománczból:</p>
               <p rend="justify">«Und ewig kennt das Vaterland und nennt,<lb/> Die letzten zehn vom vierten Regiment.»<lb/> Lia lia lia la!<lb/>
               </p>
               <p rend="justify">Még jodlirozott is hozzá, mint akármely kofának a leánya.</p>
               <p rend="justify">Hogy még sötétebb legyen az ég, az eső is elkezdett permetezni.</p>
               <p rend="justify">– Ejnye, ezt már elengedtem volna holnapra; dünnyögé aggályosan Frau Bábi.</p>
               <p rend="justify">– Nem ázunk el! biztatá vidáman Edith. Ez az eső még jobban eltakar bennünket, Fra Mám.</p>
               <p rend="justify">– No csak te ne szólj bele mindenbe, Léni. Nem kell nekem semmi takaró, hogy láthatatlan legyek. Hanem már most iparkodjunk, míg jobban elő nem kap.</p>
               <p rend="justify">Még jobban siettek. A kufárnő egy-egy perczre megállt, megkérdeni az úri asszonyságtól, ha nincsen-e kifáradva? Az nem szólt, csak inte, hogy menjenek tovább. E napon legalább négy mérföldet gyalogolt már, nehéz teherrel a hátán.</p>
               <p rend="justify">Csodálatos az, a mit egy nő megbír! – Egy nő, a ki anya; – egy anya, a ki szeret. – Fiát, hazáját.</p>
               <p rend="justify">Edithet nem kellett kérdezni, hogy nem fáradt-e el? Ő járt legelől, s tánczolt a vállán vitt puttonynyal.</p>
               <p rend="justify">Két órát vertek a harangok a város tornyaiban, mikor az álczázott nők a Kaiserstrassera kijutottak.</p>
               <p rend="justify">A lerchenfeldi főutcza torlaszánál nem volt senki, még őr sem.</p>
               <p rend="justify">Az ostromlottak tervszerűen hagyták azt látszólag őrizetlenül. Azon a vonalon az ostromló sereg csekély számú lovassága tanyázott, a többi Schwechat alatt volt; lovasság nem ostromol torlaszokat. Azonban a torlaszok melletti házak tömve voltak lövészekkel, kik nesztelenül rejtőzködtek ottan, a kirohanás esélyére tartogattatva.</p>
               <p rend="justify">A nők az ostromlottak miatt kiosonhattak az eltorlaszolt utczákon.</p>
               <p rend="justify">Nagyobb mesterség volt azonban az ostromzárolók vonalán átjutni a temetőig.</p>
               <p rend="justify">A kik azokban a napokban ismerték Bécset, emlékezni fognak rá, hogy az auf der Schmelz és Hernals között volt még akkor egy nyilt árok, a hegyi záporvíz felfogására, elején faragott kövekből, odább palánkokból készült oldalfalakkal. Nem kellemes hely, de jó mély annak, a ki nem akarja, hogy meglássák.</p>
               <p rend="justify">Rendes, polgári nyugalmú időkben félelmes lehet éjszaka végig botorkázni a mély árokban, csak a kétségbeesett tolvaj, a gyermekgyilkos némber, s gazdátlan eb kereskedik ottan.</p>
               <p rend="justify">Hanem a zivataros idő tisztára sepri az ilyen szemétvermeket.</p>
               <p rend="justify">Most nincsen se tolvaj, se gyilkos: háború van.</p>
               <p rend="justify">A kufárnő vezette utitársnőit a mély árok hosszában, melynek fenekét buja fű verte fel: hónapok óta nem járt itt eső. </p>
               <p rend="justify">Egy helyen, a hol az oldalfal be volt omolva, elébb felkapaszkodott maga a kufárnő, óvatosan széttekintett s aztán suttogva mondá:</p>
               <p rend="justify">– Helyben vagyunk.</p>
               <p rend="justify">Legelébb is feladogattatta magának a puttonyokat.</p>
               <p rend="justify">– Ezeket most hagyjuk itten. Elég lesz a magamé. Ott tanyáznak a huszárok.</p>
               <p rend="justify">Kétszáz lépésnyi távolban az ároktól látszott két huszár alakja, az őrtűztől megvilágítva. Távolabb meg öt-hat őrtűz égett egy csoportban; ott volt a temető, a csapat tanyája.</p>
               <p rend="justify">– Nem csalódtunk. Most már Frau Midi előre. Rám nincs ott szükség.</p>
               <p rend="justify">Baradlayné Edith kezét megfogta, s egyenesen az őrtűz felé tartott.</p>
               <p rend="justify">Az őrszem látta őket közeledni; de nem kiáltott rájuk. Egészen közelébe hagyta jönni. Csak akkor szólalt meg az egyik lóhátról, halk mély hangon:</p>
               <p rend="justify">– Ki vagy? Megállj!</p>
               <p rend="justify">– Jó barát. Felelt Baradlayné.</p>
               <p rend="justify">– Jelszót!</p>
               <p rend="justify">– «Nyergelj, fordulj!»</p>
               <p rend="justify">Erre a kérdező leugrott lováról, odament a pórruhás nőhöz, s meghajtva előtte a térdét, tiszteletteljes gyöngédséggel csókolá meg annak kezét, a nélkül, hogy kezével érintené.</p>
               <p rend="justify">– Kegyedet vártuk, asszonyom!</p>
               <p rend="justify">– Rám ismertél Pál? jó öreg!</p>
               <p rend="justify">– Hála Istennek, csakhogy itt van!</p>
               <p rend="justify">– Hol a fiam?</p>
               <p rend="justify">– Egyszeribe odavezetem. – Hát ez a drága szép cseléd? kérdé Edithre mutatva.</p>
               <p rend="justify">– Ez is velem jön.</p>
               <p rend="justify">– Értem.</p>
               <p rend="justify">A vén huszár odaadta kantárszárát bajtársa kezébe s gyalog vezette a temető felé a két hölgyet. </p>
               <p rend="justify">Egy kis fehér ház, a temetőőr lakása máskor, volt ezúttal Richard haditanyája. Abban foglalt el egy kis szobát, melynek ablaka a város felé nyilt.</p>
               <p rend="justify">Épen az éjjeli czirkálásból tért haza; zárt ajtóját felnyitá kulcsával, a gyertyát meggyújtá az asztalon, s azzal boszúsan ütött öklével az asztalra.</p>
               <p rend="justify">– Már megint itt vannak!</p>
               <p rend="justify">Mik vannak ott?</p>
               <p rend="justify">Ott vannak szépen kiterítve az asztalán a legújabb pesti hírlapok. És azokban egyes czikkek vörös irónnal aláhúzva.</p>
               <p rend="justify">«Tűzbe velük!»</p>
               <p rend="justify">De még sem tudta őket tűzbe vetni, anélkül, hogy elolvassa.</p>
               <p rend="justify">És azután, mikor elkezdte olvasni, akkor meg épen nem tudta őket a tűzbe vetni. Ki tudja, hátha a hamuból is feltámadnának.</p>
               <p rend="justify">Oda könyökölt az asztalra, s borus homlokát tenyerébe fektetve, ismét és ismét elolvasá a jelzett sorokat és homloka még borultabb lett utána.</p>
               <p rend="justify">«Nem igaz! Nem lehet ez igaz!» kiálta fel önmagával küzdve. «Ámítanak, hazudnak mind! Lehetetlen ilyennek történni a nap alatt!»</p>
               <p rend="justify">Valaki jön. Sietve markába gyűri az olvasmányokat.</p>
               <p rend="justify">Pál úr lép be.</p>
               <p rend="justify">Richard haragosan förmed rá.</p>
               <p rend="justify">– Ki lopta nekem ide megint ezeket az infámis hirlapokat az asztalomra?</p>
               <p rend="justify">Pál úr sarkából kiforgathatlan kedélylyel felel:</p>
               <p rend="justify">– Hogy valakitől ellopjanak valamit, azt értem. De hogy valakinek oda lopjanak valamit, ez nekem új szó.</p>
               <p rend="justify">– Zárt ajtómon keresztül idecsempésznek az asztalomra minden nap egy csomó hirlapot! Ki teszi azt?</p>
               <p rend="justify">– Hát én azt sem tudom, hogy mi az a hirlap! Hisz én nem tudok olvasni.</p>
               <p rend="justify">– Hazudsz! Gazember! Talán nem tudom, hogy három hónap óta olvasni tanulsz vén bolond létedre. Ki tanított olvasni?</p>
               <p rend="justify">– Ne tessék keresni. Épen tegnap halt meg. A trombitás. Kicsapott diák volt szegény, régen a halál kutyái ugattak belőle. Azt mondtam neki, ne vidd el pajtás a tudományodat a másvilágra; hagyj belőle nekem is egy kicsit.</p>
               <p rend="justify">– S minek tanultál te olvasni? vallatá őt szigorral a kapitány.</p>
               <p rend="justify">A vén közvitéz megeresztette a nyakát s keményen odafelelt:</p>
               <p rend="justify">– Könnyen tudnék erre a kérdésre valami mást mondani, mint a mi a tiszta igazság, ha hazudni akarnék: mondhatnám, hogy szeretnék már egyszer altiszt lenni, azért tanultam olvasni. De nem mondom. Hanem megmondom, hogy azért tanultam vénségemre olvasni, hogy megtudjam, mik történnek odahaza?</p>
               <p rend="justify">– Tehát te is olvastad ezeket itt? Honnan kapjátok ti ezeket?</p>
               <p rend="justify">– Hagyjuk ezt máskorra. Reportom van. Két asszonyember akar beszélni a kapitány úrral.</p>
               <p rend="justify">– Asszonyok? Hogy kerültek ide? Honnan jöttek?</p>
               <p rend="justify">– A város felől jöttek.</p>
               <p rend="justify">– Hogy eresztette őket át az őrszem?</p>
               <p rend="justify">– A jelszót mondták.</p>
               <p rend="justify">– Ez megint hazugság. Ebben az órában cseréltem a tábori jelszót; azt még a városban nem tudhatta meg senki. Azt még nem árulhatta el senki.</p>
               <p rend="justify">Pál úr sötét, daczos phlegmával mondá meg az igazat.</p>
               <p rend="justify">– Más jelszóval jöttek be…</p>
               <p rend="justify">– Más jelszóval? Hát van itt az én jelszavamon kívül még valakinek másnak is jelszava? Hisz itt összeesküvés van! De közé fogok vágni. Azt a két nőt főbe lövetem!</p>
               <p rend="justify">Richard dühös volt, a kardját verte a padlóhoz; Pál úr pedig olyan szeliden nézett rá, mint valami jókedélyű nagyapó mérgelődő kis unokájára. </p>
               <p rend="justify">– Az egyik asszonyság a kapitány úrnak az édes anyja.</p>
               <p rend="justify">Pál úrnak meg volt az az elégtétele, hogy rettenetes haragvó kapitányát a düh forró lázából egyszerre az ijedelem merevületébe látta átfagyni. Az ifju szemei elbámultak, ajka nyitva maradt, keze úgy állt meg, a hogy azt, kardját felkapva, a légbe emelte.</p>
               <p rend="justify">Richard azt hitte, hogy álmot lát, mikor azután a vén szolga felnyitá az ajtót, s eléje tünt az éj sötétéből először egy szelid, szeretetteljes női arcz, oly tiszteletre méltó, oly hódolatgerjesztő; és utána egy másik, kinek tekintetében gyermek-szív, angyalszerelem sugárzik; mindkettő pórruhában, átázva, sárosan, kimerülten…</p>
               <p rend="justify">A mit Richard néhány percz előtt olvasott azokból az elátkozott lapokból, a megtagadott mese, a hihetetlen álomlátás, előtte állt. Egy élő pár azokból az úrnőkből, kiket vérszomjú vad csordák éjnek idején fáklyával, fejszével megrohannak, kiknek férjeit, testvéreit szemeik előtt lemészárolják, s kiket irgalmas pórnők álöltözetekben csoda módon megszöktetnek, s kik gyalog, sárosan, rongyosan, mezitláb futnak tova égő házaik alul, ijesztő rémül jelenve meg más vidékek ismerősei előtt – új ismeretlenekül.</p>
               <p rend="justify">Ez a kép állt előtte.</p>
               <p rend="justify">Oda rohant anyjához szótlanul és átölelte, megcsókolta arczát, kezeit. Mily ázott volt öltözete! mily hidegek arcza, kezei! Nem is kérdezett tőle semmit.</p>
               <p rend="justify">Edithre pedig oly félve tekintett. Mintha azt hinné, hogy ez nem az. Talán van még más arcz, mely az övéhez oly nagyon hasonlít? Hiszen elképzelhetetlen az, hogyan lehessen ő e perczben itt? Félt megtudni, ki ez?</p>
               <p rend="justify">Nem szólt senki egy szót is, csak valami csendes hang hallatszott, a mit úgy neveznek, hogy zokogás. A minden beszédnél többet mondó hang.</p>
               <p rend="justify">Richard oly mondhatlan fájdalmat érzett szivében, mikor anyját így látta, így ölelte, hogy nem volt ura magának többé, arczczal oda veté magát az asztalra, hol ama vészthirlő lapok feküdtek s keserűen nyögé: </p>
               <p rend="justify">– Hát ez mind igaz?!</p>
               <p rend="justify">Anyja bepillantott a lapokba.</p>
               <p rend="justify">– Egy ezredrésze annak, a mi igaz! monda fiának; esküszöm neked arra a szeretetre, a mivel szivemben hordozlak mindig.</p>
               <p rend="justify">– Ne esküdjél, anyám. Az, hogy te most itt vagy, rettenetesebb bizonyítvány nekem minden esküvésnél.</p>
               <p rend="justify">És azzal elkezdte az asztalt ütni öklével.</p>
               <p rend="justify">– És most nem parancsol nekem sem Isten, sem ember többé. Egyedül te parancsolsz, anyám! Mit kivánsz tőlem?</p>
               <p rend="justify">Baradlayné e szóra megfogta Edith kezét s odavonta őt Richardhoz.</p>
               <p rend="justify">– Nézd, itt van az, a ki nekem megmondta, hogy mit kivánok én tőled. Még ez előtt egy órával magam sem tudtam azt kimondani.</p>
               <p rend="justify">– Edith! suttogá Richard elbámulva, megtapogatá az eléje nyujtott kis kezet, mely nedves volt az ázott pórköntöstől. Ez Edith keze, ez Edith arcza. De hogy lehet ez? Hát mi jön még, a mitől egészen megtébolyodjam?</p>
               <p rend="justify">– Lélekcserélő idők járnak, fiam! monda Baradlayné: mindnyájan más emberek lettünk. Minden kőnek szive van most és fáj. Azt akarták, hogy annak, a ki fegyvert visel, ne legyen. A szuronyerdőnek anyja van, a kit úgy hínak, hogy haza. Hanem ez az örök anya néma, nem kiálthat! Tudták. Azt meg lehet ostorozni, meg lehet gázolni, testét szétdarabolni, nem kiálthat: fiam segíts! – De nem gondoltak arra, hogy minden egyes kardviselőnek van egy anyja otthon: és ha kétszázezer anya elkezd jajt kiáltani, azt majd meghallja a nagy gyermek! Kiáltottunk! A pórnő, az úrnő, ment, írt, beszélt, a hol fia volt. És meghallották szavunkat. És ez rettenetes parancsolat volt. Az anyák hazaparancsolták fiaikat. És a fiak haza jöttek. Csak te nem hallottál meg minket.</p>
               <p rend="justify">– Hallgatlak anyám. Minden szavadat őrzöm.</p>
               <p rend="justify">– Nézd, itt van egy fiatal leány; apácza-növendék. Ez meghallja, mint beszélik el előtte titokban, hogyan akarják elveszteni kedvesét? Ravaszul, sátáni terv szerint. Akár tesz, akár nem tesz, orgyilokkal. Már ki van adva egyik részről a parancsolat, hogy elfogják, másik részről már töltve ellene az orgyilkos fegyvere. És a fiatal leány nem gondolkozik, mit tegyen? Nem sír, nem esik kétségbe. Vígságot tettet; megszökik őreitől, éjfélben, éj közepén neki fut a sötét éjszakának, fekete koromsötét éjben végig futja a város kisértetes utczáit, hogy feltalálja kedvesének anyját, hogy annak lábaihoz vesse magát és így szóljon hozzá: «asszony! fiadat meg akarják ölni, rettenetes, gyalázatos halállal! siess! keresd fel! válaszsz számára valami szebb halált!»</p>
               <p rend="justify">– Edith! rebegé Richard s a leányka hideg kezét homlokához szorítá.</p>
               <p rend="justify">– Én választottam, fiam.</p>
               <p rend="justify">– Mondjad anyám.</p>
               <p rend="justify">– Van még mező, hol az ilyen fiak, ha feláldozzák magukat, anyjuk nem sír utánuk, csak édes könyeket.</p>
               <p rend="justify">– Mit tegyek?</p>
               <p rend="justify">– Tanuld meg közkatonáidtól. A tábori jelszó, melylyel előőrseiden átjöttünk, ez volt: «nyergelj, fordulj!» ha e jelszót kimondod, megtudod, merre mégy? Hogy eljutsz-e oda? Az kardod dolga és az Istené!</p>
               <p rend="justify">– Úgy lesz.</p>
               <p rend="justify">Richard az ajtóhoz lépett. Pál ott őrködött.</p>
               <p rend="justify">– Eredj, szólt hozzá csendesen; tudasd az altisztekkel az új tábori jelszót: «nyergelj, fordulj!»</p>
               <p rend="justify">A vén huszár nem szólt semmit, hanem futott.</p>
               <p rend="justify">– Az én koczkám el van vetve, szólt Richard visszatérve anyjához és kedveséhez. De hát ti veletek mi történik most?</p>
               <p rend="justify">– Ki tudhatja azt? Mindennap él az Isten.</p>
               <p rend="justify">– Ti most már nem mehettek vissza a városba. Azt holnap ostromolni fogják minden oldalról. Ott vész lesz minden ponton. Én most már rögtön indulok, a míg sötét van; a zápor segít a harczvonalból eltünnöm. Nem jó volna-e velem jönnötök a legközelebbi faluig, hol kocsit fogadhattok, s menekülhettek Magyarország felé. Edithet vidd magaddal, anyám.</p>
               <p rend="justify">Mind a két hölgy tagadólag inte fejével.</p>
               <p rend="justify">– Én, fiam, ismét visszamegyek a városba.</p>
               <p rend="justify">– Anyám! gondold meg, hogy holnap be lesz véve a város, s hogy te el vagy árulva.</p>
               <p rend="justify">– Nem gondolok semmire. Nekem még egy fiam van abban a városban, s én visszamegyek érte; ha tűzbe, lángba lesz is borulva és ellenséggel megtöltve: még is kihozom onnan a fiamat, ott nem hagyom nekik!</p>
               <p rend="justify">Richard eltakarta kezével arczát.</p>
               <p rend="justify">– Oh anyám, milyen törpe vagyok én veled szemközt.</p>
               <p rend="justify">És azután fájdalmasan tekinte Edithre, mintha kérdené, hát veled mi történik, szélbe dobott virágszál? hová mégy? kihez térsz? milyen napokat vársz?</p>
               <p rend="justify">Edith megérté a néma kérdés fájdalmas beszédét s megszólalt.</p>
               <p rend="justify">Eddig csak hallgatott.</p>
               <p rend="justify">– Miattam legyen ön nyugton, Richard. Önnek anyja visszakisér engem a kolostorig. Én oda visszatérek. Ne aggódjék miattam. Megfenyítenek, de meg nem ölnek. És azután jó helyen leszek ottan. Várni fogok önre. Várni fogom, míg ön diadal-koszorúsan, győztesen eljön egyszer értem s elvisz magához. Boldog leszek a várakozásban. Ha pedig azt rendelte az ég, hogy ön nálamnál szebb menyasszonyt talál, a kit az udvarlói úgy hínak, hogy «szép halál», akkor legalább tudni fogom, mikor nap-nap után a hideg kövön térdepelek, miért imádkozom?</p>
               <p rend="justify">Baradlayné e szóknál gyöngéd erőszakkal odanyomta fia kebeléhez a kedves gyermeket, s míg azok egy fájó ölelkezésben szerelmük szentségére felesküdtek, az anya reszkető kezét az égre emelve, kényszeríté Istent, hogy ha néz alá a magas égből, ezt a fogadást látatlanul ne hagyja!</p>
               <p rend="justify">Kinn dobogtak a sorakozó paripák. </p>
               <p rend="justify">– Az idő letelt. Fiam, siess; szólt Baradlayné.</p>
               <p rend="justify">Richard letörlé könyeit: megölelte anyját, s azzal köpenyét nyakába kerítve, kiment kedveseivel együtt a szabadba.</p>
               <p rend="justify">Az eső folyvást hullott.</p>
               <p rend="justify">A huszár-szakasz rendben állt már a temetőárkon kívül.</p>
               <p rend="justify">Richard felkapott lovára és csapatja elé lovagolt.</p>
               <p rend="justify">Mikor a két nő elhaladt a lovagok mellett, csendesen, de mind egyszerre, nem kiáltva, csak susogva, egy elfojtott: «éljen» szóval üdvözlék a két nőalakot. Olyan volt az, mint a szélfuvallat, mind az erdőzúgás, ez a halk «éljen» sóhajtás száz meg száz elfult kebelből.</p>
               <p rend="justify">«Nyergelj, fordulj!» szólt a csendes jelszó; a csapat megindult. Meghalt a trombitás, nem volt szüksége a csapatnak trombitaszóra. Eltüntek mint egy tábor-kísértet.</p>
               <p rend="justify">A két hölgyet pedig elvezeté Pál úr az őrtűzig, hol a kufárnő várt reájuk. Pál úr a másik őrszemmel hajnalodottig ott fog maradni, hogy a czirkáló járat semmit észre ne vegyen, s azután vágtatni fog a többiek után. – Az eső egyre szakad.</p>
               <p rend="justify">– Gondolnánk már a visszatérésre, monda Frau Bábi nagyon kedvetlenül. Ez az eső nem jó nekünk. Azon az úton, a min jöttünk, nem mehetünk vissza, az árok azóta megtelt vízzel.</p>
               <p rend="justify">– Előveszszük azt a mesterségünket, a mivel tegnap bejutottunk Bécsbe, vigasztalá őt Baradlayné. – Egyenesen a bivouac közepébe megyünk, mint kufárnők, kik enni-inni valót árulnak.</p>
               <p rend="justify">– Hiszen a mi tegnap jó volt, az ma is jó; csakhogy tegnap magunk voltunk. Aztán ilyen két tisztes asszonyság, mint mi ketten, már könnyen össze-vissza járhatja a tábort. De most még ez is velünk van!</p>
               <p rend="justify">Edithre mutatott a kufárnő.</p>
               <p rend="justify">– Rajtunk már nem igen kap senki, kivált ha jó mérges képet mutatunk; de ezen a fiatal cseléden megakad az átkozott szem. Nem azért mondom, mintha valami baj történnék vele, ha belebódorodunk a lóger közepébe; hanem attól félek, hogy a milyen kényes és szokatlan az ilyen teremtés, ha valami pajkos ficzkó egyet csíp rajta, vagy legyeskedni talál körülötte, elárulja magát, hogy ő kisasszony.</p>
               <p rend="justify">– Oh ne féltsen engem, Frau Mam! biztatá őt a leány. Szolgálónak neveltek engem!</p>
               <p rend="justify">Itt eszébe jutott, hogy ismerkedett meg Richarddal.</p>
               <p rend="justify">– No hát csak okosan tégy, Léni leányom. Csak kreutzfidél! csak recht gmoan!</p>
               <p rend="justify">A puttonyaikat felvették. A csatorna-fenéken most már nem lehetett haladni; a jobb parton sem többé, mert az meredeken emelkedett föl. Egy gyaloghidon át kellett menniök a tulsó partra, ott egy gyalog-útra leltek. Frau Bábi azt állította, hogy azon kell előre haladniok; ő ismeri azt az utat, a veteményes kertek közé vezet, a hol ő már tudja azután a palánkokon keresztül a járást.</p>
               <p rend="justify">Az eső is esett, sötét is volt. Három-négy óra között járt az idő éjfél után. Lehetetlen volt magukat tájékozniok, merre járnak. Az volt az egyedüli útmutatójuk, hogy mikor jöttek, az eső hátba verte őket, most pedig szemközt veri.</p>
               <p rend="justify">Egyszer aztán hirtelen megállt az eső, felszakadtak a felhők s a menekülő nők akkor látták, hogy az ostromzárló sereg egyik főtáborhelyére jutottak.</p>
               <p rend="justify">Jobbrul balrul előttük lovaikon ülő vértesek fehér köpönyegei voltak kivehetők az éjben.</p>
               <p rend="justify">Visszafordulni késő volt.</p>
               <p rend="justify">Alig húsz lépésnyire előttük állt egy csárdává rögtönzött mezei lak. Abban jó kedvű lovas katonák ütöttek tanyát. A lak belsejében kintornaszó hangzott. Talán tánczoltak is?</p>
               <p rend="justify">Egy csoport kinn állt az ajtóban.</p>
               <p rend="justify">A mint a három nőt megpillantották, egy csapat szilaj ficzkó eléjük szaladt s körülfogta őket. </p>
               <p rend="justify">– Hóha bolond, hóha! kiálta a legelsőnek Frau Bábi, meg ne egyél. Nagyanyád jön, krumplit hoz.</p>
               <p rend="justify">A vitéz uraknak azonban már egyszer nagyon jó kedvük volt s nem szomorodtak el a vén asszony arczfintorulataitól, az ifjabbakat is közrekapták. Egy gonosz szem észrevette, hogy azok között egy szép leány is van.</p>
               <p rend="justify">– Gyertek be hozzánk, egyet tánczolunk!</p>
               <p rend="justify">Baradlayné odasúgott Edithnek:</p>
               <p rend="justify">– Most el vagyunk veszve.</p>
               <p rend="justify">– Mi hagyján! súgott vissza Edith. De Richard! – Ez itt Palvicz Ottó ezrede. Ez van kirendelve, hogy Richard csapatját titokban ellenőrizze. A mint az eső megáll, a mint világosodni kezd, észre fogják venni, hogy Richard osztálya eltünt helyéről s üldözni fogják. Istenem! Valamit kell tennünk!</p>
               <p rend="justify">Edith hirtelen félrelökte maga elől a házsártos legényt, ki ruhájánál fogva a csárda felé ránczigálta s ledobva válláról a puttonyt, tiszteletet parancsoló tekintettel fordult az őrmesterhez; választékos úri hangejtéssel szólva hozzá:</p>
               <p rend="justify">– Őrmester úr! Jelentsen be az ezredesnek. Hol van Palvicz Ottó ezredes? Hozzá vagyunk küldve. Mondja neki: itt van Brigitta.</p>
               <p rend="justify">(– Mit cselekszel? szólalt fel suttogva Baradlayné.)</p>
               <p rend="justify">(– Most hagyjanak mindent rám. Vagy sikerül, vagy elveszünk.)</p>
               <p rend="justify">(– Narische Krédl! dörmögé magában Frau Bábi, kinek ijedtében minden kreutzfidél kedve kárba ment. Ez most mindnyájunkat a pokolba visz.)</p>
               <p rend="justify">Az őrmester rögtön szétterelte a nőkkel huzakodó legényeket s a fegyveres őrt szólítva, kivont kard közt kisérte őket a szomszéd házikóig, oda bebocsátva mind a hármat. Ott az előszobában hagyta őket, s maga bement az ezredeshez.</p>
               <p rend="justify">Néhány percz mulva ismét kijött.</p>
               <p rend="justify">– A Brigitták jőjjenek be.</p>
               <p rend="justify">Baradlayné és Edith beléptek a szobába. </p>
               <p rend="justify">A főtiszt egyedül volt. Magas, erős alkatú férfi, kemény kifejezésű vonásokkal, miken jellemzetessé teszi magát a szokatlanul hosszú orr; mélyen ülő szemei gyanut, ajkszögletei gunyort fejeznek ki.</p>
               <p rend="justify">Elébb hosszasan szemszögezi az előtte álló két nőalakot; csak azután szól hozzájok:</p>
               <p rend="justify">– Kit keresnek önök?</p>
               <p rend="justify">Edith siet felelni.</p>
               <p rend="justify">– Palvicz ezredest.</p>
               <p rend="justify">– Palvicz csak alezredes, jegyzi meg rá a tiszt.</p>
               <p rend="justify">– Tegnap este lett előléptetve ezredesnek.</p>
               <p rend="justify">E mondat megszelídíti a kemény úr arczát. Gyanuja fogy.</p>
               <p rend="justify">– Honnan jönnek?</p>
               <p rend="justify">– Jerichoból.</p>
               <p rend="justify">– Ki küldi?</p>
               <p rend="justify">– Rahab.</p>
               <p rend="justify">– Kihez?</p>
               <p rend="justify">– Józuához.</p>
               <p rend="justify">A főtiszt helyeslően inte fejével. Mindazok a mondatok voltak ezek, miket Plankenhorstné soror Remigiának betanított, hogy küldötte hitelt nyerjen az ostromló táborban. Azt hitték akkor, hogy Edith alszik, ittas.</p>
               <p rend="justify">– Mit izen?</p>
               <p rend="justify">– A Gibeonita az Emoreussal egyetért.</p>
               <p rend="justify">– Gondolom! – Mennek, vagy jönnek?</p>
               <p rend="justify">– Jönnek.</p>
               <p rend="justify">– Ott leszek!</p>
               <p rend="justify">Palvicz Ottó rögtön parancsot adott a másik szobában levő hadsegédének, hogy azonnal sorakoztassa az egész ezredet. Maga is utána látott.</p>
               <p rend="justify">A két hölgyet azalatt megkinálta üléssel, míg vissza fog térni.</p>
               <p rend="justify">– Mi volt e szavak értelme? mit beszéltél neki? kérdé Baradlayné, midőn egyedül maradtak, alig hallható suttogással. </p>
               <p rend="justify">– Jericho – Bécs; Raháb – a zárdafő; Jozua – a tábornok; a Gibeonita és Emoreus – a huszárcsapat és az aula.</p>
               <p rend="justify">– Te elárultad őket!</p>
               <p rend="justify">– Csitt! Rég szemmel tartják őket. Csak azt nem tudják, mit akar a Gibeon? átjönni-e Jerichóba? vagy elmenni a Kanahánba? Én azt jeleztem, jönnek.</p>
               <p rend="justify">Baradlayné még mindig nem értette ezt. Tagjait zsibbadás állta el az irtózat miatt.</p>
               <p rend="justify">Palvicz Ottó visszatért. Nem lehetett Edithtől kérdezni.</p>
               <p rend="justify">– Hölgyeim, indulunk. Szólt udvariasan a két delnőnek. Azok ismét felvették puttonyaikat.</p>
               <p rend="justify">– Mit izen ön vissza? kérdé Edith.</p>
               <p rend="justify">– Üdvözlöm Rahabot. A kapunál várom a Gibeonitát.</p>
               <p rend="justify">Azzal kikisérte a két hölgyet, s két gyalog vezetőt rendelt melléjök. Azok kísérték őket tiszteletteljes távolban, míg a kufárnőt előre bocsáták egy harmadik gavallér kalauzsága mellett, ki eleve figyelmezteté a tisztes asszonyságot, hogy ne tessék hátra nézegetni, mert úgy járhat mint Lóth felesége.</p>
               <p rend="justify">Egyszer aztán csak elmaradt tőlük mind a három, mikor a lerchenfeldi kapuhoz közel értek.</p>
               <p rend="justify">Mikor a pusztán hagyott torlasz előtt megálltak egy perczre megpihenni s puttonyaikat letették a kőhalmazra, akkor azt kérdé Baradlayné Edithtől:</p>
               <p rend="justify">– Most mi fog történni?</p>
               <p rend="justify">– Az, hogy Palvicz vértesei a Bécs felé vezető utat tartják reggelig zárva Richard előtt, s mire észre fogják venni csalatkozásukat, akkorra Richard négy órai szökő utat nyert előttük, s többé be nem érik.</p>
               <p rend="justify">– Remek leány! szólt Baradlayné ölébe takarva a gyermeket. Úgy hiszek Istent az égben, a mint hiszem azt, hogy eljön az idő, a mikor a Baradlay-ház kapujában az én térdem lesz az, a hova lábadat legelőször leteszed, mikor a kocsiból leszállsz. – De milyen hosszú út van még odáig mind a hármunkra nézve! </p>
               <p rend="justify">– Induljunk neki, asszonyom.</p>
               <p rend="justify">– Mért nem mondod: «anyám»?</p>
               <p rend="justify">– Hadd ne mondjam. Babonás vagyok. Azt hiszem, hogy a ki örül akkor, midőn szomorkodnia kell, olyan vétket követ el, mint a ki a templomban elneveti magát. Ne legyen nekem addig örömem! Ki tudja, hátha abban a perczben, a mikor azt mondanám önnek «anyám»: már nem volna anyám, nem volna fia. Hagyjon meg engem babonáimban: kisérjen el a kolostor ajtajáig.</p>
               <p rend="justify">A két nő elkisérte Edithet a kolostor-kapuig, s midőn ott bebocsáták, Edith póröltönyét, puttonyát saját puttonyába emelte Frau Bábi, s tovasietett úrasszonyával.</p>
               <p rend="justify">A hazaérkező Edithet az elszörnyedés hangja fogadta a kolostor refectoriumában.</p>
               <p rend="justify">Az egész személyzet nem hunyta le szemét az éjjel, úgy megzavarta őket a jelenet, mikor soror Remigia egyedül hajtatott be a kolostor udvarra, s a hintó nyitva hagyott ajtaját meglátták s kérdezték tőle, hogy hát Edith hová lett?</p>
               <p rend="justify">A rémületet fokozta az a helyzet, hogy még csak lármát sem lehetett ütni a keresésével.</p>
               <p rend="justify">Már pitymallott, mire visszakerült. Minden oldalról reá rohantak. Hol volt? hol járt?</p>
               <p rend="justify">– Majd estére megmondom, addig nem.</p>
               <p rend="justify">Hallatlan elvetemültség.</p>
               <p rend="justify">Mikor a feddés, fenyegetés nem használt: a fenyíték került rendre. Edith azt is meghagyta magán történni.</p>
               <p rend="justify">A jámbor szüzek elborzadtak, mikor vetkőztetni kezdék, s minden ruháját sárosnak, tépettnek találták, mint a ki a városon kívül csatangolt. De nem tudták belőle kivenni, hogy hol járt.</p>
               <p rend="justify">Elővették a virgácsot, a flagellumot, de nem használt sem a vessző, sem a gombos szíj. A fiatal leány, mikor szűz testét vérig sujtá a megalázó vessző, összeharapta fogait s csak magában mondá minden ütés után: Kedves Richard! s addig mondá, míg azután egyszer a fájdalomtól elájult.</p>
               <p rend="justify">Mikor ismét magához tért, már akkor ágyban feküdt, egész teste flastromokkal beraggatva. Láza volt.</p>
               <p rend="justify">Hanem a láz daczára is észre tudta venni, hogy a nap alkonyatra járt. A többi időt átaludta.</p>
               <p rend="justify">– No már most megmondom hol voltam! monda a körülállóknak. Az éjjel a huszár-őrtanyán voltam. Ott töltöttem az időt a kedvesem, a kapitány szobájában. Már most tessék ezt tovább mondani.</p>
               <p rend="justify">Az apátnő összecsapta a kezeit e rettenetes felfedezésen. Dehogy mondták ezt el bárkinek is! De úgy eltitkolták, hogy még nesze se menjen ki e falak közül. Hiszen vége lenne az egész testület jó hirének, ha ezt megtudná valaki.</p>
               <p rend="justify">Hanem ebből aztán azt is megtudhatta az apátnő, hogy miért izente neki a reggel hét órakor útnak indított küldötte által azt a hizelgő mondatot Palvicz ezredes, hogy a magas mennykő üssön az egész apácza-kolostorba?</p>
               <p rend="justify">Tudniillik, hogy mikor a soror Remigia által informált küldöncznő elmondá az ismert jelszavakat az ezredesnek s aztán figyelmezteté, hogy nemsokára jön a Gibeonita anyja álruhában, fiát rábeszélni, hogy hagyja el az ostromló tábort, – akkor Palvicz dühösen kiáltott fel:</p>
               <p rend="justify">– Az ördög elviheti a dolgot! Akkor már meg is szöktek. Én magam nyitottam nekik utat, s kisértem az ellenfél kémeit a kapuig. Csak azt tudnám, hogy ki volt az a szoknyába öltözött kicsi ördög, a ki engem a hosszú orromnál fogva ide hurczolt?</p>
               <p rend="justify">Azt persze nem mondták meg neki soha. </p>
            </div>
            <div type="div2">
               <head>A Vérveres Alkony.</head>
               <p rend="justify">A nap nyugvóra jár, előtte a vérvörös felhőkkel borított ég.</p>
               <p rend="justify">Mintha egy oceán hömpölyögne odafenn izzó lávából.</p>
               <p rend="justify">A skárlát felhők tűzszegélyei között csak egy darabka folton látszik ki az ég. Egy darab világos-zöld ég.</p>
               <p rend="justify">Ki tudja, miért van azon az egy helyen az ég nyitva? ki tudja, miért annak az égnyilásnak a színe most zöld? Talán opticai magyarázata is van annak: de bizonyos, hogy ebben az órában ezer meg ezer, földtől megváló lélek keresi az utat a felhők között, talán azoknak a sápadt szellemei teszik azon a folton az eget topázszínűvé?</p>
               <p rend="justify">Csak egy felhőt nem tud a nap megaranyozni, egy nagy fekete felhőt, mely a földről felgomolyog s koromsötét árnyakat fest a veres alapra. Az egy égő templom füstje.</p>
               <p rend="justify">A lomha sötét tömeg helyet követel magának az égen s mély borongó háttért ad a hosszú utczának, melyen az alkonyi verőfény végig sugározik. A hol a házak árnyékot vetnek, ott már sötét van.</p>
               <p rend="justify">És mély csend.</p>
               <p rend="justify">Az a csendes óra, a mi az elveszett csatatéren a diadal után következik. A győztes még pihen, még rendezi magát, új haditervét alkotja; a vesztes pedig már elfutott, s igyekezett eltünni. A kettő között egy futamodásnyi tér, egy órai halálcsend támad.</p>
               <p rend="justify">A hosszú utczán végig csak elszórt fegyvereket látni. Szedje össze a győztes! A kik eddig viselték, menekültek a nyitott házkapukon át rokonaikhoz, ismerősökhöz, jószívű idegenekhez, átöltözni, vért, füstöt lemosni arczaikról, sebeiket eltitkolni, hogy a mikor jön keresésükre a vaskezű győztes, azt mondhassák: nem én vagyok az!</p>
               <p rend="justify">Az ágyudörejnek, a puskaropogásnak vége van már; a férfiküzdés zaja elnémult mindenütt. </p>
               <p rend="justify">Abból a sötét háttérből, melyet az égő templom fekete füstfellege árnyal, egy magányos alak bukdácsol még végig az utczán. Egy ifju harczos az aula legiójából.</p>
               <p rend="justify">Csak fél karja van meg, az sem visel már kardot; kezével mellén összeszorított köntösét tartja; egy szuronydöfést takargat ott, mely most talán nem is fáj még. Minden lépését hulló vére jelöli nyomában.</p>
               <p rend="justify">Úgy iparkodik menekülni, mielőtt üldözői nyomába érnek. Oly aggódva tekint saját vércseppjei után háta mögé, nem fognak-e azokról utána menni?</p>
               <p rend="justify">Hiszen nem messze kell már sietnie. Amott leng már az ismeretes trikolor zászló a Plankenhorst-ház erkélyén. Csak odáig elvonszolhassa magát. Ott gyöngéd ápoló kezek bekötik sebeit; elrejtik, eltagadják a fürkésző ellenfél elől. Oh a nők értik azt, hogyan kell! És ha meg kell is halni, akkor is gyönyör lesz ama szép szemek mennyországából tanulni meg, milyen lehet a paradicsom ege; talán egy csillámló köny is fog azokból utána hullani; talán megmondhatja majd neki utolsó lehelletével: «én önt szerettem».</p>
               <p rend="justify">Minden ablakból eltüntek már a zászlók: lám a Plankenhorst-ház erkélyén még most is lobog az. Oh azok hívek a legutolsó pillanatig, az utolsó szembehunyásig. – De sokszor meg kell addig állnia, hogy a falhoz támaszkodjék, új erőt gyűjteni.</p>
               <p rend="justify">Azt tette, hogy minden pihenésnél azt számlálta, hány csepp vére hull le a kövezetre? Ez volt az ő időmérője.</p>
               <p rend="justify">Minden pihenőnél egy cseppel többet engedett magának.</p>
               <p rend="justify">«Huszonegy, huszonkettő, huszonhárom.»</p>
               <p rend="justify">A huszonharmadiknál elérte a kaput.</p>
               <p rend="justify">Hanem az a kapu be volt zárva.</p>
               <p rend="justify">Megfoghatlan! Hiszen a községtanács részéről ki volt adva a rendelet, hogy minden kapu nyitva legyen: sebesültek, menekülők elrejthessék magukat. Hát a Plankenhorst-kapu hogy lehet zárva?</p>
               <p rend="justify">A félkezű zörgetni kezd a kapun. </p>
               <p rend="justify">A dörej viszhangzik az üres tornáczon, de nem költ fel senkit.</p>
               <p rend="justify">– Alfonsine! Alfonsine! nyög fel a sebesült.</p>
               <p rend="justify">Nem hallgat rá senki.</p>
               <p rend="justify">Most már nyilalni kezd mellében a csatából hozott seb. Szivébe kezd marni a halál férge. Valami úgy fáj, úgy vonja a földre. – Szeretne élni.</p>
               <p rend="justify">Eszébe jut rövid ifjusága; megvallatlan szerelme, lelke ábrándjai.</p>
               <p rend="justify">Úgy fáj neki mindez.</p>
               <p rend="justify">Lerogyik a kapu alatt.</p>
               <p rend="justify">Újra elkezdi a dörömbözést a bezárt kapun.</p>
               <p rend="justify">Nevét susogja.</p>
               <p rend="justify">«Goldner van itt! Én vagyok! Frigyes, a félkezű hős.»</p>
               <p rend="justify">Nem felel rá neki senki.</p>
               <p rend="justify">Talán ők is elfutottak innen? Talán senki sincs itthon a háznál.</p>
               <p rend="justify">Az meglehet.</p>
               <p rend="justify">Akkor legalább e küszöbön akar meghalni.</p>
               <p rend="justify">Sebe ég már és agyát homályos álomlátások köde bódítja el.</p>
               <p rend="justify">Félkönyökére emelkedve, a kapu szögletéhez támaszkodik.</p>
               <p rend="justify">És néz mereven maga elé, és azt képzeli: hogy a mint az a trikolor zászló, a mely az erkélyről alá függ, az alkonyi szélben csendesen lobog, az az ő fájdalmait legyezi enyhítve.</p>
               <p rend="justify">A nap eltűnik a házak tűzfalai mögött, s a mint alább száll, beesteledik, akként kezd világosodni az ellenkező oldal; a fekete füstfelleg most lassankint tűzvörösre válik, s izzó gomolyokat bocsát fel az elszürkülő égre. – A haldokló ifju csak egy tárgyat lát meg: a háromszínű zászlót. Ezt tán ott feledték? Ennek az árnyban tán jó lesz meghalni?</p>
               <p rend="justify">Sohaját, nyögését nem hallja már senki. Az imádott hölgynek kapuja zárva marad. </p>
               <p rend="justify">Egyszer azután látja, hogy a trikolor elkezd lassankint fölfelé emelkedni. Valami láthatatlan kéz onnan belülről bevonja a zászlót.</p>
               <p rend="justify">Itt mégis honn vannak.</p>
               <p rend="justify">Csak számára nem akarnak honn lenni.</p>
               <p rend="justify">Halálkeserűség állja el idegeit. Most már minden csepp vére, mely kihull, egy cseppje a kárhozat gyehennatüzének.</p>
               <p rend="justify">Ők itthon vannak s nem nyitnak előtte ajtót.</p>
               <p rend="justify">Hallják a nyögését és nem irgalmaznak néki.</p>
               <p rend="justify">Oh a nők mégis kegyetlenek!</p>
               <p rend="justify">És néhány percz mulva látja, hogy gördül alá ugyanazon erkélyről egy másik zászló; ugyan az a halálszínű zászló, a mely ellen ő egy óra előtt küzdött; a melytől halálsebét kapta, a mely ifju életét áldozatul kérte, s a mely most halálos tusáját befedni a legimádottabb lény ablakából alágöngyölödik, s árnyékát haldokló arczára veti.</p>
               <p rend="justify">A félkezű ifju e látmányra leveszi sebéről oda szorított jobbját, s egy névtelen fájdalom kiáltásával felemelve arczát az égre, oda csapja véres tenyerét a ház küszöbéhez, hogy vérjele ott marad annak; – azután arczczal a kövezetre hull s ott meghal.</p>
               <p rend="justify">Az alkonyfényt eltakarja a felhőborulat, s most az égő templom tűzfénye világít végig az utczákon.</p>
               <p rend="justify">Sokan nem látják azt, a kik ott elhullva feküsznek…</p>
            </div>
            <div type="div2">
               <head>Az A Harmadik.</head>
               <p rend="justify">Baradlay Jenő az utolsó napokban minden perczét Plankenhorsték körében tölté. Egészen beszállásolta oda magát. A komornyik a harczolók között őgyelgett, annak az üresen maradt szobáját berendezték a számára; éjjel-nappal a háznál lehetett.</p>
               <p rend="justify">A rendkívüli idők sok rendkívüli helyzetet tesznek megmagyarázhatóvá. Mikor az éjszakát az ostromröppentyűtől fölgyujtott paloták világítják be, mikor az álmokat a bombapukkanás űzi el az éjszakából, olyankor nem igen kérdezik, engedi-e az etiquette, hogy egy nőtlen ifju egy családapátlan körben tölti el a rettentő éjszakákat s midőn a gyönge nők ájuldozva, rémledezve dülnek erre-arra, azoknak ápolására, biztatására közel tartja magát, sőt a ház leányát órahosszant keblére ölelve dédelgeti, bátorítja s valahányszor egy bomba szétrobban, valahányszor a szép leány összerezzen, erősebben szorítja őt magához.</p>
               <p rend="justify">Azonkívül is azt hihette Jenő, hogy az már nyilvános titok: az ő viszonya Alfonsinehez; ő magát elfogadott vőlegénynek tekintette ennél a háznál. Ha keblére ölelte a leányt, ha búcsucsókját szívta, ez anyja szemeláttára történt. Itt az elnézés maga az áldás, a beleegyezés. Csupán az van hátra, hogy ezt a viszonyt valahogy formulázni kell.</p>
               <p rend="justify">Mihelyt kedvező idő lesz rá.</p>
               <p rend="justify">De most még minden szívben olyan hullámokat hány a rettegés, hogy elnyelik a világító tornyot.</p>
               <p rend="justify">Minő tündéri gondolat volna az máskor: három éjt, napot folyton az imádott hölgy közelében tölthetni! – Minden órában, minden helyzetben hozzá mehetni. – Felkölteni őt álmából, s máskor meg általa felköltetni. – A bálványozott hölgynek bálványa lenni, kit az imád, kit mindig látni óhajt, kinek eltávozását rettegi, visszajöttére idvezül. Látni ragaszkodását, látni epedését, érezni reszkető tagjait ölében, könyjeit arczán, szemeit szemében. És néha-néha, mikor egyszer az ostromzaj egy-egy órára elpihen, s a mély csendben, az elhallgatásban az üldözött álom ellankasztja a szép leány tagjait, s leroskadva, fejét odaejti az ifju ölébe: ott tartani őt óra hosszat, gyönyörködve alvóan mosolygó arczában; s ha ismét zúgni kezd a távoli ágyúdörgés, egy gyöngéd csókkal költeni őt fel, nehogy a durva bombapukkanás ébreszsze őt fel gorombán! Minő idylli boldogság volna ez, ha ugyanakkor a borzalom, a rettegés, az aggodalom nem uralkodnék minden ideg felett. </p>
               <p rend="justify">De mikor ezt a színültig koronázott kelyhét az elysiumi gyönyörnek képes egyetlen ürömcsepp megkeseríteni; az az egyetlen gondolat: mi lesz holnap?</p>
               <p rend="justify">A saisi lepel ismeretlenének ezer nyelve van: a kérdezőnek annyi feleletet ád. És azután meglehet, hogy az ezeregyediket, a mi valóban történni fog, még akkor sem mondta meg.</p>
               <p rend="justify">Jenő is végig hallgatá e feleleteket aggodalma kérdéseire.</p>
               <p rend="justify">«Mit hoz a holnap?»</p>
               <p rend="justify">Talán győz a fölkelés?</p>
               <p rend="justify">Hát ha leveretik?</p>
               <p rend="justify">Talán rohammal veszik be az utczákat? Harczolni fognak, kapuk alatt, erkélyekből, ablakokból?</p>
               <p rend="justify">Akkor nem irgalmaznak sem nőknek, sem fegyverteleneknek?</p>
               <p rend="justify">Kedvesével együtt fogják őt is lemészárolni?</p>
               <p rend="justify">Vagy megadja magát a város? lerakják a fegyvert?</p>
               <p rend="justify">És visszajönnek az elűzött hatalom emberei?</p>
               <p rend="justify">Kegyelmezni fognak-e azok, vagy megtorolni?</p>
               <p rend="justify">Mi sors vár akkor a Plankenhorst-családra?</p>
               <p rend="justify">Tudva van-e a hatalmasok előtt, hogy ők minő kiváló szerepet vittek a mozgalomban?</p>
               <p rend="justify">Hát ha el lehetne azt tagadni?</p>
               <p rend="justify">Hát ha ki lehetne magyarázni a parancsoló körülményekből?</p>
               <p rend="justify">Talán értenek a hadbirák a psychologiából, idiosynkrásiából, s asszonyi idegeknek imputatioképtelen befolyásából valamit?</p>
               <p rend="justify">Talán a dicsőség nagyobb részét át lehetne engedni meghalt, vagy megmenekült egyéniségeknek?</p>
               <p rend="justify">Az sem lehetetlen, hogy a sok hajdani jó barát között akadhat egy-kettő, ki pártjukat fogja?</p>
               <p rend="justify">De hát ha épen azok lesznek a legkegyetlenebb üldözőik?</p>
               <p rend="justify">Hát ha vésztörvényszék elé fogják őket állítani? Hátha elitélik? Fogságra vetik? Talán meg is ölik? </p>
               <p rend="justify">Hogy saját magával mi fog történni, ha Bécs elesik, arra keveset gondolt Jenő.</p>
               <p rend="justify">Annyit megtett, hogy cilinderét és a frakkját elhozatta a Plankenhorst-házi kis szobájába, a kalabriaiját és egyéb vitézi jelvényeit pedig lepecsételve valami idegen névre, a valódi szállása házmesterénél letéteményezé.</p>
               <p rend="justify">Őt bizonyosan észre sem fogják venni.</p>
               <p rend="justify">Hiszen az egész idő alatt nem tett semmit.</p>
               <p rend="justify">Csak hogy épen ott mulatott, a hol a többi exaltált ifju, a kik komolyan vették a dolgot.</p>
               <p rend="justify">Ő csak a szép hölgy sohajtásait vette komolyan.</p>
               <p rend="justify">Aztán, ha vele is az fog történni, a mi kedvesével, azt már nem bánja. Ha együtt meg is kell halnia vele, az is gyönyörűség lesz.</p>
               <p rend="justify">Ez a gondolat néha elszomorította keblét, midőn egészen kifesté azt maga előtt; hanem megnyugodott benne.</p>
               <p rend="justify">Az utóbbi hónapokban sokat forgott a Plankenhorst-termek olvasó asztalán a girondisták története; olvasott abban Jenő sok olyan eseményt, a hol a leány és az ifju, a menyasszony és a vőlegény együtt mentek ki a végzetes szekéren s egymásután hágtak fel a halálos lépcsőn és «vive la liberté!»-t kiáltottak hozzá.</p>
               <p rend="justify">Már ehhez a képhez is hozzá szoktatta szivét.</p>
               <p rend="justify">Az azonban komoly elhatározása volt, hogy ha Alfonsinet nála nélkül éri baj, azt nem fogja túlélni.</p>
               <p rend="justify">Ha Alfonsinet fogságra fogják vetni, ő megmozgat minden követ, legyen az börtönfalba, vagy emberszívbe vakolva, hogy kedvesét kiszabadítsa. Könyörögni, rimánkodni, ügyvédkedni fog érte; – ha ez nem használ, megvesztegeti tömlöcztartóját, őreit, hogy kiszöktesse.</p>
               <p rend="justify">Ha pedig a legborzasztóbb találna teljesülni, ha Alfonsine drága vére áldozatul hullana: akkor hulljon el az övé is. A pisztoly meg van már töltve, még annak a golyójára is fel van vésve Alfonsine neve: hogy tudja a szive, mikor bekopogtat hozzá az ajtón, ki köszönteti!</p>
               <p rend="justify">Ezeket mind végig gondolta Jenő egy-egy olyan csöndes óráján a nyugalomnak, mikor az ágyúzás szünetet tartott, s a szeretett hölgy akaratlanul keblére nyugtatá álomkínozta fejét s ott elszunnyadt.</p>
               <p rend="justify">A harmadik nap estéjén aztán vége volt a harcznak.</p>
               <p rend="justify">A védők zöme megadta magát. Egyes kis csapatok verekedtek még egymástól szétszórva a roppant város egyes utczáiban; hanem a belváros főutczáin már zeneszóval nyomult elő a győzelmes sereg.</p>
               <p rend="justify">A Plankenhorst-teremben csak hárman voltak: a két úrhölgy és Jenő.</p>
               <p rend="justify">A tegnapelőtti emberek elhulltak, elmúltak.</p>
               <p rend="justify">És a mint a bevonuló csapatok zenéje elvonult az ablak alatt, a lépcsőkön siető lépteket hallott Jenő. Ide jönnek. Egyenesen ide tartanak.</p>
               <p rend="justify">És azután csak arra az egyre nem volt készen, a mit látott.</p>
               <p rend="justify">A régi ismerősök, a Plankenhorst-estélyek hajdani celebritásai jöttek egymás után, mosolygó diadalmas arczokkal; és valahány jött, azokat a ház asszonyai mind üdvözlő kézszorításokkal fogadták; és kaczagtak és nevettek, a hogy rég látott jó barátok nevetnek egymásnak, végigélt viszontagságok után; és otthon találták magukat; és beszélni kezdtek élményeikről, egyszerre, össze-vissza, derülten, győzelmi elragadtatással, tréfálkozva, dicsekedve; és a ház asszonyai úgy bele találták magukat egyszerre e zajba, mintha nyolcz hónap minden tüneményes, rettenetes napja csak egy tegnap és ma közötti éjnek álomlátása lett volna.</p>
               <p rend="justify">Jenővel pedig nem törődött senki.</p>
               <p rend="justify">Észre sem vették, hogy van a világon, s nem is kérdezték, hogy micsoda a világon?</p>
               <p rend="justify">Az érkezők egyike sem marad sokáig; csak épen be akarták magukat mutatni, hogy élnek – és ragyognak. Az eltávozók helyett jött más. Az egész régi társaság nyomult a bevonuló hadsereg nyomában.</p>
               <p rend="justify">Egyszer aztán oly ismerőst is látott Jenő megérkezni, a ki elég kegyes volt őtet észrevenni. </p>
               <p rend="justify">Rideghváry úr volt az.</p>
               <p rend="justify">Nagy zajjal jött, messziről gratulált az úrhölgyeknek, egyszerre két kézzel rázott kezet, s miután nehány szót váltott halkan Antoinette asszonynyal, szemeivel fölkeresé Jenőt is, ki egy ablakmélyedésbe támaszkodva, szemlélte némán az előtte végbemenő színdarabot.</p>
               <p rend="justify">Alig érkezett egy új ismerős, ki a hölgyeket elfoglalja, Rideghváry azonnal Jenő fölfedezésére indult, s a mint rátalált, officiosus nyájassággal megszólítá:</p>
               <p rend="justify">– Szervusz, öcsém. Jó, hogy itt talállak. Igen fontos beszédem lesz veled, a mely tensorsodat érdekli. Légy szíves haza menni és szállásodon várni rám.</p>
               <p rend="justify">Jenő szivében is volt annyi kis galambméreg, hogy az ilyen hazaküldetést in optima forma megappellálja.</p>
               <p rend="justify">– Szolgálatára állok méltóságodnak. Ne is tessék szállásomra fáradni. Ezuttal itt lakom a háznál. Szobám a második emeleten, a lépcsőtől jobbra.</p>
               <p rend="justify">– Ah! Ezt nem is tudtam, mondá a kegyelmes úr elcsodálkozva; tehát elvárhatsz néhány komoly szóra.</p>
               <p rend="justify">A kegyelmes úr ismét visszament a hölgyekhez; Jenő pedig kedvetlenül hagyta oda a termet s fölment abba a kis szobába, a hol néhány nap óta otthon képzelte magát.</p>
               <p rend="justify">Még mikor legutoljára e kis szobában megpihent, ez a négy fal köze tele volt pokollal és paradicsommal, miket egy bomlott kéz egymással összekevert: a szerelem gyönyörének végtelenségével csak a rettegés óriásai vetekedtek. Boldogság és halálfélelem, menyasszony-ágy és koporsó uralgott egyszerre képzeletén. Most mind ennek egyszerre vége. Sem pokol, sem paradicsom többé. Száraz élet. A rendes mindennapi élet.</p>
               <p rend="justify">Vajjon miről akarhat vele beszélni ez a sokszögletű ember?</p>
               <p rend="justify">Azt még csak találgatni is hasztalan volna.</p>
               <p rend="justify">Mégis kiváncsi rá.</p>
               <p rend="justify">Sokáig időzött odalenn a kegyelmes úr.</p>
               <p rend="justify">Míg Jenő türelmetlenül várt a közeledést jelentő csizmakopogásra, egyszer csak halk selyemsuhogást hall ajtaja előtt, s midőn az nesztelenül megnyilik: Alfonsinet látja belépni.</p>
               <p rend="justify">Azt hitte, érzékei játszanak vele.</p>
               <p rend="justify">A delnő egyedül jött hozzá, a társaságtól elszökve.</p>
               <p rend="justify">Tekintetében zavar, felindultság látszott, jövetelét szeles elhatározottság jellemzé. Egyenesen, minden tétova nélkül odaveté magát Jenő keblére, átkarolta nyakát, s az indulat reszkető hevével rebegé:</p>
               <p rend="justify">– Barátom! El akarnak minket egymástól választani!</p>
               <p rend="justify">– Kicsoda? kérdé Jenő, ki meg volt ijedve Alfonsine jöttétől, ölelésétől és a mondott szavaktól.</p>
               <p rend="justify">– Ők! ők! fuldoklá a leány. És elkezde zokogni, és zokogása közben annál görcsösebben fonta át karjaival Jenő vállait.</p>
               <p rend="justify">Jenő egyre jobban meg volt rémülve.</p>
               <p rend="justify">– Az égre! Alfonsine, legyen óvatos. Rideghváry mindjárt ide jön. Ha önt itt találja!</p>
               <p rend="justify">Szegény jó fiú! bizony több gondja volt Alfonsine jó hírnevére, mint annak saját magának.</p>
               <p rend="justify">– Ő nem fog ide jönni, sietett őt felvilágosítani Alfonsine. Anyámmal beszélnek odalenn. Elhatározták, hogy önnek rögtön vissza kell menni szállására; tovább nem maradhat itten. Oh én tudom, mi ennek a vége? El akarnak bennünket örökre választani!</p>
               <p rend="justify">Jenő kedélye még ködösebb lett, akaratát zsibbasztá minden szó.</p>
               <p rend="justify">A hölgy pedig egyre szenvedélyesebben szólt:</p>
               <p rend="justify">– De én nem engedem magamat tőled elszakítani; én tied maradok, tied örökké: életben, halálban a tied. Nőd, szeretőd, – áldozatod; – a ki imád, a ki meghal érted. A ki elkárhozik érted!</p>
               <p rend="justify">S a szenvedélyes szavakat őrjöngő csókok bélyegezték: a hölgy feledni látszott mindent, mi kivüle él; lelkét igyekezett átlehelni kedvesébe. Arcza lángolt, szemeiben lélekgyujtogató tűz égett; egy pillanatban kaczagott és sírt, és minden tagja reszketett és szikrázott, a hol kedveséhez ért. A kit azután egészen magával ragadt ez a szenvedélyes bódulat.</p>
               <p rend="justify">Mint az ezeregy éj szellemidézője, ki előtt a felhivott tündér felhőmagasságig emelkedik, s magát az idézőt is kábultan ragadja magával.</p>
               <p rend="justify">Jenő reszketve omlott térdre a hölgy lábaihoz, s átölelte egy szenvedélyes szorítással. Most már nem ismert magára többé.</p>
               <p rend="justify">Akkor hirtelen ijedten taszítá őt el magától Alfonsine, s idegesen összeborzadt.</p>
               <p rend="justify">– Az Istenre! Jenő! Legyen ön eszénél, látja, hogy én elvesztém az enyimet. Ki véd meg engem, ha ön nem?</p>
               <p rend="justify">S itt arczát eltakarva, a szemérmes szemrehányás keserű könyeire fakadt, miktől aztán Jenő földre zúzva, térdein csúszott oda lábaihoz, hódoltan kérve tőle bocsánatot, megbocsáthatlan nagy bűneiért, s kezeit csókolta nagy vezekléssel.</p>
               <p rend="justify">Mire aztán gyöngéden fölemelte Alfonsine s egy mély reszketeg sóhajjal csendet parancsolva keble indulathullámainak, égre emelé könyes szemeit, s ünnepélyes felmagasztaltsággal lihegé e szókat:</p>
               <p rend="justify">– És most esküszöm előtted, kedvesem, barátom, mindenem: hogy tied maradok, vagy a koporsóé! Nincs hatalom a világon, a mi tőled elszakítson, megtagadom érted minden rokonomat, megtagadom hitemet; megtagadom az anyámat, ha útunkba állanak! Leszek érted földönfutó, üldözött, koldus, de sorsodban, akár élsz, akár halsz, osztozom!</p>
               <p rend="justify">Jenőt e pillanat magasztossága még a megmaradt kis eszétől is megfosztotta. Ő is esküdni akart.</p>
               <p rend="justify">A leány eltakarta ajkait gyöngéd kis kezével:</p>
               <p rend="justify">– Te ne szólj, ne esküdjél. Szivedben lakom. – Te férfi vagy, neked csak akarnod kell és nem esküdnöd.</p>
               <p rend="justify">Azzal forrón megszorítá kezét s gyorsan tova rebbent.</p>
               <p rend="justify">A nyitott ajtónál még egyszer megfordult s hevült arczát hátra vetve Jenő felé, mondhatlan gyönyörtől ragyogó tekintettel mosolygott rá vissza s ujját bűbájos ajkára téve, csókot intett felé.</p>
               <p rend="justify">S azzal elsuhant.</p>
               <p rend="justify">Jenő ámultan maradt hátra. Eszméi kóvályogtak vele.</p>
               <p rend="justify">Való volt-e ez, vagy tünemény?</p>
               <p rend="justify">A leány csókja még most is ott ég az ajkán; a leány könyeitől még nedves kebele, szavai még fülében hangzanak, mosolya még szemei előtt ragyog; a leány szerelme és önfeledsége, bizalma és megrémülése, az őrült repülés vele a szenvedély lángoló pokolmélységétől a felmagasztosult szemérem hideg csillagmagaslatáig: – való volt-e ez, vagy tünemény?</p>
               <p rend="justify">Se nem való, se nem tünemény; – hanem komédia!</p>
               <p rend="justify">Szegény hiszékeny ifju!</p>
               <p rend="justify">Játék tárgya vagy te egy országos histrio-társaság kezében. Egy igen szomorú, véres játék tárgya!</p>
               <p rend="justify">Alfonsine, midőn Jenőt elhagyta, nem sietett vissza a terembe, hol még mindig Rideghváry tanakodott Antoinette asszonynyal; hanem szobaleánya kamrájába tért be.</p>
               <p rend="justify">Mamsell Betti tudatá vele, hogy soror Remigia vár reá hálószobájában. Mielőtt Antoinette asszonyhoz átmenne, elébb a kisasszonynyal akar beszélni.</p>
               <p rend="justify">Alfonsine elébb lemosta arczáról a könyek nyomait, mamsell Betti segített rajta, hogy arcza és szeme égését jótékony halványító szerekkel eltitkolja, úgy kereste fel soror Remigiát.</p>
               <p rend="justify">Nem sok szavuk volt együtt.</p>
               <p rend="justify">– Itt van Palvicz? kérdé Alfonsine.</p>
               <p rend="justify">– Ma visszaérkezett, felelt Remigia, hasztalan üldözte Baradlayt, nem birta utólérni.</p>
               <p rend="justify">– Küldött választ levelemre?</p>
               <p rend="justify">– Itt van.</p>
               <p rend="justify">Soror Remigia átadta a levelet s azzal a folyosóra kikerülve, Antoinette asszony termébe tért át.</p>
               <p rend="justify">Alfonsine a levéllel hálószobájában maradt.</p>
               <p rend="justify">Magára zárta ajtaját, hogy senki meg ne lepje.</p>
               <p rend="justify">S azzal leülve asztalához, felbontá a levelet és olvasta belőle ezt:</p>
               <p rend="justify">«Úrnőm!»</p>
               <p rend="justify">Ha meg tudja ön találni azt, a mit elvetett, meg fogja találni azt, a mit elvesztett.</p>
               <p rend="justify">Palvicz Ottó.»</p>
               <p rend="justify">Alfonsine arczának most már nem volt szüksége a fehérítőre, hogy halavány legyen; kezét, melyben a levelet fogta, az asztalra nyugtatá és fejét a szék támlányára hanyatt fekteté. Az a levél úgy reszketett kezében.</p>
               <p rend="justify">Merev tekintettel bámult maga elé a lámpavilágba.</p>
               <p rend="justify">A lámpa világát egy porczellán fényernyő enyhíté, azon a fényernyőn volt egy nagyon ismeretes kép: egy angyal repül az égen keresztül, s kebeléhez ölelve visz egy kis alvó gyermeket.</p>
               <p rend="justify">A szép hölgy olyan mereven tud elbámulni az átlátszó fehér képre, arra az angyalra azzal a kis gyermekkel, mintha azt akarná megfigyelni: vajjon hová viszi?</p>
               <p rend="justify">Jenő ajtajából leste, mikor távozik el az utolsó látogató Antoinette asszonytól, azonnal lesietett hozzá.</p>
               <p rend="justify">Az asszonyság magánszobájában volt már és egyedül.</p>
               <p rend="justify">– Bárónő, mondá a legifjabb Baradlay, a mai nappal sok változás történt; szabad legyen hinnem, hogy egy dolog nem változott meg: azon viszony, mely a bárónő szemeláttára fejlődött Alfonsine és közöttem. Én e viszonyt sorsom alapjának tekintem. Kérem a bárónőt, sziveskedjék nekem megmondani, ismer-e erre nézve különbséget a tegnap és a ma között?</p>
               <p rend="justify">A bárónő nem neheztelt a nyilt felszólításért, ellenkezőleg, igen kellemesen látszott meglepetve Jenő férfias magatartása által.</p>
               <p rend="justify">– Kedves Baradlay; ön jól tudhatja s abban megnyugodhatik, hogy mi önt igen szeretjük. Változást e tekintetben nem tapasztalhatott, s ezután sem fog észrevehetni nálunk. Leányom őszintén ragaszkodik önhöz, másra nem gondol; nekem pedig megtisztelő ajánlat a Baradlay-családdal való összeköttetés. Ez ellen senkinek semmi kifogása nincsen. Hanem egy változást, melyet a dolgok újabb fordulata hozott magával, csakugyan fel kell önnek fedeznem. S ez az, kedves Baradlay, hogy ön… Nem találja ki?</p>
               <p rend="justify">– Nem képzelem, mit akar a bárónő mondani?</p>
               <p rend="justify">– Nem? – Hm. – Micsoda ön most, kérem?</p>
               <p rend="justify">– Én? – Semmi.</p>
               <p rend="justify">– Ezt akartam önnek mondani. Ön e naptól fogva semmi. Az egész világ két táborra oszlott, s küzd egymással a felülkerülésért. Lehet, hogy ez győz, lehet, hogy amaz, lehet, hogy kibékül s elhelyezkedik mind a két fél. Hanem mindenesetre vesztes marad az, ki egyikhez sem tartozott. Az udvari cancellária, melyben ön azelőtt állást foglalt, megszünt lenni, önnek választása volt, hogy merre térjen? Elmenjen-e Budára a magyar kormányhoz s kövesse az utat, a min testvérei járnak? Ott most ön is lehetne osztálytanácsos, miniszteri titkár, mint más tiszttársai, kik ezt az utat követték. Vagy választhatta volna, hogy elmenjen régi barátaival oda, a hova azok mentek, s együtt visszatérjen velük. Most ismét volna valami. Reám nézve teljesen mindegy leendett, akár ez, akár amaz. Mi asszonyok a politikában megyünk, a merre bennünket visznek, s meggyőződésünk azé, a kit szeretünk. Leányom bizonyosan követte volna önt Pestre, Budára, ha kell a világ végére is, s bizonyosan ő is olyan nemzeti színű volna ott, mint a többi. De ön határozatlan volt; tétovázott, habozott, s most egyike lett azoknak az embereknek, a kiket nem lát meg senki. Megbocsát ön, hogy ilyen nyiltan beszélek.</p>
               <p rend="justify">Jenő ajkaiba harapott. Nem birta e nőt megczáfolni. Hisz az volt egyedüli mentsége, hogy őrjöngő szerelme lánczolta őt épen ide, az nem engedte utat választani. Érezte, hogy ez nem mentség.</p>
               <p rend="justify">– Mint egyszerű gavallér, mint magyar földesúr fia, igaz, hogy mindig elég distinguált helyzetet foglalhat ön el a világban; hanem ez álláspontot vizsgálva, két nehéz aggodalmat kell önnek fölfedeznem. Egyik az, hogy ön még nem nagykorú; másik pedig az, hogy önnek birtokai Magyarországon feküsznek. Hogy ott most minő jogviszonyok vannak, azt ön maga is tudni fogja. Olvasta a franczia emigratio történetét? Emlékszik ön a sok koldussá lett marquisra és vicomtera, a kikkel egyszerre meg lett ajándékozva a külföld? Ma egyik győztes foglalja el a birtokát, holnap a másik. Vegye még hozzá azt is, hogy rokonai, kikre támaszkodhatnék, minket engesztelhetetlenül gyűlölnek. – Én pedig arra nem vagyok elég gazdag, hogy két házat tudjak tartani: sem elég unatkozott, hogy gyermekeim kedvéért magam a világtól visszavonuljak. Igen őszintén és világosan szóltam önnek.</p>
               <p rend="justify">– Az már igaz.</p>
               <p rend="justify">– Ne véljen ön szavaimban elutasítást, vagy csak félreértést is. Mi szeretjük önt. Óhajtjuk az ajánlott összeköttetést. Én nem tűzök ön elé hét esztendei határidőt, mint Jákob ipa; mihelyt ön oly állást tud elfoglalni a világban, a hol önt ismét meglátják, mihelyt ön ismét kiemelkedik a láthatatlan emberek sorából, én fogom önt legelőször üdvözölni. Ha holnap, hát holnap… Isten önnel.</p>
               <p rend="justify">Jenőnek a vett leczkéből nem volt mit visszaadni. Ezzel bizony be kellett érnie s szépen hazaballagnia vele a szállására.</p>
               <p rend="justify">Ott azután gondolkozhatott a sors tréfás leleményessége fölött, mely azalatt, a míg a halandó ember a költészet képzelmének minden lehető borzalmaiból megalkotta a jövendőt, s száz alakban végig álmodta saját temetését: – oly prózai, oly mindennapi katastrophát talált ki számára, a mi bizony legközelebb feküdt hozzá, legkönnyebben előrevárható volt, de a mire legtávolabbról sem gondolt a rémnapok izgalmai alatt. Pedig bizony temetés ez! Jenő megtudta, hogy mit tesz eltemetve lenni?</p>
               <p rend="justify">S még csak nem is tudta magát ez asszony ellen védelmezni, a ki ilyen szépen lefekteti őt a gödörbe s végül körülrakja zöld hanttal, s még szomorú fűzfát is ültet a fejéhez s biztatja a boldog feltámadással.</p>
               <p rend="justify">Megmondta neki: «Ön semmi».</p>
               <p rend="justify">És a «semmi»-nek nem volt mit tagadni rajta.</p>
               <p rend="justify">Sőt még annak is eszébe kellett jutni, hogy a múlt hónapban nem kapván meg az anyjától küldött havi pénzt, jelenleg még a legközelebbi napok miatt is financiális aggodalmakkal kell megküzdenie.</p>
               <p rend="justify">Az üres tárczának oly kijózanító kámforillata van.</p>
               <p rend="justify">Még csak fájni sem mert a szive, hiszen egy semminek ahhoz sincsen joga… az legyen veszteg s ne alkalmatlankodjék se másnak, se magának.</p>
               <p rend="justify">Még nem ért rá körülnézni magát otthoni koporsójában, midőn inasa jelenté, hogy Rideghváry úr ő méltósága keresi: nem akarja-e magát előtte eltagadni?</p>
               <p rend="justify">Jenőnek eszébe jutott, hogy az eltemetett embernek még van egy társa a föld alatt: a vakandok.</p>
               <p rend="justify">Hát csak hadd jőjjön. Nem lehet az elől elszökni.</p>
               <p rend="justify">Rideghváry úr elég feszes nyájassággal üdvözlé Jenőt.</p>
               <p rend="justify">– Magam jöttem hozzád, öcsém, a helyett, hogy hozzám rendeltelek volna, miután én most még vendéglőben lakom, s ott áthallik a beszéd. Nekem pedig igen fontos és bizalmas közlendőim vannak veled. Kérlek, ülj ide velem szemközt.</p>
               <p rend="justify">Rideghváry úr a pamlagon foglalt helyet s Jenőt készteté a gömbölyű asztalka túlsó végén helyet foglalni.</p>
               <p rend="justify">– Legelőször is egy levelet kell neked átadnom. Anyád küldi. Tedd most a zsebedbe, pénz van benne: majd elolvashatod később. Tudhatod, hogy két hét óta az ostromzárló sereg parancsnoka minden postaküldeményt lefoglaltatott, nehogy valami tudósítást küldhessenek a másik seregtől a megszállottaknak. Azokat a leveleket mind felbontották. A szükség parancsolta. A tieden történetesen ráismertem anyád irására s így megmentettem a felbontástól. Az én szavamra ideadták, hogy kézbesítsem neked. Nem olvasta a tartalmát senki. Egyébiránt legyőzött álláspontok lehetnek benne, miken ma már túl vagyunk, s a miknél anyád maga nehány óra múlva majd személyesen többet fog neked elmondani.</p>
               <p rend="justify">– Anyám itt? kérdé Jenő elbámulva.</p>
               <p rend="justify">– Valóban itt jár, s hogy veled eddig nem találkozott, onnan van, hogy azóta folyvást Plankenhorstéknál ülsz, a hova neki okai lehetnek nem menni; de arról bizonyos lehetsz, hogy legalább húszszor keresett a szállásodon s még ma egyszer föl fog itt keresni.</p>
               <p rend="justify">– De hát mit tesz itt az anyám?</p>
               <p rend="justify">– Rosszat. S az a baj, hogy ez tudva van róla. Azért jött, hogy Richard bátyádat rábeszélje csapatjával együtt való hazatérésre.</p>
               <p rend="justify">– És rábeszélte?</p>
               <p rend="justify">– Igen. Most Richardot három nap óta üldözik. A Kárpátok közé menekült; ott lóval keresztül nem hatolhat. Anyád pedig itt rekedt a városban, s egyike azoknak, a kiknek elfogatása el van rendelve.</p>
               <p rend="justify">– Az Istenért! kiálta Jenő, helyéről felugorva.</p>
               <p rend="justify">– Csak maradj a helyeden; még holnap reggelig semmi baj sincs. A város meg van már szállva katonailag, de polgárilag még nincs berendezve. Rendőrség, detectiv policzáj még nem intézkedik. Az nem megy olyan hirtelen. Még most fenekestől fel van fordulva minden; még most kavaroghat a menekülni akaró elem alá s fel, egyik házból, egyik utczából a másikba: van rá huszonnégy órája. Akkor helyre áll a régi rend. Odáig járhat, kelhet ide benn, a kinek féltő az alakja, nincs a ki rá ügyeljen. Hanem a városból már most sem menekülhet ki, mert a sorompókat őrzik. És mindenkit letartóztatnak, a ki nem a legújabb közegektől láttamozott útlevéllel jelenik meg. És még az sem segít, ha valaki ügyesen utánozna aláirást, pecsétet, bélyeget; mert vannak bizonyos titkos jelek az útleveleken, a miknek hiányáról a vizsgálók a gyanús menekülőkre ráismernek. Innen tehát kijutni emberi lehetetlenség. </p>
               <p rend="justify">Jenő úgy érzé, mintha az egész emberi lehetetlenség átlász-terhe nyomná kebelét. Forgott vele a világ.</p>
               <p rend="justify">– Nekem nagy keserűséggel kell ugyan családodra emlékeznem, folytatá Rideghváry, hanem azért nem engedhetem, hogy atyád özvegye ily nyomorultul elveszszen. Ime szereztem számára útlevelet: ha eljön hozzád, add át neki, ezzel bizton kijuthat: Lady Tankerwill nevére szól; anyád jól beszél angolul. E mellett semmi baj nem érheti.</p>
               <p rend="justify">Rideghváry olvashatá Jenő meghatott arczvonásaiból, ellágyult tekintetéből a bámulatot, melyet az ifjuban maga iránt gerjesztett.</p>
               <p rend="justify">– Kedves öcsém. Tudod, hogy engemet anyád és testvéreid mily kiméletlenül taszítottak el maguktól. De ez én bennem gyűlölséget nem hagyott. Meggyőződéseink különböztek – s én tisztelem az ellenkező meggyőződéseket. – Politikai meggyőződésekért meg tudunk halni, ha kell, meg tudjuk egymást ölni, ha kényszerűség, de nem gyűlöljük egymást. – Én azért meg nem feledkezem azon fogadásról, a mit boldogult atyádnak tettem, hogy családját védeni fogom, a hol lehet. – Itt hagyom nálad az útlevelet, a többit okosságodra bizom. Intézkedjél, hogy a legnagyobb szerencsétlenséget elfordítsd családodról.</p>
               <p rend="justify">Jenő úgy fázott, mikor az útlevelet átvette. Félt anyja sorsát kezében tartani. Hát ha elejti?</p>
               <p rend="justify">– Most szóljunk a te ügyedről, kedves öcsém, szólt Rideghváry, más tárgyra térve. – Azt hiszem, hogy te vagy még családod tagjai közül az egyedüli, ki nem fosztott meg azon jogtól, hogy sorsának intéző keze lehessek. Félre ne érts. Semmi oly ügyedbe nem avatkozom, mely érzelem dolga. Lényeges, existentialis kérdésről beszélek. Te Bécsben maradtál a márcziusi napok után s ezzel eléggé kifejezted, hogy mit érzesz a mostani fordulatok iránt. A legbölcsebb közönyt. Magam is osztom azt: okos ember józan felfogással nem vetheti magát e felzúdult szenvedélyek közé; a midőn még azt megitélni sem tudjuk, hogy melyik szenvedély igazságos? annál kevésbbé azt, hogy melyik lesz a győztes? Hanem azért egy lángész nem lehet arra kárhoztatva, hogy pályát veszítsen.</p>
               <p rend="justify">Jenő meg volt hatva az által, hogy ily szigorú biráló elmétől lángésznek hallotta magát neveztetni.</p>
               <p rend="justify">– Azt jól teszed, ha a zivatar tényezői közé sem ide, sem oda fel nem esküszöl, hanem azért lelked röptét elzsibbadni engedned nem szabad. A szerencsés véletlen azon helyzetbe juttatott, hogy egy épen most megürült állomás betöltése iránt véleményadásom döntő befolyást gyakorolhat. Képességeid feljogosítnak azon elővéleményre, hogy e hivatás betöltésére legalkalmasabbnak higyjelek. Ez volna a szentpétervári nagykövetségnél az első titkári hivatal.</p>
               <p rend="justify">Jenőnek nagyot dobbant a szive rá.</p>
               <p rend="justify">Atyjától sokszor hallotta, hogy ez állomás, mint legfényesebb hely, Ödön bátyjának volt szánva.</p>
               <p rend="justify">– Pályának igen szép, folytatá Rideghváry, az itteni felkavart világtól egészen távol esik, az ember menekülhet az egész társadalomtól, melyből fáj kiválogatni a barátait és ellenségeit, iszonyú alkut tenni kötelességek és hajlamok között. Amott mindezeknek fölötte állhatsz. Európai magaslat az, melyhez nem csapkodnak fel a vármegyei tenger-viharok hullámai. – És mindjárt elég fényes anyagi helyzet: tizenkét ezer forint rendes fizetés és illő repræsentationalis költségek. – S aztán minő jövendő! Minő messzelátó magaslat! – Ez a hely nyitva áll számodra.</p>
               <p rend="justify">Jenő lelke egészen elszédült e kápráztató ajánlatra. Ez több, mint a mit valaha álmodni mert volna.</p>
               <p rend="justify">Rideghváry úgy tett, mint a ki nem is figyel szavainak varázshatására. Óráját nézte s aztán hirtelen felállt.</p>
               <p rend="justify">– Sokáig is időztem nálad; bizonyos helyen már várnak reám. Arra, a mit ajánlottam, ráérsz holnap reggelig válaszolni. Gondold meg a dolgot. Elhatározásod egész életedre kihat; azért érdemes ennek körülményeit minden oldalról megvizsgálnod. Tanácslom, hogy ha anyáddal találkozol, az ő tanácsait is kérd ki e tárgy fölött; meglehet, hogy ő nyomatékos ellenindokokat tud felhozni. Azokat vesd össze az én szavaimmal s a szerint határozz. Jó éjt öcsém.</p>
               <p rend="justify">Azzal magára hagyta.</p>
               <p rend="justify">Oh be jól tudta azt a kegyelmes úr, hogy mi hatása volt szavainak a viaszkedélyű ifjura. Dehogy fogja az anyjának említeni ezt az ajánlatot!</p>
               <p rend="justify">Kivált ha anyjának azt a levelét elolvassa, a mit most Rideghváry kegyéből megkapott.</p>
               <p rend="justify">A mint feltörte azt a levelet, nem a pénz érdekelte jobban, mint a mellé irt tartalom.</p>
               <p rend="justify">Anyjának saját irása volt az.</p>
               <p rend="justify">«Kedves fiam!</p>
               <p rend="justify">«Olvastam soraidat, mikben felszólítasz, hogy boldogságodban vegyek részt, és szeressem én is azt a némbert, kit menyasszonyodul megnevezsz. Ha a te szived boldogsággal megtelik, annak a fölöslege az enyimet tölti meg. Rangot, vagyont, születést nem számítok a boldogság tárgyai közé. Ha választasz egy leányt az ismeretlen néptömeg közül, munkásnőt, becsületest, egyszerűt, áldásom fogadd, büszke leszek rá. S ha választasz egy divatleányt, kinek rossz hire ismerős világszerte, kaczért, pazarlót: kérni fogom Istent, áldása fordítsa jóra a rosszat s engedjen boldognak lenned. Azt a nőt is elfogadom. – De ha nőül veszesz egy Plankenhorst Alfonsinet, azt meg nem áldja sem Isten, sem anyád! Akkor tőlem örökre búcsut vettél.»</p>
               <p rend="justify">A legkeserűbb döfés egy szerelmes szivén!</p>
               <p rend="justify">Tehát egy divatleánynál, egy kaczér teremtésnél alábbra becsüli azt, a kit ő imád! akárkit; annak a «némber»-nek az utolsó cselédjét üdvözölné fia menyasszonyául, csak Alfonsinet nem.</p>
               <p rend="justify">S mit vétett Alfonsine neki? mit vétett Alfonsine bárkinek a világon? </p>
               <p rend="justify">A nők túlságosak, ha egyszer politikai hevélyekbe keverednek.</p>
               <p rend="justify">De hát ott is legfeljebb Plankenhorstné ellen lehetne kifogása: Alfonsine ártatlan minden diplomatiai cselszövénytől.</p>
               <p rend="justify">Eszébe jutottak Alfonsine szavai:</p>
               <p rend="justify">«Megtagadom érted hitemet, megtagadom családomat, megtagadom az anyámat!»</p>
               <p rend="justify">És eszébe jutottak a forró csókok, az őrjöngő ölelések, mik e szavakat megelőzték.</p>
               <p rend="justify">Az nem törődik anyja haragjával, anyja átkával: «leszek földönfutó, leszek koldus, de veled megyek».</p>
               <p rend="justify">És neki nincs-e bátorsága hasonlóan érezni? hasonlót mondani?</p>
               <p rend="justify">Hát ő fölötte nagyobb hatalma van-e az anya indulatának, mint kedvese szerelmének? Ki parancsol itt? Az erő, vagy a gyöngeség? Nem gyöngeség-e a gyermek ragaszkodása anyjához, s nem erő-e a férj szerelme nejéhez?</p>
               <p rend="justify">Hiszen te nem vagy már gyermek!</p>
               <p rend="justify">Az a másik anya milyen hideg gunyolódással mondá: «Ön most semmi! Ön egy nem látott ember! Ki adna önnek feleséget? Tegye ön magát láthatóvá s visszajöhet megint. Ha holnap, hát holnap».</p>
               <p rend="justify">Minő diadal volna e büszke, nagyralátó nő előtt mindjárt holnap megjelenni s azt mondani neki:</p>
               <p rend="justify">«A holnap itt van, én is itt vagyok. Vagyok már valami, állok már valahol, a hol mindenki meglát.»</p>
               <p rend="justify">És azután eltávozni innen; messze, más égalj alá; a hova ez itteni zürzavarból semmi sem fog követni, egyedül a boldogító szerelem. Itt hagyni czivódó, dühöngő pártfeleket, kiknek gerjedelmeiben sem innen, sem túl nem tudsz résztvenni; kiknek küzdelme csak izgat, csak szomorít, aggálylyal tölt el. Itt hagyni az egészet.</p>
               <p rend="justify">A mellett úrnak lenni; nagybefolyású, magasan álló, emlegetett tényezőnek a világban. Egyszerre egy nagy lépéssel foglalni el a pályát, melyen a nem hétköznapi emberek járnak.</p>
               <p rend="justify">Ah ez a ragály lelkének minden érzelmére kiterjedt már. Szerelme égett, hiúsága ragyogott, félelme melegedett a lángnál.</p>
               <p rend="justify">El volt már határozva, hogy holnap reggel mit fog felelni Rideghvárynak: ez egyetlen, e legnagyobb jóltevőjének!</p>
               <p rend="justify">Soha sem fogja neki e szolgálatot elfeledni.</p>
               <p rend="justify">S ha anyja eljön és minden varázshatalmát megkisérti is fia fölött: előre el van határozva, hogy győzni nem fog. Tisztelet az anyai szeretetnek – egész a hitvesi szerelemig. Ott az a másik szerelem megy elől. «Te férfi vagy, neked csak akarnod kell!» mondá a leány, – Jenő azt hitte magáról, hogy eljött az idő, a melyben meg fogja mutatni, hogy akarni tud!</p>
               <p rend="justify">Jenő meghagyta inasának, hogy a mint az a nő, a ki őt az utóbbi napokban több izben kereste a szállásán, ismét eljő, bejelentetlenül bocsássa be.</p>
               <p rend="justify">Azonban hiába várt. Anyja nem jött el.</p>
               <p rend="justify">Késő éjig fenvirrasztott. Inasát többször leküldte a házmesterhez, megtudakolni, nem kereste-e őt ugyanazon asszonyság, ki többször kérdezősködött utána a múlt éji órákban. Az nem jött vissza.</p>
               <p rend="justify">Azután csak rá adta magát, hogy lefeküdjék; de nagyon rosszul tudott aludni; mindenféle rossz álmok szüntelen felriaszták.</p>
               <p rend="justify">Alig várta, hogy reggel legyen. Az pedig így ősz utolsó napjaiban nagyon szeret magára váratni. Már a ködök is beálltak.</p>
               <p rend="justify">Anyja csakugyan nem kereste őt többé. Azt vagy elfogták, vagy kimenekült már.</p>
               <p rend="justify">Nem nyughatott, míg magának e felől bizonyosságot nem szerez.</p>
               <p rend="justify">A mint a nagyvárosi értelemben megreggeledett, értve alatta azt az időt, a melyben præsupponálható, hogy egy subalternus a bureauchefjét nem háborítja többé a kávézásnál, bérkocsit hozatott (ma már az is kapható volt, még tegnap ágyút vontatni járt a gazdája), s Rideghváryhoz sietett.</p>
               <p rend="justify">Az volt hozzá a legelső kérdése:</p>
               <p rend="justify">– Nem tud ön valamit az anyámról? Maig sem jött el hozzám.</p>
               <p rend="justify">– Azt tudom. Már kimenekült. Az éjjel elfogták a zöldségárúsnét, a kinél rejtőzött; az bevallotta, hogy álruhában ő szöktette keresztül a zöldséges kerteken; ott kocsi várt rá, ezóta Pozsonyban van.</p>
               <p rend="justify">Jenő keblét nagy lidércznyomás hagyta el erre a szóra.</p>
               <p rend="justify">Tehát megszabadult az anyja! Tehát megszabadult az anyjától.</p>
               <p rend="justify">Most már akarhat.</p>
               <p rend="justify">– Aludtál egyet a tegnapi ajánlatomra? – kérdezé Rideghváry.</p>
               <p rend="justify">– Elhatároztam magamat. A követségi titkárságot elfogadom.</p>
               <p rend="justify">Rideghváry megszorítá a fiatal ember kezét.</p>
               <p rend="justify">– Bizonyos voltam felőle. Hogy lásd, mennyire biztam hozzád, milyen hitem volt józan felfogásod iránt, ime, itt van már nálam készen kineveztetési okleveled.</p>
               <p rend="justify">Azzal kihúzta a szekrény fiókját s kezébe adta Jenőnek az iratot.</p>
               <p rend="justify">Jenő el volt ragadtatva a szeretetreméltó gondoskodás által.</p>
               <p rend="justify">Hisz így csak a hajdankor tündérei szoktak gondoskodni választottaikról.</p>
               <p rend="justify">– Holnap fel fogsz esküdni, s azután egész nyugalommal intézd el ügyeidet itt Bécsben, oly módon, mint a ki hosszabb időre távol marad. A mi feloldani való viszonyod van, azt oldd fel, a mi megkötni való van, azt kösd meg végkép.</p>
               <p rend="justify">Jenő elértette a gyöngéd czélzást.</p>
               <p rend="justify">– Ez nem fog méltóságod tudta nélkül megtörténni. </p>
               <p rend="justify">– Értelek. Tehát siess, a hova legelébb vágyaid visznek.</p>
               <p rend="justify">Plankenhorstné e napon nagyon korán készen volt a toilettjával, annak köszönheté, hogy Jenő nem a fésülködő szobában rontott rá. Mert bizony rárontott volna ott is.</p>
               <p rend="justify">Nem is lehetne emberileg kivánni, hogy egy megszünt cancelláriának extra statum fogalmazója, mikor egy elvesztett ezerkétszáz forintos hivatalból egyszerre egy tizenkétezer forintosba fölemelkedik, ne a fejével törje be azt az ajtót, a melyen őt imádottjának anyja, mint tegnap fumigált kérőt, kicsukta.</p>
               <p rend="justify">Antoinette asszony mindazáltal úgy tett, mint a ki csodálkozik.</p>
               <p rend="justify">Jenő is gondolta azt; fog neki meglepetést szerezni! Egész applombbal járul a delnő elé s jól kigondolt beszéddel kezdé:</p>
               <p rend="justify">– Asszonyom. Ön azt mondá, «ha holnap, hát holnap». A holnap ime itt van, s én – vagyok már valami. Szavainak bizonyítékául odanyujtá Antoinette asszonynak a kinevezési okmányt.</p>
               <p rend="justify">Plankenhorstné a kellemetes meglepetés mosolyával olvasá azt végig, s azután a legszivélyesebben nyujtá kezét Jenőnek.</p>
               <p rend="justify">– Igen örülök rajta.</p>
               <p rend="justify">Jenő érzé, hogy most egy kicsit meg kell mereszteni a nyakát. Most már az ember valami. Nagy valami.</p>
               <p rend="justify">– Szabad tehát a tegnapi kérdésemet újra föltennem?</p>
               <p rend="justify">– Már válaszoltam rá, szólt Plankenhorstné malasztteljes kegyességgel. – Kivánja ön, hogy Alfonsinet értesítsem e felől?</p>
               <p rend="justify">– Könyörgök érte.</p>
               <p rend="justify">Plankenhorstnénak csak a szomszéd szobába kellett átlépni, hogy Alfonsinet kézen fogva kivezesse. Alfonsine zavarodottnak mutatta magát, s iparkodott úgy tenni, mint a ki nem érti, hogy mit akarnak tőle? Antoinette asszony pedig odavezeté Jenő elé s bemutatá neki az ifjut.</p>
               <p rend="justify">– Ő nagysága a szentpétervári követségi titkár úr. </p>
               <p rend="justify">– Ah! – Alfonsine most aztán üdvözlő mosolylyal nyujtá kezét Jenőnek, ki azt remegve fogadta.</p>
               <p rend="justify">– Csak tartsa ön meg, sugá kegyteljes mosolylyal Antoinette.</p>
               <p rend="justify">Mely anyai jóságteljes kimélytelenségre Alfonsine hirtelen odaborult anyja keblére, – valószinűleg arczának szemérmes elpirulását eltakarandó. Jenő pedig sietett kezet csókolni leendő napának, mire az Jenő homlokának egy csókot adott: hideget, mint egy fakép.</p>
               <p rend="justify">Alfonsine nem volt többé rábirható, hogy lesütött szempilláit fölemelje: most már vőlegénye előtt áll.</p>
               <p rend="justify">– Mikorra kivánja ön, hogy ismerőseinket értesítsük e felől? kérdezé Antoinette. – Holnapra? ugy-e bár? Délelőtt tizenkét órára? Eléggé sietek-e?</p>
               <p rend="justify">Oh, Jenő nem talált elég erős szavakat hálája kifejezésére.</p>
               <p rend="justify">– Tehát holnap tizenkét órakor. – Ön jöhet hamarább is. Nemde Alfonsine?</p>
               <p rend="justify">Itt ismét sora volt, hogy Alfonsine elrejtse arczát anyja csipkéi közé.</p>
               <p rend="justify">– No felelj hát. Hisz ez a te dolgod.</p>
               <p rend="justify">Alfonsine alig hallhatólag birt annyit rebegni, hogy «igen».</p>
               <p rend="justify">Mikor úgy megzavarja a szemérmes leánykának az eszméit az a gondolat, hogy most férjhez kérik. – Ez kegyetlenség!</p>
               <p rend="justify">Jenő pedig túlboldoggá lett ettől a suttogó szótól. Még a kinevezési oklevelet is majd ott feledte Antoinette asztalán, mikor elment. Annak kellett azt utána vinni.</p>
               <p rend="justify">Legalább még egyszer megszoríthatá leendő veje kezét a kegyteljes delnő, s szemébe mondhatá:</p>
               <p rend="justify">– Büszke vagyok önre!</p>
               <p rend="justify">Jenő most már rohant haza.</p>
               <p rend="justify">Úgy érezte, hogy most kezd el élni.</p>
               <p rend="justify">Az eddigi csak növényélet volt. Most lett már ember.</p>
               <p rend="justify">A mi vágyainak zenithjét képezte, egyszerre egy napon elérve mind a kettő. Úr lett és férj. Irigylett úr, irigylett férj.</p>
               <p rend="justify">Az egész világ új alakokkal népesült meg egyszerre körüle.</p>
               <p rend="justify">Hanem valami mégis úgy borongott kedélyén.</p>
               <p rend="justify">Olyan volt az, mint az őszutói nap. A verőfény süt, de valami vékony köd fekszik előtte, mely nem engedi, hogy tisztán ragyogjon és melegítsen.</p>
               <p rend="justify">Ez a ködborongás Jenő boldogsága verőfénye előtt az a folyton nyomasztó tudat volt, hogy anyja erről semmit sem tud, az nem akarta, az nem örül ennek.</p>
               <p rend="justify">És ő hozzájutott ehhez a boldogsághoz, a nélkül, hogy megküzdött volna érte anyja ellenvetéseivel, a nélkül, hogy meggyőzte volna annak szerető szivét magával e szeretettel. Megszökött, bujdokolt előle. Örül gyáván, hogy nem találkozott vele. Titokban örvend, hogy e harcz el lett engedve szivének.</p>
               <p rend="justify">Valami nyugtalan szellem jár minduntalan mögötte, s büszkesége, boldogsága álmain keresztül suttogja szivébe ez ébresztő szót: «te gyáva!»</p>
               <p rend="justify">Hasztalan menti magát e nyugtalanító kisértet ellenében azzal, hogy hiszen annak örül, hogy anyja megmenekült; «hazudsz! – súgja neki az igazmondó öntudat, – annak örülsz, hogy te menekültél meg az anyádtól».</p>
               <p rend="justify">Az est közeledte még nyomasztóbbá tette ez önvádat. Nem tudott honn maradni. Felkészült, hogy kimegy valahová. Pedig ezen a napon nem sok szórakozás kinálkozott Bécs utczáin és mulató helyein.</p>
               <p rend="justify">Mikor tükre elé állt, hogy nyakkendőjét megigazítsa, egyszerre visszatántorodott.</p>
               <p rend="justify">Az a rettegett rém, a ki egyre szivébe suttogja e szót: te gyáva! most egyszerre alakot, arczot öltve, támad elé. Édes anyját látja belépni a szobába.</p>
               <p rend="justify">– Anyám! kiálta a rémület fojtott hangján az ifju.</p>
               <p rend="justify">Oh nem az az alak állt előtte, a kitől ő rettegett, a kit ő úgy várt, mint büszke parancsoló tekintetű úrnőt. – Egyike a golgothai alakoknak, kik ott roskadoznak a keresztfa tövében, halavány, kíndúlta arczczal; szemekkel, mik már elpazarolták könyeiket: a fájdalom élő kifejezése. Ez volt az ő anyja.</p>
               <p rend="justify">És e pillanatban meg lehetett elégedve szivével az ifju. Nem jutott eszébe, hogy ez a nő az ő nagyravágyását, az ő szenvedélyét megtámadni jő ide, csak az jutott eszébe, hogy anyja a veszély tűzhelyén jár.</p>
               <p rend="justify">Megölelte őt, mintha ölelésével akarná eltakarni, hogy meg ne lássák e drága alakot.</p>
               <p rend="justify">És érezte arczán anyjának égő lázas csókjait. Oh ez nem olyan csók volt, mint azé a másik anyáé.</p>
               <p rend="justify">– Hogy jösz ide, édes, kedves anyám?</p>
               <p rend="justify">– Nagy útról jövök.</p>
               <p rend="justify">– Nekem azt mondták, kimenekültél, s már Pozsonyban vagy.</p>
               <p rend="justify">– Úgy volt. Három nap hasztalan kerestelek; azután felhagytam a reménynyel, hogy megtaláljalak s elhagytam e várost. Hanem Pozsonyban hallottam valamit és az visszahozott.</p>
               <p rend="justify">– Te visszatértél!</p>
               <p rend="justify">– Hogy veled beszéljek.</p>
               <p rend="justify">– Oh minek tetted azt? Hiszen ha tudattad volna velem, én mehettem volna oda, a hol te vagy. Miért nem parancsoltál velem?</p>
               <p rend="justify">– Oh fiam, én nem parancsolok. Én nem tanultam azt. Könyörögni jöttem hozzád. Oh ne félj tőlem. Ne nézz engem kisértetnek, ki közéd és vágyaid közé áll. Nem akarlak én lebeszélni semmiről, a mit te elhatároztál magadban. Csak könyörögni jöttem hozzád.</p>
               <p rend="justify">– Anyám, ne szólj ezen a hangon, kérlek!</p>
               <p rend="justify">– Bocsáss meg érte. Nem akartalak keseríteni. Néhány nap előtt még voltak követeléseim fiam iránt; ma már nincsenek. Akkor irtam hozzád egy levelet, megkaptad-e? Büszke, sértegető levél. Tépd össze. Ne emlékezzél rá többé. Azt egy haragos asszony irta. Az a haragos, büszke asszony nincsen többé. Minket igen nagy csapások aláztak meg, és azoknak még nincsen vége. Oh én nem vagyok más, mint egy gyászoló özvegy, ki fiainak megásott sírja előtt könyörög, maga sem tudja kinek? talán a sírnak, hogy ne kivánjon megtelni.</p>
               <p rend="justify">– Oh, édes jó anyám, hiszen fiaid élnek.</p>
               <p rend="justify">A nő szeme a könyek közül villámokat lövelt e szóra. Megragadta Jenő kezét hevesen.</p>
               <p rend="justify">– Tudod, hol élnek? Az egyik most tör utat magának a Kárpátokon keresztül hazájába. Előtte, mögötte, körüle, üldözők; alatta a tátongó hegyszakadék, az áradt hegyfolyam, felette a vihar és a keselyűk. Ha el nem fogják, ha éhen nem vesz, ha folyamok el nem nyelik, talán a csatatérre menekülhet. Ott várja őt már a másik fiam, vezetője egy csapatnak. Tudod, kikből áll ez a csapat? Gyermekekből, kik anyjuktól megszöktek, és családapákból, kik nőt, gyermeket elhagytak. Valami rettenetes láz űzi valamennyit a halál mezejére. Ott el fognak veszni valamennyien.</p>
               <p rend="justify">– De hát miért kell nekik elveszniök?</p>
               <p rend="justify">– Mert nagyon fáj nekik a szivök, s nem tudják másként meggyógyítani.</p>
               <p rend="justify">– De hátha győzni fognak, anyám?</p>
               <p rend="justify">– Fognak! Az Istenre mondom: fognak! De az nekik nem fog használni semmit. Csak nagyobb veszedelem támad belőle. Csodákat fognak tenni, kényszeríteni fogják a világot, hogy őket tisztelje, ragyogni fog csillagzatuk az egész elsötétült Európa fölött. Annál rosszabb rájuk nézve. Itéletük már ki van mondva, megpecsételve a világ minden hatalmasai által. Ha meghalnak egy ütéstől, jó; ha nem, kapjanak másik ütést; és annyit, a mennyi elég lesz nekik, hogy meghaljanak. – Pozsonyban tudtam meg ezt, elfogott leveleikből. Ez hozott vissza. Engedd meg, hogy leüljek nálad; nagy útat tettem és sokat gyalog.</p>
               <p rend="justify">– Oh szegény jó anyám! </p>
               <p rend="justify">Jenő leülteté anyját maga mellé a pamlagra és átölelte vállait.</p>
               <p rend="justify">– Hogy ne jöttem volna vissza, hogy még egyszer lássalak utoljára ez életben.</p>
               <p rend="justify">– Oh ne mondd azt.</p>
               <p rend="justify">– Messze fogsz menni tőlünk, s jaj nekünk, mikor ismét visszatérsz. A büszke emberek már sorakoztak és kifőzték, hogyan álljanak boszút az anyjukon, a ki őket megfenyítette.</p>
               <p rend="justify">– Kik azok?</p>
               <p rend="justify">– A te barátaid. A te pártfogóid. Nem szidalmazom őket, ne félj. Ők jobbat akarnak veled, mint én. Én elvesztenélek, ők megmentenek. Én sötét, zord, örömtelen életet készítenék számodra; ők neked boldog szerelmet, fényes pályát adnak. Jobban szeretnek, mint én. Nem versengek velük. Nem, fiam! Igazad van neked és nekik. Mi őrjöngők vagyunk, kik egy semmiért, egy gondolatért, egy álomképért mindenünket odaadjuk; megkínozzuk magunkat, és meghalunk. Ne érts meg bennünket soha. Légy boldog ember. Eredj azokkal, kik most elindulandnak a minden oroszok birodalmába szövetséget keresni felháborodott hazájuk ellen. Mind magyarok ők, s bizonyosan mindannyinak úgy fáj a szive, mint néked, midőn legfélelmesebb ellenségüket meghivják tulajdon anyjuk, tulajdon testvéreik ellen. És mégis megteszik: mert erős meggyőződésük, hogy az anyát, a testvért meg kell hódítani. A Baradlay-czímeren két nagy folt esett: Ödön és Richard nevei. A te neved be fogja azt aranyozni. Minő fényes czáfolat lesz az a világ előtt, ha hirdetni fogják: a két hűtelen Baradlay ellen tulajdon testvérük, a harmadik, indult el meghívni a nagyhatalmú szövetségest.</p>
               <p rend="justify">Jenő arcza sápadt lett, mint a szobor; merev tekintettel bámult maga elé. Ezt neki nem mondták elébb. Pedig bizony magától is rájöhetett volna.</p>
               <p rend="justify">– A kimenetel nem kétséges: bizonyos, folytatá Jenő anyja, látnoki tekintettel bámulva a gyertya világába. – Mi el fogunk veszni. De te megmaradsz. Két hatalom ellen meg nem állhatunk. Ha mind vasból volnánk is, eltemetne bennünket a ránk ömlő láva. Bátyáid majd elesnek itt-amott. A halál olcsó. Te boldog ember leendesz, és új családot alapítasz. Te maradsz a Baradlay családfő. Szép nő irigyelt férje leendesz, felejthetlen szolgálatokért fényes kitüntetésekkel jutalmazva. Magas, előkelő férfi. Az új korszak leendő büszkesége.</p>
               <p rend="justify">Jenő megannyi nehéz követ érzett fejére hullani e keserű dicsőítés szavaiban.</p>
               <p rend="justify">– Hozzád jönnek majd könyörögni sokan az alacsony emberek közül, kiknek olyan porban mászó panaszaik vannak. Sok jót fogsz tehetni. Tenni is fogsz, tudom; mert jó, kegyelmes szived van. Azok között, kik hozzád, mint nagy, hatalmas úrhoz folyamodni jönnek majd, fiam, el ne felejtkezzél az én kérésemről. Lásd, én siettem hozzád a legelső folyamodással.</p>
               <p rend="justify">Oh mennyire megalázva érezte magát az ifju. Hiszen ha gúny volna az, a mit anyja mond neki; de való!</p>
               <p rend="justify">– Nem magamért, nem testvéreidért könyörgöm hozzád. Minket a mi végzetünk majd utólér. S ha utól nem érne, hidd el, szemközt megyünk rá. Richard bátyád nőtlen, nem marad utána senki. De Ödön bátyádnak két szép fia van. Az egyik csak most egy hónapja született. Bizonyos az, hogy nagy szolgálataidért fényesen léssz megjutalmazva. Bátyáid vagyonát majd el fogja kobozni a hatalom. És azt akkor majd mind te nyered meg.</p>
               <p rend="justify">Jenő rémülten szökött fel helyéből, mint Saul, mikor a próféta lelkét eléje idézte az endori bűvésznő.</p>
               <p rend="justify">Anyja folytatá:</p>
               <p rend="justify">– És majd akkor, midőn gazdag és hatalmas fogsz lenni, midőn egyedül fogod birni mind azt, a mit most együtt birunk veled; midőn boldogságod fényében úszni fogsz: fiam, emlékezzél ez órára, anyád könyörgő szavára, fiam! – bátyád gyermekeit koldulni ne engedd!</p>
               <p rend="justify">– Anyám! kiálta fel magán kívül, keservtől agyon kínozva a legkisebb testvér, s oda rohant iróasztalához, kirántotta fiókjából kinevezési oklevelét s darabokra szakgatva szórta azt el maga körül.</p>
               <p rend="justify">S aztán sírva borult anyja ölébe.</p>
               <p rend="justify">– Én nem indulok el azon az úton.</p>
               <p rend="justify">Oh az leirhatlan öröm volt, a mivel e szavakban anyját megajándékozá. Hogy ölelte, hogy csókolta gyermekét, ezt az utolsót, ezt a legjobban szerettet.</p>
               <p rend="justify">Nem félt neki megmondani, hogy ő a legkedvesebb gyermeke mind a három között.</p>
               <p rend="justify">– Ugy-e velem jösz, fiam?</p>
               <p rend="justify">– Anyám, veled megyek.</p>
               <p rend="justify">– Téged nem bocsátlak harczolni; te velünk maradsz. Vigasztalónk leszesz. Én azt akarom, hogy te élj; én azt akarom, hogy te boldog ember légy. Úgy-e megengeded nekem, hogy én azt remélhessem, hogy te boldog ember fogsz lenni?</p>
               <p rend="justify">Jenő nagyot sóhajtott. Eszébe jutott valami, a minek most már vége. Még átlátszó a víz, a melybe elmerül az: de már halva van. Az álmodott boldogság képe.</p>
               <p rend="justify">Nem felelt semmit, csak megcsókolta anyját. A kinált áron nem akart boldoggá lenni. Más áron pedig a boldogság nem kináltatott.</p>
               <p rend="justify">– Siessünk innen, mentül elébb.</p>
               <p rend="justify">Eszébe jutott az útlevél.</p>
               <p rend="justify">– Itt várt számodra az útlevél, anyám; ha tegnap jöttél volna. Ma ismét hasznát veheted.</p>
               <p rend="justify">– Ki adta neked ezt az útlevelet? kérdé Baradlayné.</p>
               <p rend="justify">Jenő gondolkozott, hogyan ne említse azt a nevet.</p>
               <p rend="justify">– Családunknak egy régi ismerőse, ugyanaz, ki a kinevezési oklevelet szerzé számomra.</p>
               <p rend="justify">– S hiszed, hogy én e kézből elfogadok valamit?</p>
               <p rend="justify">Baradlayné a többi papirrongyok közé veté az eltépett útlevelet. Legyenek együtt.</p>
               <p rend="justify">– Mit tettél? Most hogyan menekülhetsz? minden út, minden kijárat őrizve van. </p>
               <p rend="justify">A delnő büszkén emelé fel most már diadalmas arczát.</p>
               <p rend="justify">– Mintha nem tudnék túljárni valamennyinek az eszén! Vedd köpenyedet fiam. Elviszlek én magammal úgy, hogy emberi szem meg sem láthat.</p>
               <p rend="justify">* * *</p>
               <p rend="justify">És másnap hiába várta a kegyelmes úr az új követségi titkárt, hogy elvezesse a felesküvésre; – hiába várta örömanya és menyasszony és meghivott vendégsereg a vőlegényt a gyűrűváltásra: nem jött az többé elő.</p>
               <p rend="justify">Bizony magával ragadta a harmadik fiát is az a rettenetes asszony.</p>
               <p rend="justify">Merre tünt el? hol mehetett ki a szoros őrizet közül? Soha sem találta ki senki. Hiszen minden útja el volt állva.</p>
               <p rend="justify">Arra a gondolatra nem jött senki, hogy ilyenkor a Duna folyama is jó országút, olyan emberek számára, a kiknek van szívük, éjjel, sötétben, sűrű köd alatt egy pár vakmerő halász evezése mellett egy keskeny csónakon a hullámokra bízni életüket.</p>
            </div>
            <div type="div2">
               <head>Elől Víz, Hátul Tűz.</head>
               <p rend="justify">De most merre?</p>
               <p rend="justify">Ez volt a menekülő huszárcsapatra nézve az élet-halál kérdés.</p>
               <p rend="justify">Útjukat állja egyfelől az egész hadsereg, melynek zászlói közül a magukét kiragadták; másfelől két folyam, a Duna és a March; azután egy hegyláncz, a Kárpátok. A hol út és emberlakta hely van, ott megrakva minden helység a főhadsereghez siető katonasággal, a merre pedig szabad a tér, ott nincs sem út, sem hajlék megpihenésre, sem egy falat kenyér.</p>
               <p rend="justify">Másfél óra hosszat ügetve mentek folyvást egy dülőúton előre, melyről tudták, hogy a Dunához vezet. </p>
               <p rend="justify">Akkor elhajtotta a szél a felhőket, s a mint megszünt az eső, kezdték tájékozni magukat.</p>
               <p rend="justify">Jobbról meglátszott a Duna. Tükre fekete volt a fölötte elvonuló felhőtől.</p>
               <p rend="justify">A jobb parton látszott egy leégett révház, melyet öt nappal elébb még a stájer vadászok védtek a horvát csapatok ellen, s a harczban elpusztítottak.</p>
               <p rend="justify">Ide irányozta csapatját Richard.</p>
               <p rend="justify">A puszta épület kormos falait nem őrizte senki, a tágas udvaron elfért az egész lovasság.</p>
               <p rend="justify">– No fiuk, monda Richard, maga körül gyüjtve legényeit; most rátérünk arra az útra, a melyiken vagy haza jutunk, vagy a pokolba. Jól tudjátok magatok is, de azért én is elmondom, hogy a mit csak ember valaha kiszenvedett, az mind előttünk áll sorban, néhol csoportban is. Futnunk kell éjjel és nappal, usznunk vad és szelid vizeken keresztül, hegyeket megmásznunk, szemünket le nem hunynunk, koplalnunk, verekednünk; a melyikünk kidűl, az elveszett; ha elfognak bennünket, főbe lőnek. Én tehát nem mondom senkinek, hogy jőjjön velem; hanem megyek előre. Nem nézek hátra, nem számlálom meg, hányan jönnek velem abból a kétszázhúszból, a kiből a század állt még tegnap este. Nem esküdtetek meg senkit. Sötét van: a ki másra gondolta magát, elmaradhat, visszatérhet. Hanem ha egyszer a nap feljön, akkor azután, ha odáig velem jött, az készen legyen rá, hogy a csatatér törvénye alatt áll, és megtesz mindent, a mit én parancsolok, zúgolódás, morgolódás nélkül. Most tehát utánam, a kinek tetszik. Jön az első próba!</p>
               <p rend="justify">Az első próba nagyon alkalmas volt arra, hogy valakit, a kinek a szive nem dobog az igazi helyén, rögtön megtérítsen. Richard kapitány gázlót keresett a Dunán keresztül.</p>
               <p rend="justify">Korábbi táborozási hadgyakorlatokból jól ismerte a környéket, a Duna medrét zátonyaival, sekélyeivel; neki és vén huszárjainak játék volt a Dunán átkelni hid nélkül; hanem az ifjabbaknak aligha nem jutott valami eszébe, mikor felnéztek a futó csillagra, mely épen akkor hullott alá az égről, mikor a legelső paripa csülökig kezdett gázolni a vízbe, – s előttük állt az egész széles sötét folyamtükör, melyet nyeregben ülve, fegyverestül kellett átszelni.</p>
               <p rend="justify">Pedig ez még csak játék! Mentül szélesebb a víz, annál lassúbb a folyása, annál sekélyebb a medre. A két part között három zátony fekszik, azokat a víz csillámáról felismeri a vezér lovag, s míg azokon végig csak gázolni kell a vizet, a közöttük fekvő mélyebb folyáson igyekezve úsznak át a lovak.</p>
               <p rend="justify">Ha valaki nézné ezt a képet, a sötét víz tükrén egy ezüst szegélyű óriás kigyót látna átkanyarogni. A lovak fejei s a lovasok derékig emelkednek ki a vízből, kettesével egymás mellett hosszú sorban.</p>
               <p rend="justify">A túlparton fiatal nyárfapagony fogadja a menekülőket.</p>
               <p rend="justify">Annak egyik tisztásán összegyűjti Richard követőit.</p>
               <p rend="justify">– Most számláljuk meg, hányan vagyunk?</p>
               <p rend="justify">Az őrmesterek számbaveszik a legénységet.</p>
               <p rend="justify">«Kétszázhúsz!»</p>
               <p rend="justify">– Lehetetlen! mond Richard; hiszen kettőt az előőrsön hagytunk.</p>
               <p rend="justify">– Már itt vannak, szólal meg egy dörmögő hang, melyben Pál úr borizű hangjára ismer Richard.</p>
               <p rend="justify">– Te vagy az Pál? szól a kapitány megörvendve; utánunk találtál?</p>
               <p rend="justify">– Ismerem az eszejárását.</p>
               <p rend="justify">– No az derék volt tőled. Mi hír a táborból?</p>
               <p rend="justify">– Mikor én eljöttem, a vasasok felkerekedtek s lehuzódtak a város elé, mintha csak ki akarnának bennünket kerülni; akkor aztán én is azt gondoltam, hogy nekünk már itt nincs mit strázsálnunk, gyerünk öcsém a többiek után.</p>
               <p rend="justify">– Nem vettél észre semmi zajt? </p>
               <p rend="justify">– Semmi nesz sincs. Az eső sorban kioltotta az őrtüzeket.</p>
               <p rend="justify">– Hová lett a hadnagy és zászlótartó?</p>
               <p rend="justify">– Azok nem értettek velünk egyet; elzártuk őket egy kriptába.</p>
               <p rend="justify">– Élve?</p>
               <p rend="justify">– Igen. Fel van irva az ajtóra, hogy ott vannak, értük mehet, a kinek kellenek.</p>
               <p rend="justify">– Engem is oda zártatok volna, ha veletek nem jövök?</p>
               <p rend="justify">– Igen. Halva.</p>
               <p rend="justify">– Miért halva?</p>
               <p rend="justify">– Megbecsültük volna vele.</p>
               <p rend="justify">– Köszönöm. Megszolgálom. – Most tegyétek le a kezembe az élteteket, a mint én az enyimet a tietekbe adom. Vedd kezedbe a zászlót; te fogod ezentúl hordozni. Álljatok körülem.</p>
               <p rend="justify">A huszárcsapat négyszöget alakított, melynek közepét Richard foglalta el a zászlótartóval.</p>
               <p rend="justify">A láthatár keleti oldalán halványsárga vonal kezdte el külön választani az eget a földtől; – de még inkább jelenté a reggel közeledését a távoli ágyuvillogás: az ostromtelepek megkezdték munkájukat a torlaszok ellen. Virrad!</p>
               <p rend="justify">A sápadt reggelfény s a tűzvillanások mellett esküdött kétszázhúsz ember, egy sárguló erdő közepett vezére szavára vas engedelmességet, vak bátorságot, végelszánást – egész a hazajutásig.</p>
               <p rend="justify">Mikor a nap tűzveres hegyként kiemelkedett a hegyek mögűl, akkor látták, hogy a középen lobogó zászló – ama háromszinű.</p>
               <p rend="justify">Előre!</p>
               <p rend="justify">– Félnapi egérutunk van, monda Richard bajtársainak; a ki legközelebb észre fogja venni eltünésünket, az Palvicz Ottó, a vértesek őrnagya. Üldözni fog bennünket azon az úton, a melyen menekültünk, s csak itt fogja észrevenni, hogy átúsztattuk a Dunát. Nehéz lovasság ezt nem csinálja utánunk. Vissza kell kerülniök a hajóhidig, hogy a tulsó partra átjőjjenek. Az alatt mi félnapi járóföldet nyerünk előttük. Ha késő estig folyvást nyeregben ülünk, akkor üldözőink minden erőfeszítés mellett sem érik el, hogy utunkat elvághassák. Ez az első nap feladata. A többit majd megtudjuk később.</p>
               <p rend="justify">Richard minden nála levő pénzét kiosztá a legénység között, azzal az utasítással, hogy bárhova szórja is őket széjjel a viszontagság, élelmi szereikért megfizessenek, a népet ne zsarolják.</p>
               <p rend="justify">Azzal megindultak a nyárerdőben előre, utat keresni.</p>
               <p rend="justify">A legközelebbi dülőút egy magányos úri kastélyhoz vezette őket.</p>
               <p rend="justify">Az a kastély egy cseh főnemes birtoka volt.</p>
               <p rend="justify">Csak az úrnő volt honn.</p>
               <p rend="justify">Férje a koruna cseszka pártjához tartozik.</p>
               <p rend="justify">Richard maga beszélt az úrnővel; mire a legénység pálinkát, kenyeret, füstölt húst kapott, valamint koszorúba fonott szénát és abrakot lovai számára.</p>
               <p rend="justify">Két óráig pihentek itt. Richard az úrnőtől egy részletezett térképet kapott, melyben minden dülőút fel volt jegyezve egész a morva és a magyar határszélig. Erre volt legfőbb szükség!</p>
               <p rend="justify">Egy erdőkerülője az úri kastélynak vezette el félreutakon az egész csapatot a legközelebbi erdőségig. Ott ismét szerencséjükre bízta őket, s a menekülő hadfiakat elnyelte nemsokára az erdőhomály és a korán beálló őszi éjborongás.</p>
               <p rend="justify">A mint egy hegyhátra felkapaszkodtak, Pál úr figyelmezteté Richardot a hegytetőkön itt-amott kigyulladó tüzekre.</p>
               <p rend="justify">– Ez nekünk szól, monda Richard. Jeltüzek azok, a mikkel szökésünket tudatják.</p>
               <p rend="justify">Nem sokára láthatták, hogy a jeltüzek nemcsak hátuk mögött, hanem előttük is kezdenek sorba fellobogni. Az egész vidék mind a határszélig fel lesz az éjszakán ellenük zajdítva. </p>
               <p rend="justify">Egy máglya a hátuk mögött hagyott ellenkező hegyoldalon az egész tájt messze megvilágítá, a melyen épen keresztül jöttek.</p>
               <p rend="justify">Richard távcsövével kiveheté, hogy a tűz világánál lovas alakok haladnak keresztül.</p>
               <p rend="justify">– Nyomunkban vannak! Sokkal hamarább mint hittem. Most aztán nincs tanakodni való idő.</p>
               <p rend="justify">Hogy útat veszítsen, egy mély völgynek vette irányát.</p>
               <p rend="justify">Ismerte azt a völgyet korábbi hajtóvadászatokból; egyik osztrák olygarcha birtokát képezte az. A völgy oldalán szabályozott hegyi patak fut végig, mely alant roppant medenczét táplál vizével. Annak egy része halastónak van elrekesztve, más része hét kőre dolgozó malmot hajt, s koronkint rétöntözésre használtatik.</p>
               <p rend="justify">Richard úgy okoskodott, hogy ha ő e malmon egyszer túl lesz, annak a vízgátját elszakítja s a vizet ráereszti a völgyre. Akkor aztán nincs az a lovas, a ki azon a völgyön át tudjon hatolni az ő nyomában, kivált ha Palvicz jön utána nehéz lovasaival, azok bizonyosan benne maradnak a posványban.</p>
               <p rend="justify">Hanem egyre nem számított: arra, hogy a mi szolgálatot ő szándékozik megtenni Palvicz Ottónak: ugyanazt megtehette már valaki más ő neki.</p>
               <p rend="justify">Mikor a völgykanyarulatnál a malom tájékára értek, Pál úr vágtatott vissza az előcsapattal, jelentve, hogy az egész völgy tele van vízzel, a gát keresztül van szakítva előttük. A molnár azt mondja, hogy az uradalmi erdész vágatta azt keresztül ezelőtt egy pár órával. Tehát bizonyosan az ő feltartóztatásuk végett történt ez.</p>
               <p rend="justify">Richard a malomhoz lovagolt. A völgy egészen víz alatt állt már. S a vizen csak egy keskeny czölöpös gát vezetett keresztül, az pedig két ölnyi szélességben le volt bontva, úgy, hogy csak a czölöpök álltak ki a vízből.</p>
               <p rend="justify">Richard nem veszté el hidegvérét.</p>
               <p rend="justify">– Nem baj ez. Le kell venni a malom kapuit, keresztül fektetni a czölöpökön s mindjárt lesz hidunk. </p>
               <p rend="justify">Intézkedését rögtön foganatosították. A malom kapui előhozattak s áthidalták velük a gátrést.</p>
               <p rend="justify">Hanem a lovak nem akartak rá menni a hidra.</p>
               <p rend="justify">– Félnek tőle; mert fehér, monda Pál úr.</p>
               <p rend="justify">– Be kell hinteni sárral, parancsolá Richard.</p>
               <p rend="justify">– Nem jó lesz. Akkor majd nem tudjuk meggyujtani.</p>
               <p rend="justify">– Igazad van, Pál. Ha magunk átmentünk rajta, meg is kell gyujtanunk, hogy más ne használhassa. Találsz a malomban degetet.</p>
               <p rend="justify">Azt csakugyan talált Pál úr, egy hordóval. Végig önték s elmázolták a rögtönzött hidon.</p>
               <p rend="justify">Most aztán épenséggel nem akart rá menni egy ló sem. A degettől csúszott a patkója s a tompa dobogástól visszarettent.</p>
               <p rend="justify">Pál úr káromkodott mint egy pogány.</p>
               <p rend="justify">– Bizony itt nyomnak bennünket.</p>
               <p rend="justify">– Dehogy nyomnak, biztatá Richard. Mi ketten szálljunk le a lóról. Egyikünk biztatja hátul, másikunk vezeti a kantárnál fogva, mindenki lován maradjon.</p>
               <p rend="justify">Az volt aztán a pogánynak való munka. Egyenkint vonszolni át minden ijedező, kapálózó lovat a dobogó hidon. A paripa, a mint meghallotta a dübörgést lába alatt, horkolt, tombolt, ágaskodott; a rajta ülő káromkodott. Pál úr könyörgött neki minden szentekre, Richard nyűtte rajta hátulról a rőzsekarókat, csak úgy csattogott. Így vittek át minden lovat.</p>
               <p rend="justify">No ezt a lármát meghallhatta, a ki csak élő emberszámot tett abban a környékben.</p>
               <p rend="justify">Nem is veszett az kárba; rövid idő mulva kigyulladt a jeltűz annak a hegynek a tetején is, a honnan a többi jeltüzet is észrevették. Üldözőik már odáig értek a nyomukon. Bizonyos, hogy erre a lármára csak utánuk találnak.</p>
               <p rend="justify">Richard és Pál úr facsaró víz volt már az izzadságtól.</p>
               <p rend="justify">– No kapitány uram, én ma leszolgáltam a purgatoriumból a fele kapitulácziót, monda az öreg, mikor már mind átvonszolták a lovasságot. Csak harmincz vezeték ló volt még hátra, harmincz vitézzel.</p>
               <p rend="justify">– Trombitaszót hallok a hátunk mögött, monda az egyik legény; jó volna tán a vezeték lovakat hátrahagynunk, s a kik átmehetünk, mennénk tovább.</p>
               <p rend="justify">– Csak fogadjátok az én parancsomat, monda Richard; a lovak közől egyet sem szabad elhagyni; mindenki együtt maradjon. Senki előre ne menjen.</p>
               <p rend="justify">A vezetéket is áthurczolták egyenkint.</p>
               <p rend="justify">A trombitaszó most már egészen közel hangzott a völgyben, s a sötéthez szokott szem kiveheté a közeledő fehér köpenyegeket.</p>
               <p rend="justify">Richard valamit sugott Pál úr fülébe, mire ez két legénynyel eltávozott a gát mentében.</p>
               <p rend="justify">Azután meghordatta Richard a rögtönzött hidat száraz galyakkal, a maradék kátrányt ráöntette s azzal üszköt dobatott belé.</p>
               <p rend="justify">Mikor a láng fellobogott, már akkor színről-színre láthatá egymást a két csapat.</p>
               <p rend="justify">Richard felugrott lovára, s parancsot adott lovasainak az indulásra. «Csendben és vigyázva a keskeny gáton végig a völgy mentében!»</p>
               <p rend="justify">Ő maga leghátul maradt.</p>
               <p rend="justify">Amazok ott tulnan nem jöttek a szokott zárt rendben. Az üldözés alatt nekik is úgy felbomlottak a soraik, hogy órajárásnyira voltak elszórva egymástól; négy-ötöde az ezrednek itt-amott elmaradozott.</p>
               <p rend="justify">Azok között, a kik a nemes hajtóvadászatban legközelebb érték a kergetett vadat, ott volt Palvicz Ottó maga. Jó telivér lova győzte az üldözést. Húsz óra hosszat tartott az már, pihenés, etetés nélkül.</p>
               <p rend="justify">Nem is igen volt Palviczczal több húsz embernél. A többi még ki tudja, mikor érkezik.</p>
               <p rend="justify">Hanem ennek a húsz embernek az élén mégis oda lovagol Palvicz Ottó az égő hidhoz s megkisérti a lovát nekihajtani. A paripa megtagadja a tűzbeugratást. </p>
               <p rend="justify">Palvicz ekkor átkiált Richardra:</p>
               <p rend="justify">– Baradlay Richard százados!</p>
               <p rend="justify">– Itt vagyok, Palvicz Ottó őrnagy.</p>
               <p rend="justify">– Add meg magad, kényre, kegyre.</p>
               <p rend="justify">– Jőjj ide és fogj el.</p>
               <p rend="justify">– Azt meg is teszem, bizonyos légy felőle.</p>
               <p rend="justify">– De ma nem.</p>
               <p rend="justify">– Még ma bizonynyal. Addig meg nem pihenek.</p>
               <p rend="justify">– Megpihentet ez a mocsár.</p>
               <p rend="justify">– Egy óráig. Egy óra alatt betömetem a rést, s ismét sarkadban vagyok, nem menekülsz meg tőlem.</p>
               <p rend="justify">– Majd meglátod.</p>
               <p rend="justify">E szóváltás alatt a halastó tájáról harsogó moraj hangzott, mint mikor vízzuhatag omlik alá, s Palvicz Ottó észrevevé, hogy egy új áradat rohan a gátrés felé, mely azt szélesebbre kezdi szakítani.</p>
               <p rend="justify">– A halastó zsilipjét is felhúzattam, monda Richard; nem fogod te azt a rést egy óra alatt betömetni.</p>
               <p rend="justify">Palvicz Ottó látta, hogy Richardnak igaza van.</p>
               <p rend="justify">– Azt látom, hogy nem jutok hozzád, hanem ha gavallér ember vagy, maradj a helyeden s vívjunk meg a tűzön, vizen keresztül, a hogy derék katonákhoz illik.</p>
               <p rend="justify">– Elfogadod a pisztolyt?</p>
               <p rend="justify">– Elfogadom.</p>
               <p rend="justify">– Lövünk egymásra addig, míg egyikünk a lóról lemarad.</p>
               <p rend="justify">– Nem bánom; hanem előbb katonáink menjenek a lőtávolon kívül; minek lőnők meg egymás helyett ezeket a derék fiúkat?</p>
               <p rend="justify">– Igazad van! Jobbra át!</p>
               <p rend="justify">– Balra át. Indulj!</p>
               <p rend="justify">A két vezér a zuhatag két partján maradt, mely fölött recsegő lánggal égett a hid; jó világítás egy éjjeli párbajhoz.</p>
               <p rend="justify">Fehér köpenyeg volt mind a kettőn, jó czéltábla. Kétszer lőttek egymásra; Palvicz golyója Richard csákóját furta keresztül, míg Richard ónja Palvicz mellvértjén ütött horpadást.</p>
               <p rend="justify">– Újra töltsünk! kiálta Palvicz. Hanem már ahoz nem volt sem alkalom, sem idő; Pál úr a halastó zsilipjét kivettette helyéből, s az egész víztömeg neki zúdult a malomgátnak, az egész hidat czölöpöstül beledöntötte a mocsárba; egy percz alatt sötét lett, s a két ellenfélnek menekülni kellett jobbra-balra, a rohanó ár elől.</p>
               <p rend="justify">– Holnap folytatjuk! kiálta át Palvicz.</p>
               <p rend="justify">– Ott leszek! viszonzá Richard.</p>
               <p rend="justify">A mocsár, mely egy percz előtt még vérveres volt mint a Phlegeton, most fekete lett, mint a Styx.</p>
               <p rend="justify">Ez félnapig fel fogja tartani az üldöző lovasságot, az alatt tovább menekülhet Richard futó csapatja.</p>
               <p rend="justify">Csakhogy most már fel van lármázva ellenük az egész vidék. A legközelebbi faluban, melyet elérnek, már megtagadják tőlük a parasztok az élelmet. «Ti nem jó járatban vagytok», mondják s odább kell menniök étlen, mert rabolni nem akarnak.</p>
               <p rend="justify">Egy hid előtt már kaszás népfölkelés fogadja őket s megtagadja tőlök az átkelést a hegyi folyamon.</p>
               <p rend="justify">– Kapitány uram! A hogy Bécsben az apácza-klastrom előtt tettünk!</p>
               <p rend="justify">– Nem szabad, mond Richard; a föld népével nem verekszünk.</p>
               <p rend="justify">Azokat ugyan egy sor lövéssel is szétriaszthatta volna, de inkább más útat vett s két órai kerülőt csinált.</p>
               <p rend="justify">Nem akart vért ontani, míg hazájába nem ér. Enni sehol sem kaptak már, a nép mindent eldugott előlük.</p>
               <p rend="justify">Dél felé egy korcsmában jutottak egy egész kenyérhez és pálinkához.</p>
               <p rend="justify">A kenyeret maga Richard felosztá annyi darabra, a hány embere volt, s kiosztá közöttük, mint az úr vacsoráját. Egy korty pálinka a kenyérhez: ez volt minden ebédjük. Mint a hajótörötteknél, kik egy tutajon menekülnek a tenger hátán.</p>
               <p rend="justify">Délután ismét egy patakmalomhoz jutottak; az épen haricskát őrölt.</p>
               <p rend="justify">Eldorádó ez! Haricska-puliszka lesz itt minden ember számára! Lucullusi vendégség! Nincs ugyan hozzá se zsír, se szalonna, de fejedelmi lakoma az magában is. Ki ne ismerné az ízét; mikor vadászaton elfogyott minden eleség, s aztán a jó sors egy juhászkunyhóhoz vezetett, a hol volt minden: – víz és haricskaliszt.</p>
               <p rend="justify">A huszárok lenyergeltek, egy rész a lovak vasalásához fogott, másik a konyhához látott, roppant kondérban kavargatva a fakóbarna liszttömeget, mely különös szakácsművészi vegytan folytán, a víz hozzájárultával lassankint egy tömör egészszé idomul, a mit úgy neveznek, hogy puliszka.</p>
               <p rend="justify">Richardnak az alatt, míg a lakoma készült, gondja volt az előőrsöket kiállítani, nehogy meglepessenek.</p>
               <p rend="justify">Mikor készen volt a puliszka, rúdra vették a vas kondért, s mert abban estig sem hült volna meg, leterítének a gyepre tizenkét huszár-köpenyeget; s a nagy fakanállal kitálalták tizenkét részre a párolgó főzeményt, a mihez még a farkas-éh sem közeledhetett volna azon forrón.</p>
               <p rend="justify">Mikor aztán épen neki akartak telepedni a fehér köpenyegnek, mely egyúttal abrosz volt és tál, jönnek vágtatva az előőrsök: «rajtunk vannak a vértesek!»</p>
               <p rend="justify">Hirtelen nyergelni és lóra kapni! A forró puliszkát bele csavarintani a köpenyegbe; azt átvetni a nyergen! Még csak bele sem kóstolhattak.</p>
               <p rend="justify">Zengett is az erdő a sűrű áldástól!</p>
               <p rend="justify">És már most megint előre; a hogy a ló birja!</p>
               <p rend="justify">Most már nem kereste Richard, merre van út, csapás, hanem a merre a napnyugatot tudta, a rónán keresztül: mezőkön, tarlókon, szántott földeken át, hogy a hab csorgott a lovakról két felől.</p>
               <p rend="justify">– Minden lovunk itt vész! dörmögé Pál úr a háta mögé, mikor a szétziláltan futó csapatra visszatekintett.</p>
               <p rend="justify">Egy-egy ló ki is dült; annak a lovasa felkapott a vezetékre. Jó volt azokat elhozni. S aztán igyekezett az elmaradozó a többieket utólérni.</p>
               <p rend="justify">Hanem az üldöző csapat sem volt jobb állapotban.</p>
               <p rend="justify">Bár ily közel beérte ellenfelét, az egyenes úton nyomába szelve annak, ki kanyarogni volt kénytelen: itt a szántóföldeken keresztül futtatásban nem állta ki vele a versenyt.</p>
               <p rend="justify">Richard jól számított arra. A nehéz lovasság csak léptetve tudott haladni a süppedő talajban, míg ők koczogva győzték.</p>
               <p rend="justify">Mégis csak amazoknak kell elébb kidülniök.</p>
               <p rend="justify">Richard leghátul maradt, hogy egyetlen emberét se veszítse el. Ha valamelyiknek valami baja történt, segített rajta.</p>
               <p rend="justify">Így került össze másodszor is Palvicz Ottóval.</p>
               <p rend="justify">A vértes főtiszt messze háta mögött hagyta utolsó kisérőjét is. Ő egyes egyedül rugaszkodott Richard után.</p>
               <p rend="justify">Richard hátra-hátra nézett rá, s engedte magához közelebb jönni.</p>
               <p rend="justify">Egyszer aztán oly közel jutottak, hogy egymás szavát meghallhatták.</p>
               <p rend="justify">– Állj meg egy szóra! kiálta Palvicz.</p>
               <p rend="justify">– Így is meghallom, felelt Baradlay.</p>
               <p rend="justify">– Ha bátor vagy, ne fuss előlem!</p>
               <p rend="justify">– Pedig leszek olyan bátor, hogy egészen elfutok előled.</p>
               <p rend="justify">– Az gyávaság. A hátadat látom!</p>
               <p rend="justify">– Majd lesz még megfordítva is.</p>
               <p rend="justify">– Nem mersz velem megverekedni.</p>
               <p rend="justify">– Nem akarok. Az alatt míg mi verekszünk, a te csapatod utolérhetné az enyimet.</p>
               <p rend="justify">– Ugy is utóléri.</p>
               <p rend="justify">– Gondolod?</p>
               <p rend="justify">– Bizonyosan tudom. Ti balgák! Látjátok ott azt a füzes vonalt? Az ott a March partja.</p>
               <p rend="justify">– Ismerem. </p>
               <p rend="justify">– Ott meg vagytok szorítva.</p>
               <p rend="justify">– A Duna sem szorított meg.</p>
               <p rend="justify">– A Duna még jó ember; de a March rossz ember. Azt te nem ismered.</p>
               <p rend="justify">– Majd megismerkedünk egymással.</p>
               <p rend="justify">– Jobb lesz, ha szembeszállsz és megverekszel; ha elfoglak, nincsen pardon!</p>
               <p rend="justify">– Nem is kértem.</p>
               <p rend="justify">Ez a szóváltás egész kedélyesen folyt a két vitéz közt, kiket alig három lóhossznyi tér választa el egymástól. Richardnak gondja volt rá, hogy egészen közel ne ereszsze magához üldözőjét.</p>
               <p rend="justify">Az előrehaladt huszárcsapat egymás után elért ama füzes vonalhoz, mely a March partját jelzi. Ott megálltak.</p>
               <p rend="justify">– Látod! kiálta Palvicz. Huszárjaid nem mernek neki vágni a Marchnak.</p>
               <p rend="justify">– Majd mernek mindjárt!</p>
               <p rend="justify">– Őrült vagy. Lovad, embered mind elvész, ha most tajtékzó izzadtan a jéghideg vízbe viszed.</p>
               <p rend="justify">– Ha vész, velem együtt vész.</p>
               <p rend="justify">Ezzel a szóval sarkantyúba kapta paripáját Richard s vágtatni kezdett.</p>
               <p rend="justify">Palvicz utána.</p>
               <p rend="justify">Gyepes térre jutottak, a hol a két nemes mén könnyedén futhatott.</p>
               <p rend="justify">Palvicz két lóhossznyira beérte Richardot, mikor az a partra felkapatott.</p>
               <p rend="justify">Richardnak két pillanatnyi ideje volt.</p>
               <p rend="justify">Az egyik arra, hogy végig tekintse a veszedelmet, mely elől huszárjai visszadöbbentenek. A March meg volt áradva a záportól, s sebesen hömpölyögve rohant partjai közt iszapos, sárga hullámaival. Ez a halál lakása!</p>
               <p rend="justify">A másik percz pedig arra, hogy csapatjának e szót kiáltsa, «utánam!» s azzal a magas partról a hab közé ugrasson. </p>
               <p rend="justify">A nyomába kaptató Palvicz rémülten rántá vissza paripáját.</p>
               <p rend="justify">Pillanat mulva felmerült ló és lovas a fejük fölött ívben csapó hullámok körül. Richard nevetve kiálta vissza ellenfelére:</p>
               <p rend="justify">– Nos hát, jer utánam.</p>
               <p rend="justify">Erre az egész huszárcsapat egy harsogó éljenordítást rivalva, neki ugratott a sebes árnak s követte vezérét.</p>
               <p rend="justify">Palvicz Ottó elbámulva nézett utánuk: nézte vergődésüket a ragadó árzajlatban – s talán még aggódott is, hogy oda ne veszszenek.</p>
               <p rend="justify">Mind átjutottak a tulsó partra.</p>
               <p rend="justify">Nem ártott meg nekik a jéghideg fürdő. Még új erőre kaptak.</p>
               <p rend="justify">Hanem a vértes csapat nem csinálta utánuk ezt a merényletet. Palvicz végkép elszalasztá őket.</p>
               <p rend="justify">– Baradlay! Még találkozunk, kiálta át a tulsó partra.</p>
               <p rend="justify">– Keresni foglak; viszonzá Richard.</p>
               <p rend="justify">Lucskosan, bőrig átázva folytatták a lovasok az útat.</p>
               <p rend="justify">Még jó volt rájok nézve az új erőfeszítés; hiszen ha meg akartak volna pihenni, ázottan, a kemény őszi éjben megvette volna őket az Isten hidege.</p>
               <p rend="justify">Ló és lovas füstölgött a párázattól. Hányadszor száradt meg már rajtuk az a ruha, a hideg széltől!</p>
               <p rend="justify">A March tulsó partján süppedékes róna fogadta a menekvőket. A lovak csülökig dagasztottak a sárban. Mégis előre kellett menni; most már lehetetlen volt a végszükségnek, az életfentartás parancsszavának nem engedni. Vezér és közvitézek mind azt hitték, hogy ha a jövő éjszakát lovastul együtt födél alatt nem tölthetik, mind elpusztulnak; már akkor a harmadik éj következett, hogy szemét le nem hunyta senki. Ki kell egyszer aludni magát mindenkinek s legalább egyszer jóllaknia, hogy a továbbihoz ereje legyen.</p>
               <p rend="justify">Csak egy falut hozna már elénk az úr Isten! imádkozott magában némely fiatal huszár. Pedig a huszárnak nem jó imádkozni. Ez Pál úr életbölcsészete. Csata órájában sokszor meglátja az ujoncz legény arczán, hogy ez most magában imádkozik, s veszekszik vele e miatt: «Ha imádkozol, bizony rád talál a golyó. Azt hiszi, ez jó ember, hadd üdvözüljön.» De azért mégis egyre fohászkodnak azok magukban: «Csak már valami falu jönne!»</p>
               <p rend="justify">És ime csakugyan megjárta a huszár az imádsággal; mert a jó sors hozott eléje nagy kivánságára nem is falut, hanem várost.</p>
               <p rend="justify">A mint egy dombra felkanyarodtak, az előttük fekvő völgyben ott láttak egy szép hattornyú mezővárost.</p>
               <p rend="justify">Azt pedig nem kértek a sorstól. Az már sok volt. Ők csak falut óhajtottak.</p>
               <p rend="justify">A mezőváros ó-német szokás szerint kőfallal volt körülvéve. Abba bemenni nem volt tanácsos.</p>
               <p rend="justify">Kerülő úton el lehetett ugyan mellette haladni, hanem azt az utat egészen uralta egy magas sánczok közül kilátszó épület. Tapasztalt szem könnyen felismeri benne a lovassági kaszárnyát. Ez valószinűleg egyike azoknak a vidéki városoknak, a hol a tartalékszakaszok tanyáznak. Meglehet, hogy a mostani hadjárat miatt nincs benne katonaság. De az is meglehet, hogy épen a miatt több is van központosítva a szokottnál.</p>
               <p rend="justify">Kérdezősködni nem lesz tanácsos. Itt senki sem jó barát. A legelső ember, a ki a menekvő csapatot észreveszi, el is fogja őket árulni.</p>
               <p rend="justify">Tehát vissza az erdőbe, a melyből épen kijöttek. Ott meg kell várni, míg az éj leszáll. Sokáig időzniök azonban nem lesz szabad, mert a felől is bizonyosak lehetnek, hogy Palvicz rögtön küldött hirnököt valami csónakon keresztül, ki a térparancsnokot a futókra figyelmeztesse.</p>
               <p rend="justify">A mint az éj beállt, az első óra meghozta a biztos tudósítást. A sánczos épületben takarodót trombitáltak.</p>
               <p rend="justify">Az ismeretes «tradra, tradritradra» hangjára nyugtalanul hegyezték a füleiket a huszárlovak, máskor azt jelentette az: hogy éjszakára abrakot hoz, s puha almot vet szalmából gazdájuk. Héj messze voltak most attól!</p>
               <p rend="justify">A trombitaszó négyszer újra kezdődött a sáncz négy szögletén. Mikor pedig az elhangzott, akkor következett a dobszó. A városban verték a takarodót, arra az ismeretes nótára, a miről azt képzeli a katona, mintha így szólnának a dobok: «Kenyeret, kenyeret, kettőt, kettőt!»</p>
               <p rend="justify">Tehát gyalogság is fekszik a városban.</p>
               <p rend="justify">Megkerülni a várost és kaszárnyát teljes lehetetlen. A tőzeges mocsáros ingoványba ló és lovas oda veszne.</p>
               <p rend="justify">Valamerre pedig csakugyan menni kell, mert az az őszi éj nagyon embertelen.</p>
               <p rend="justify">De hát merre?</p>
               <p rend="justify">Talán csodálatos is ez a kérdés? Kétszázhúsz magyar huszár, az új mythologia centaurusai ne tudnák merre menjenek, mikor kard van a kezükben?</p>
               <p rend="justify">De hozzá kell gondolni, hogy ezek a vitézek két éjjel nem aludtak, s még ma nem ettek, hogy lovaik el vannak csigázva, ruháikat átáztatta a folyam, tagjaikat megdermeszté az őszi nyirkos hideg. Tudják azt a hadvezetők, hogy sok csatát elvesztett már az éhség; sok derék sereget, a ki az eget vívni indult el, megvert a lenézett ellenség – a ki jól volt lakva.</p>
               <p rend="justify">Richard jól tudta, hogy csapatját ezúttal a tűzpróbán nem viheti keresztül. Ők most nyavalyás emberek, a kiknek nem szabad vitézkedni.</p>
               <p rend="justify">Majd eljön annak is a napja, csak ezt a krizist kiállhassák.</p>
               <p rend="justify">Végre is ki jött segítségükre? Az az embertelen őszi éj, a kit oly szitkozódva emlegettek. Az az embertelen őszi éj egyszerre oly sürű nehéz ködöt bocsátott le a tájra, hogy nem lehetett húsz lépésnyire látni, mintha mondta volna: majd én betakarlak benneteket.</p>
               <p rend="justify">– Fiuk, monda Richard, jó kedvvel fordulva huszáraihoz, most egy furcsa tréfát csinálunk. Minden ember takarja be a nyeregtakaró darabjaival a lova lábait, s aztán induljunk. </p>
               <p rend="justify">A legénység elértette a szándékot. Félóra alatt minden ló lába be volt burkolva pokróczba. Így nem hangzott lépteik dübörgése.</p>
               <p rend="justify">Azzal megindultak egyenesen az országút felé. És azután folyvást az országúton haladtak előre, mint a kik legjobb járatban vannak.</p>
               <p rend="justify">Szemközt nem jött rájok senki. Ilyenkor tisztességes kisvárosi polgár alszik már.</p>
               <p rend="justify">Ők sem láthatták merre járnak. Csak mentek előre. Egyszer hallották, hogy kiáltja az éji őr a tizenegy órát. Azután láttak egy lámpát közeledni maguk felé. Valami ötven lépésnyi távolban megállt az előttük s ott megint elkiáltotta az őr a tizenegy órát. Ha meglátta őket, azt hitte, kisértetek, a mik nesz nélkül járnak a köd felett.</p>
               <p rend="justify">Egy-egy fehér ház is maradozott el itt-amott mellettük, a minek ablakában még gyertyavilág égett. Csak a kutyák vonítottak eléjük szokatlanul, míg a város alatt végig haladtak; még föllármázták az embereket.</p>
               <p rend="justify">Most következik a legveszélyesebb pont. A hol az országút a várost elhagyja, ott van egy sorompó. A sorompóknál egyúttal őrtanya is szokott lenni.</p>
               <p rend="justify">Hogy itt is úgy van, arról rögtön tudósítva lettek. Pár száz lépésnyire előttük egyszerre felhangzott a hosszúra vont kiáltás: «válts fel!»</p>
               <p rend="justify">Nagyon jó.</p>
               <p rend="justify">Már most következik, hogy jön az egész őrjárat az őrszemeket felváltani.</p>
               <p rend="justify">Az is jött. Hallották a robogását. «Egy róta lehet», mondá Pál úr, félig magának dörmögve.</p>
               <p rend="justify">Néhány percznyi megállapodás után a robaj közelebb jött.</p>
               <p rend="justify">– Ezek egyenesen ránk jönnek! monda Richard. Ki a kardokkal!</p>
               <p rend="justify">Most már csakugyan nem látszott másban a menekülés.</p>
               <p rend="justify">A szemközt jövő lovasság azonban, mielőtt a ködben egymást megláthatták volna, szép csendesen félre kanyarodott s nemsokára elhangzott a dobaja. Bizonyosan más őrszemeket felváltani tért el a város felé.</p>
               <p rend="justify">Richard azután egész nyugalommal folytatta az útját a nyitott sorompón keresztül, az őrszem előtt végig haladva. Az a sötétben és ködben egész bölcseséggel a saját csapatjának nézhette őket, csak azon bámulhatott, hogy mi módon szaporodott meg az iménti róta ily sokaságra? hanem a mint ezen észrevételét közlötte két óra mulva az őrvezetővel, s az még egy óra mulva a parancsnokkal, már akkor Richard régen hetedhét országban járt a hátuk mögött.</p>
               <p rend="justify">– No fiuk, most már pipára gyujthattok; monda Richard egy negyed óra mulva, s leszedhetitek a lovak lábairól a bocskort.</p>
               <p rend="justify">E pompás tréfára még jókedvük is lett a fiuknak. A jó kedv a lovakra is kiterjedt. Mintha csak most kezdték volna, úgy fogtak hozzá az ügetéshez. Egy fiatal legény elkezdett danolni az éjszakában: «Piros bársony süvegem: Most élem víg életem». Pál úr kontrázott, csak úgy magában dudolva, mély medvehangon: «Bokréta van mellette, barna babám kötötte». Míg az egész csapatra elterjedt a danoláskedv.</p>
               <p rend="justify">Egész éjjel danoltak.</p>
               <p rend="justify">A járt országúton sokkal könnyebb volt a haladás, a tegnapi sárdagasztás után még pihenésnek lehetett azt nevezni. Az út egyre emelkedett, úgy látszik hegyes tájékba visz.</p>
               <p rend="justify">Mikor a nap fölkelt, a köd egészen elmaradt, előttük a Kárpátok emelkedtek. Azokon túl már a haza!</p>
               <p rend="justify">Gyönyörű őszi tájkép. A közelben a dér festette bükkerdők sárga és veres facsoportjai, a távolban a fenyvesek örök sötétzöldje, mik közül már havas hegyhátak emelkednek ki.</p>
               <p rend="justify">A tulsó oldalon pedig egy világtenger! A mennyire a szem ellát, egy hullámzó oceánt lát, a földön fekvő köd oceánját, mely hófehéren, tornyos habokkal a tengert utánozza. Egy-egy magasabb dombtető látszik ki belőle zöld szigetnek. Ennek a tengernek a fenekén fekszik az egész hátrahagyott tájék, a melyen három nap, három éjjel keresztül vergődött a menekvő csoport. S mintha mindazt, a mit átszenvedett, ott feledte volna e ködoceán fenekén, olyan kedve támadt. Nincs már semmi panasz.</p>
               <p rend="justify">S még hozzá egy barátságos falu fogadja őket, a hol nem tagadja meg a föld népe a részvétet az üldözöttektől. Apraja, nagyja, férfia, asszonya szivesen látja őket; megnyitják előttük kapuikat, szérüskertjeiket, térdig állnak a lovak a szénában, a gazdák segítenek vasalni, szerszámot igazítani. Előadják, a mi enni, inni való. Nem gazdagok, sokkal nem szolgálhatnak; de most az árpakenyér is jó. Kecskéket vágnak a hadfiaknak s kezdik sütni nyárson, főzik jó sárga kásával, hordószámra hordják elő a friss turót, csapra ütik a fenyőpálinkás csobolyót, azt sem kérdik, ki fizet meg érte?</p>
               <p rend="justify">Hej ez nem olyan ebéd lesz, mint a tegnapi volt!</p>
               <p rend="justify">Pedig hát épen olyan ebéd lett.</p>
               <p rend="justify">Mikor félig volt sülve, főve minden, jönnek vágtatva az előőrsök: itt az üldözők csapatja!</p>
               <p rend="justify">Ugyan igyekeztek helyrehozni a mult éji kudarczot, hogy úgy meghagyták magukat tréfálni. Kocsira rakták a gyalogságot, előre küldték a lovasokat s vágtattak lóhalálában a szökevények után. Nem volt nagy mesterség pihent lovakkal utólérni az agyoncsigázottakat.</p>
               <p rend="justify">Tovább innen!</p>
               <p rend="justify">Mégis futni?</p>
               <p rend="justify">Most már kitört a harag: «verekedni fogunk!» ordíták a felzavart huszárok; «vagy mi eszszük meg őket, vagy ők esznek meg minket».</p>
               <p rend="justify">Úgy látszott, hogy nincs is más választás.</p>
               <p rend="justify">Az üldözésükre siető lovasság hátuk mögött nyomult előre, míg a kocsikon érkező vadászok a falu felett elhaladva, a kivezető út melletti erdőt igyekeztek megszállni, hogy elvágják a menekvők útját. Valószinű volt, hogy hamarább odaérhetnek, mint a huszárok, kiknek dolgot ád a felnyergelés.</p>
               <p rend="justify">A mennyi időt elvett a huszároktól a felkészülés, annyi kellett üldözőiknek is arra, hogy az elmaradozottakat összevárják. Richard ezt az időt arra használta fel, hogy körülszemlészte a tájékot.</p>
               <p rend="justify">Az országútat csak erős harcz mellett lehetett elfoglalni a vadászoktól. És ha el lesz vala foglalva, fenmarad a folytonos üldöztetés a lovasság által. Ebben a harczban lassankint fel lesz morzsolva a huszárcsapat; egy sem jut belőle hazájáig: elvész hasztalanul, ok nélkül, siker nélkül.</p>
               <p rend="justify">De van még egy út. Egyenesen fel a hegyeknek! Keresztül a havasokon, a merre az ormok jégtarajai világítanak.</p>
               <p rend="justify">– Kapni-e útat és vezetőt a havasok felé? kérdé házi gazdájától Richard. A jámbor ember juhos gazda volt, élete alkonyán lévő férfi.</p>
               <p rend="justify">– Út van uram, s ha kell, én elvezetlek rajta, míg más vezetőnek adhatlak; s azon az úton tudom, hogy meg nem üldöz benneteket senki; hanem azon az úton meg lehet halni éhen.</p>
               <p rend="justify">– Megkisértjük.</p>
               <p rend="justify">A huszárság összeczihelődött már. Sorrendbe álltak kivont karddal. Némelyiknek a kardjára fel volt tűzve a félig sült kecskeczomb, a mit a nyársról leszelt. Onnan csak nem veszi azt el senki.</p>
               <p rend="justify">– Hüvelybe a kardot! vezényelt Richard. Aztán jobbra át.</p>
               <p rend="justify">– Hová? kiálták azok dühösen. A falra megyünk-e lóháton? Inkább neki az ördögnek magának, ha husa van!</p>
               <p rend="justify">Richard elszántan húzá ki pisztolyát nyeregkápájából.</p>
               <p rend="justify">– A ki esküjét elfeledte: ajánlja lelkét Istennek.</p>
               <p rend="justify">A zúgás elcsendesült.</p>
               <p rend="justify">– A ki bízik bennem, jőjjön utánam, hisz én megyek elől!</p>
               <p rend="justify">A hüvelybe eresztett kardok csörömpöltek: «menjünk hát!» kiálták a hadfiak; hanem mikor a félig főtt lakoma mellett el kellett haladniok, senki se vehette nekik rossz néven, ha elkeríték hozzá a huszár asztaláldást.</p>
               <p rend="justify">A vezetőjük elől ballagott, hegymászó bottal, szeges talpú csizmával ellátva; utána Richard, azután egyesével a többi, bezárta a sort Pál vitéz; ő volt a sereghajtó.</p>
               <p rend="justify">Az üldöző ellenfél, ki egy óráig folyvást csatarendben várta, mely oldalról akarnak a faluból előtörni a menekvők? egyszer csak nagy bámulva látta őket fenn a meredek hegyi úton végig léptetni, hosszú, elszórt sorban: egy szédületes sziklafal oldalában, melynek keskeny párkányzatán volt olyforma hegyi út, hogy egyik lábnyom a másik után épen helyet talál rajta. Sohasem jártak ott lóval. S ez istenkísértő úton haladtak végig a huszárok, alattok száz ölnyi mélységben tombol a hegypatak, az egyik kengyel már a mélység fölött csügg, míg a másikat korholja a sziklafal a tulsó oldalon. Egy szédület, egy félrelépés s ember és ló összezúzva hever ott lenn.</p>
               <p rend="justify">A bámulat, az elszörnyedés után a düh lepte el az üldözőket. Valóban, ide már nem volt kedvük utánuk menni. De hogy szűzen ne bocsássák el embereiket, a vadászok utánuk lövöldöztek jó czéllövő fegyvereikkel, mik ezer lépésnyire elhordanak. Kedvező volt a czéltábla. A fehér mészkő sziklafal, s azon sorban a sötétkék ruhás lovasok. A golyók ott pattogtak sűrűn a sziklafalról vissza, s jöttében mentében minden golyó kétszer fütyölt el a maga emberének a füle mellett; mintha nem elég rettenet volna számára a szédítő mélység fölött járni.</p>
               <p rend="justify">S e rettenetes órában – a nap melegen sütött az izzó sziklafalra – a huszárok valamennyien aludtak a nyeregben s jobbra-balra bóbiskoltak; nem volt már okuk ébren lenni. Csak Richard, ki legelől ment, s Pál vitéz, ki leghátul járt, tartották magukat ébren s dörmögtek társaikra egyszer-egyszer: «ne aludjatok, héj!»</p>
               <p rend="justify">Az üldözők szeme elől egy új hegykanyarulat lassankint elfedé a menekvőket. Ott, a hova most betértek, ember nem fogja őket többé üldözhetni. </p>
               <p rend="justify">A sziklai úton végig mentek szerencsésen. Itt egy fenyves fogadta őket, ünnepélyes, viszhangos erdő, mint egy templom.</p>
               <p rend="justify">A legénység itt a jó hűsben meg akart pihenni, de vezetőjük sietteté őket: használni kell a derült órákat az utazásra, mert a havasok közelében gyakran meglepi az utazókat a köd s akkor majd lesz idő pihenni, mert senki sem tudja tájékozni magát.</p>
               <p rend="justify">Tehát csak előre, a hogy ember és ló birja!</p>
               <p rend="justify">Délutánra egy juhászkunyhóhoz értek. Az eddigi vezető beajánlotta a hadfiakat a juhásznak a további kalauzolásra.</p>
               <p rend="justify">Ott találtak egy boglya szénát, azt megvették, hogy legalább a lovaik jóllakjanak.</p>
               <p rend="justify">– Hát valami embernek való eledel nincs-e itt?</p>
               <p rend="justify">A juhok odalenn a völgyben legeltek, azokból nem lehetett mára felhozni. Hanem volt egy szapu savanyu tej; a mi olyanformán készül, hogy a juhtejet napról-napra egy edénybe öntögetik, s azt folytonosan kavargatják, hogy meg ne aludjék. Rossz eledel, de tápláló. Nem is urak számára gondolták azt ki. Ebből jutott minden huszárnak fél pohárral.</p>
               <p rend="justify">Még mást is kaptak.</p>
               <p rend="justify">Felfedeztek egy verem répát. A birkák számára volt eltéve. Émelygős, lenézni való eledel. De most az is vendégség volt. Jól laktak vele.</p>
               <p rend="justify">Egy huszár a térdén firkált valamit piros bőrtárczájába.</p>
               <p rend="justify">– Mit firkálsz, héj? kérdé tőle Pál vitéz.</p>
               <p rend="justify">– Felirom ezeket a dolgokat, a mik itt velünk sorban történnek, mert ha egyszer hazakerülünk, azt fogják rá mondani: hej de elvetemedett poéta lehetett az, ki ezeket kigondolta! ha csak mind meg nem esküszünk rá.</p>
               <p rend="justify">Pedig még hajh, de sok feljegyezni való következett abba a piros bugyellárisba!</p>
               <p rend="justify">Este felé egy kis holdvilág kezdett sütni. Richard fel akarta használni a szép ezüstös méla fényt, hogy előbbre hatolhasson. Hiszen még csak most voltak a kezdetén az óriási erőfeszítésnek. Megindult a vezetővel előre.</p>
               <p rend="justify">Most már folyton meredélynek vitt fel az út. A fenyőerdő ritkulni kezdett! Helyét elfoglalta a boróka, eleinte sűrű szálas erdőnek nőve; mentől feljebb, annál törpébbre zsugorodva, míg a havas közelében egészen lelapul a földhöz, s kúszik mint a szederinda, az apró áfonyabokorral osztva az uralkodást.</p>
               <p rend="justify">Reggel már csak áfonyával volt terítve a hegyoldal, melyen felkaptattak. Az legalább reggelivel szolgált nekik, a piros és kék bogyók épen akkor értek.</p>
               <p rend="justify">Hanem a napfelkölte ma nem volt olyan szép, mint tegnap. A havasok csúcsai ködökbe voltak burkolva, s a nap fénytelenül izzott a láthatár lilaszín gőzkörében.</p>
               <p rend="justify">A vezető hózivatarral kezdett biztatni.</p>
               <p rend="justify">A kopár hegyoldalt lassankint elhagyta minden növényzet, fenn a hegygerinczen már fű sem tenyészett, csak barnaszürke zuzmók terjengtek a kőrepedések között. E hegygerinczen haladtak naphosszant végig. Nem ember, de még madár sem járt e tájon. A halál országa volt az; egy tájék csupa sírkövekből.</p>
               <p rend="justify">S az előttük emelkedő havasok, mintha minden órai haladásnál fenyegetőbb rémóriásokká magaslanának fel: annál elriasztóbbak, mentül jobban közelednek.</p>
               <p rend="justify">A mennyire szem ellát, emberi lakásnak semmi nyoma, sehonnan a völgyből nem kavarog fel füst; nem révedez fel kolomphang, pásztorkürt, vagy vadász lövése. Nem lakik itt más, csak a felhő.</p>
               <p rend="justify">Most nincs itthon. Nagy szerencse. Valahol melegedni jár a napsugárban, vagy vizet szivárványoz a tengerből, vagy alszik valamelyik völgyben. De ha egyszer megjön s itt kapja a vakmerő vándorokat! A felhő nagyon haragos úr a maga országában!</p>
               <p rend="justify">Dél felé, a mint a hegygerinczről alá kezdettek szállani a völgybe, mely a legközelebbi havastól elválasztá őket, mint egy lomha fehér rém emelkedett ki eléjük a mélységből valami formátlan ködtömeg, mely a havas oldalán látszott csendesen végig libegni.</p>
               <p rend="justify">– Ha ez meglep bennünket, ott nagyot kell pihennünk, monda a vezető Richardnak. Igyekezzünk lejutni a völgybe, a hol cserjét találunk; legalább tüzelhetünk, ha rossz idő lesz.</p>
               <p rend="justify">A ködalak terjedt, szétborult, néhány percz mulva beburkolá az egész csapatot.</p>
               <p rend="justify">Itthon a felhő! s azt kérdezi, mit kerestek az én országomban?</p>
               <p rend="justify">És meg kell parancsára állni; nem lát többé útat senki maga előtt.</p>
               <p rend="justify">A kalauz azt az indítványt teszi, hogy majd ő előre halad pár száz lépésnyire, s ha biztos a járás, visszakiált, azután mehetnek utána.</p>
               <p rend="justify">A hadfiak azalatt helyben maradtak. A hideg felhő úr egyszerre megőszité valamennyi haját és bajuszát, fehér zúzmarával lepve be mindenkit.</p>
               <p rend="justify">Azután vártak egy negyedig az eltávozott kalauz kiáltására. Nem jött jel. Majd Richard maga elindult a nyomán s soká kiáltozott utána. Nem kapott választ.</p>
               <p rend="justify">A vezető valószinűleg iparkodott a csapattól megszökni; nem akart velök együtt ott veszni s magukra hagyta őket.</p>
               <p rend="justify">Most aztán ott voltak a felhőkirály országában elhagyatva, tájékozatlanul, beburkolva farkassötét ködfellegbe, étlen, szomjan, fázva.</p>
               <p rend="justify">Nem zugolódott senki.</p>
               <p rend="justify">– Jertek utánam, monda Richard s elkezdte csapatját találomra vezetni a meredélyen alá. Nem ült már senki a nyeregben, lovaikat kantárszáron vezették maguk után.</p>
               <p rend="justify">A felhő még a völgy aljában is úr volt. Azonban nehány órai veszélyes botorkálás után csakugyan eljutottak egy hegyoldalba, a mely sűrű borókacziherrel volt benőve.</p>
               <p rend="justify">– Itt kell maradnunk éjszakára. Gyujtsatok tüzeket.</p>
               <p rend="justify">Az éjszaka itt is volt már. Lehet, hogy a nap még fenn van. De a felhő fenekén már beéjjeledett. </p>
               <p rend="justify">Legalább lesz mivel tüzelni; a megfagyástól meg lesznek őrizve.</p>
               <p rend="justify">A lovakat egymáshoz kötözték; nem volt már nekik mit enni adni, hisz a gazdák is éheztek egész nap.</p>
               <p rend="justify">(Talán épen ebben az órában mondta Baradlayné legkisebb fiának: «bátyád fut a Kárpátokon át üldözve, kergetve; lába alatt a meredek örvény, az áradt hegyfolyam, feje fölött a zivatar és a keselyük. Talán elfogják, talán éhen vész, talán megfagy?!»)</p>
               <p rend="justify">(Oh ha látta volna fiát, mily helyeken jár!)</p>
               <p rend="justify">A huszárok őrtüzeket gyujtottak s azokat körül feküdték. Fáradtak voltak halálba: álom kellett már nekik, semmi más.</p>
               <p rend="justify">Richard megparancsolá, hogy minden tűznél egy ember ébren maradjon, a ki vigyázzon a parázsra s ne engedje a lángokat kialudni.</p>
               <p rend="justify">Azután ő maga is köpenyébe burkolta magát és lefeküdt egy tűz mellé.</p>
               <p rend="justify">A fiatal huszár jegyezgeté piros tárczájába a mai nap viszontagságait s nagyot sóhajta utána.</p>
               <p rend="justify">«Oh én uram teremtőm! mi következik még?»</p>
               <p rend="justify">S aztán ő is csak elaludt, mint a többi.</p>
               <p rend="justify">Emberfölöttit kivánt, a ki azt kivánta, hogy egy ember minden tűznél ébren maradjon; az őrök azt hitték, hogy ha ők jól megrakják a tüzeket, elégnek azok magukban is; s ők is aludtak mellette.</p>
               <p rend="justify">És aztán a hazaálmodónak alig volt annyi ideje, hogy elrepülhessen a szülői házig, s megkérdezhesse: hogy vagytok idehaza? midőn rémséges üvöltés verte fel valamennyit édes honnjártából. A paripák vésznyerítése volt az.</p>
               <p rend="justify">A felriadókat a pokol rémképe fogadta.</p>
               <p rend="justify">Az őrzetlen hagyott tüzektől meggyulladt az erdő egész hosszában, mire az alvók felriadtak.</p>
               <p rend="justify">A láng, mint egy hegynek felfelé rohanó láva, terjedt fölfelé, a széltől hömpölygetve, s keresztül világított ködön és éjszakán. </p>
               <p rend="justify">– Fel a havasnak! kiálta Richard s kantárján kapva paripáját, iparkodott a tűz közül menekülni, mely előttük, körülöttük, recsegve, süstörögve harapózott odább.</p>
               <p rend="justify">Volt már világítás! Lehetett már látni, merre van út? Átkozott, kétségbeejtő út; de fel kellett rajta mászni. Embernek, állatnak új erőt adott a végveszedelem. Néhol gázolni kellett a zsarátnakon keresztül; a szél, mintha tűzzel utánozná a hóesést, lángpelyheket zúdított arczaikba; a füstben meg kellett fulladni a tétovázónak; csak előre; fel a hegynek!</p>
               <p rend="justify">Mikor két órai titáni égostromlás után visszatekintettek arra az útra, a mit meghaladtak, a fejük szédült bele. Hihetlennek látszott saját maguk előtt, hogy ott fel tudtak jönni. Az egész hegyoldal egy izzó palásttal volt már beborítva, mely terjedt, a meddig bokrot talált.</p>
               <p rend="justify">Most aztán párologva a verítéktől, ott álltak a havas kezdetén, a hideg, fagyasztó éji légben.</p>
               <p rend="justify">Ott állva nem maradhatott, a ki a halált nem akarta hazavinni. Menni kellett, csak azért, hogy menjenek.</p>
               <p rend="justify">Mindenki vezette a lovát kantárszárán. Némelyiket vezetni sem kellett: ment magától a gazdája után.</p>
               <p rend="justify">Nem volt már miről tanakodni. Megy előre minden ember, ameddig bir; a ki nem, az kidől.</p>
               <p rend="justify">Újra megvirradt. A legkegyetlenebb napja virradt fel a menekülésnek. Köröskörül jéghegyek, jégmezők. Semmi út, semmi vezénylő pont.</p>
               <p rend="justify">Már második napja, hogy egy falatot nem evett senki.</p>
               <p rend="justify">Az égető szomjat szájukba vett hógolyócskákkal oltják. Utána még jobban éget.</p>
               <p rend="justify">S van valami, a mi szomjnál, éhségnél is jobban éget.</p>
               <p rend="justify">Egy-egy ló nem bírja már tovább, s kidől az útból. Gazdája ott könyez fölötte. Maga is szeretne lova mellett ott maradni fekve a kegyetlen hideg földön.</p>
               <p rend="justify">De Pál vitéz nem enged senkit elpusztulni. Ott jár leghátul, biztat, vigasztal, káromkodik, szidja az angyalokat; elesett, hóba beleszakadt lovakat segít kiemelgetni; a kidültek helyett vezetéket kerít; a fiatalokat példaadásával buzdítja. «Egynek sem szabad közülünk hiányzani. Hiszen mindjárt otthon vagyunk már.»</p>
               <p rend="justify">«Otthon! Az égben», susogja a fiatal huszár, a végjeleneteket jegyezve tárczájába.</p>
               <p rend="justify">A csapatrend végkép felbomlott már; két óra járásnyira vannak elszórva egymástól a menekülők. Richard az elejével messze elől töri az útat a mély hóban; Pál vitéz az utóhaddal a nyomában gázol.</p>
               <p rend="justify">Csodával határos, hogy még tart az erejök.</p>
               <p rend="justify">A ruha csonttá fagyva testükön, a kard maga is nehéz már. A lovak körme letöredezve, patkóik lemaradozva; hasuk nincs már, a nyeregszorítónak nincs mit szorítani. És még ki tudja, hol a végczél?</p>
               <p rend="justify">A sors még egy próbát tartott fenn a számukra. Délután bekövetkezett a hózivatar.</p>
               <p rend="justify">Sötét lilaszín felhők gyülekeztek a világító jéghegyek csúcsai körül, s onnan alábocsátkoztak a hómezőkre. A szél üvöltve vágta a futók arczába az éles havat. Aztán madártoll nagyságú hópelyhek kezdtek esni sűrűn, mik az előbbre haladtak nyomát eltakarták; most már csak kiáltozás után találtak egymás nyomába.</p>
               <p rend="justify">És ki tudja, hova jutnak így?</p>
               <p rend="justify">Ha Richardot a véletlen egy kijárástalan völgyszorosba vezeti, valamennyien odavesznek.</p>
               <p rend="justify">A hegyoldalokon óriási hógörgetegek mennydörögnek alá, s egy-egy hócsúszamlat embert és lovat eltemet.</p>
               <p rend="justify">Még sem vesztik el lelküket. Zivatarban, iszonyatban melegíti még valami kebleiket.</p>
               <p rend="justify">Már közeledik ismét az est.</p>
               <p rend="justify">Richard azt veszi észre, hogy az út egy idő óta folyton lefelé halad.</p>
               <p rend="justify">Egyszer nagy szál erdőbe jut. Még a fenyves is üdvözölt menedék most.</p>
               <p rend="justify">A zivatar zúg a sudarak között, mint egy borzasztó orgonán; de e rémzenén keresztül megkapja Richard figyelmét egy hang, mely a borzalmak között vigaszt öntött szivébe. Az egy fejszecsapás hangja.</p>
               <p rend="justify">Itt emberrel találkozunk!</p>
               <p rend="justify">Oh milyen örvendetes lesz egy új emberarczot látni! Tudni azt, hogy itt már megszünt a halál országa!</p>
               <p rend="justify">Richard és néhány kisérője oda siettek a hang után, s ott találtak egy bocskoros embert, ki egy ledöntött szálfát csonkázott.</p>
               <p rend="justify">Richard megszólítá azt morva nyelven.</p>
               <p rend="justify">Mire a megszólított magyarul monda:</p>
               <p rend="justify">«Dicsértessék az úr Jézus!»</p>
               <p rend="justify">Nem is hogy ölelték, nem is hogy csókolták, de majd hogy meg nem ették azért a szóért a bocskoros embert a bujdosó hadfiak.</p>
               <p rend="justify">«Hát te magyar vagy? hát ez már magyar föld?»</p>
               <p rend="justify">S leborultak arra a hideg havas földre arczczal.</p>
               <p rend="justify">«Bizony, dicsértessék! mind örökké! Amen!»</p>
               <p rend="justify">Az a bocskoros paraszt azután elmondá előttük, hogy várják ám a hadfiakat oda lenn a városban; nem messze van az már. Ma délben hozta hírét a kalauz, ki őket elhagyta s előre sietett, hogy segélyt vigyen eléjük, nehogy ott veszszenek.</p>
               <p rend="justify">A havasi zivatar egyszerre elvonult, s a mint a felhőfüggönyt elgördíté a tájról, a hadfiak onnan a magaslatról maguk előtt látták, a miért olyan messziről eljöttek: a szép magyar hazát.</p>
               <p rend="justify">Látták-e? azt könyeik mondják meg.</p>
               <p rend="justify">A hegy alatt feküdt egy szép kis mezőváros. A hegyoldalon kanyargott fel egy út.</p>
               <p rend="justify">Azon az úton jött ünnepi processióval egy menet zászlókkal és zenével az érkezőket üdvözölni. Messziről láthatták a zászlókat, messziről hallhatták a zenét.</p>
               <p rend="justify">Richard és társai lövésekkel adtak jelt hátul maradt társaiknak. Ott bevárták valamennyit. Nem siettek többé előre.</p>
               <p rend="justify">Mindenki megjött; egy sem veszett oda. Már hadsorban álltak, mikor az üdvözlő honfiak serege feljutott hozzájuk.</p>
               <p rend="justify">A mi akkor történt, azt újra átérezni nem való a mi nyugodt idegeinknek.</p>
               <p rend="justify">Lenn a városban díszlakoma volt rendezve az érkezők tiszteletére; s a huszár, ki hat nap hat éjjel nem aludt, – a hetediken kivilágos kivirradtig tánczolt.</p>
               <p rend="justify">És mind ez nem költemény, nem képzelet; ama fiatal huszár, most már öreg legény, jegyezgeté föl ezt sorban; s ma is tanuskodik róla, hogy ez így történt mind!</p>
            </div>
            <div type="div2">
               <head>Tartalom./x/</head>
               <div type="div3">
                  <head>I. KÖTET.</head>
                  <list type="unordered">
                     <item>Hatvan percz <ref target="#661370019549861281_61892-h-0.htm.html#Page_1">1</ref>
                     </item> 
                     <item>A temetési ima <ref target="#661370019549861281_61892-h-0.htm.html#Page_12">12</ref>
                     </item> 
                     <item>Tallérossy Zebulon <ref target="#661370019549861281_61892-h-0.htm.html#Page_19">19</ref>
                     </item> 
                     <item>Két jó barát <ref target="#661370019549861281_61892-h-0.htm.html#Page_27">27</ref>
                     </item> 
                     <item>A másik kettő <ref target="#661370019549861281_61892-h-1.htm.html#Page_63">63</ref>
                     </item> 
                     <item>Mindenféle emberek <ref target="#661370019549861281_61892-h-2.htm.html#Page_78">78</ref>
                     </item> 
                     <item>A backfisch <ref target="#661370019549861281_61892-h-2.htm.html#Page_90">90</ref>
                     </item> 
                     <item>A zsibárus <ref target="#661370019549861281_61892-h-3.htm.html#Page_99">99</ref>
                     </item> 
                     <item>Női boszú <ref target="#661370019549861281_61892-h-3.htm.html#Page_114">114</ref>
                     </item> 
                     <item>Az aláhuzott sorok <ref target="#661370019549861281_61892-h-4.htm.html#Page_124">124</ref>
                     </item> 
                     <item>A kézfogó napja <ref target="#661370019549861281_61892-h-4.htm.html#Page_132">132</ref>
                     </item> 
                     <item>Az első lépés «ama» magaslathoz <ref target="#661370019549861281_61892-h-4.htm.html#Page_149">149</ref>
                     </item> 
                     <item>Tavaszi napok <ref target="#661370019549861281_61892-h-5.htm.html#Page_162">162</ref>
                     </item> 
                     <item>Az érem másik oldala <ref target="#661370019549861281_61892-h-5.htm.html#Page_179">179</ref>
                     </item> 
                     <item>A kik igazán szeretnek <ref target="#661370019549861281_61892-h-6.htm.html#Page_200">200</ref>
                     </item> 
                     <item>A vérveres alkony <ref target="#661370019549861281_61892-h-7.htm.html#Page_237">237</ref>
                     </item> 
                     <item>Az a harmadik <ref target="#661370019549861281_61892-h-7.htm.html#Page_240">240</ref>
                     </item> 
                     <item>Elől víz, hátul tűz <ref target="#661370019549861281_61892-h-8.htm.html#Page_268">268</ref>
                     </item>
                  </list>
                  <p rend="justify">FRANKLIN-TÁRSULAT NYOMDÁJA.</p>
                  <p>*** END OF THIS PROJECT GUTENBERG EBOOK ***</p>
                  <p>Updated editions will replace the previous one—the old editions will be renamed.</p>
                  <p>Creating the works from print editions not protected by U.S. copyright law means that no one owns a United States copyright in these works, so the Foundation (and you!) can copy and distribute it in the United States without permission and without paying copyright royalties. Special rules, set forth in the General Terms of Use part of this license, apply to copying and distributing Project Gutenberg™ electronic works to protect the PROJECT GUTENBERG™ concept and trademark. Project Gutenberg is a registered trademark, and may not be used if you charge for an eBook, except by following the terms of the trademark license, including paying royalties for use of the Project Gutenberg trademark. If you do not charge anything for copies of this eBook, complying with the trademark license is very easy. You may use this eBook for nearly any purpose such as creation of derivative works, reports, performances and research. Project Gutenberg eBooks may be modified and printed and given away—you may do practically ANYTHING in the United States with eBooks not protected by U.S. copyright law. Redistribution is subject to the trademark license, especially commercial redistribution.</p>
                  <p>START: FULL LICENSE</p>
               </div>
            </div>
            <div type="div2" rend="P9">
               <head>The Full Project Gutenberg License</head>
               <p>PLEASE READ THIS BEFORE YOU DISTRIBUTE OR USE THIS WORK</p>
               <p>To protect the Project Gutenberg™ mission of promoting the free distribution of electronic works, by using or distributing this work (or any other work associated in any way with the phrase “Project Gutenberg”), you agree to comply with all the terms of the Full Project Gutenberg™ License available with this file or online at www.gutenberg.org/license.</p>
               <p>Section 1. General Terms of Use and Redistributing Project Gutenberg™ electronic works</p>
               <p>1.A. By reading or using any part of this Project Gutenberg™ electronic work, you indicate that you have read, understand, agree to and accept all the terms of this license and intellectual property (trademark/copyright) agreement. If you do not agree to abide by all the terms of this agreement, you must cease using and return or destroy all copies of Project Gutenberg™ electronic works in your possession. If you paid a fee for obtaining a copy of or access to a Project Gutenberg™ electronic work and you do not agree to be bound by the terms of this agreement, you may obtain a refund from the person or entity to whom you paid the fee as set forth in paragraph 1.E.8.</p>
               <p>1.B. “Project Gutenberg” is a registered trademark. It may only be used on or associated in any way with an electronic work by people who agree to be bound by the terms of this agreement. There are a few things that you can do with most Project Gutenberg™ electronic works even without complying with the full terms of this agreement. See paragraph 1.C below. There are a lot of things you can do with Project Gutenberg™ electronic works if you follow the terms of this agreement and help preserve free future access to Project Gutenberg™ electronic works. See paragraph 1.E below.</p>
               <p>1.C. The Project Gutenberg Literary Archive Foundation (“the Foundation” or PGLAF), owns a compilation copyright in the collection of Project Gutenberg™ electronic works. Nearly all the individual works in the collection are in the public domain in the United States. If an individual work is unprotected by copyright law in the United States and you are located in the United States, we do not claim a right to prevent you from copying, distributing, performing, displaying or creating derivative works based on the work as long as all references to Project Gutenberg are removed. Of course, we hope that you will support the Project Gutenberg™ mission of promoting free access to electronic works by freely sharing Project Gutenberg™ works in compliance with the terms of this agreement for keeping the Project Gutenberg™ name associated with the work. You can easily comply with the terms of this agreement by keeping this work in the same format with its attached full Project Gutenberg™ License when you share it without charge with others.</p>
               <p>1.D. The copyright laws of the place where you are located also govern what you can do with this work. Copyright laws in most countries are in a constant state of change. If you are outside the United States, check the laws of your country in addition to the terms of this agreement before downloading, copying, displaying, performing, distributing or creating derivative works based on this work or any other Project Gutenberg™ work. The Foundation makes no representations concerning the copyright status of any work in any country other than the United States.</p>
               <p>1.E. Unless you have removed all references to Project Gutenberg:</p>
               <p>1.E.1. The following sentence, with active links to, or other immediate access to, the full Project Gutenberg™ License must appear prominently whenever any copy of a Project Gutenberg™ work (any work on which the phrase “Project Gutenberg” appears, or with which the phrase “Project Gutenberg” is associated) is accessed, displayed, performed, viewed, copied or distributed:</p>
               <p rend="justify">This eBook is for the use of anyone anywhere in the United States and most other parts of the world at no cost and with almost no restrictions whatsoever. You may copy it, give it away or re-use it under the terms of the Project Gutenberg License included with this eBook or online at <ref target="https://www.gutenberg.org/">www.gutenberg.org</ref>. If you are not located in the United States, you will have to check the laws of the country where you are located before using this eBook.</p>
               <p>1.E.2. If an individual Project Gutenberg™ electronic work is derived from texts not protected by U.S. copyright law (does not contain a notice indicating that it is posted with permission of the copyright holder), the work can be copied and distributed to anyone in the United States without paying any fees or charges. If you are redistributing or providing access to a work with the phrase “Project Gutenberg” associated with or appearing on the work, you must comply either with the requirements of paragraphs 1.E.1 through 1.E.7 or obtain permission for the use of the work and the Project Gutenberg™ trademark as set forth in paragraphs 1.E.8 or 1.E.9.</p>
               <p>1.E.3. If an individual Project Gutenberg™ electronic work is posted with the permission of the copyright holder, your use and distribution must comply with both paragraphs 1.E.1 through 1.E.7 and any additional terms imposed by the copyright holder. Additional terms will be linked to the Project Gutenberg™ License for all works posted with the permission of the copyright holder found at the beginning of this work.</p>
               <p>1.E.4. Do not unlink or detach or remove the full Project Gutenberg™ License terms from this work, or any files containing a part of this work or any other work associated with Project Gutenberg™.</p>
               <p>1.E.5. Do not copy, display, perform, distribute or redistribute this electronic work, or any part of this electronic work, without prominently displaying the sentence set forth in paragraph 1.E.1 with active links or immediate access to the full terms of the Project Gutenberg™ License.</p>
               <p>1.E.6. You may convert to and distribute this work in any binary, compressed, marked up, nonproprietary or proprietary form, including any word processing or hypertext form. However, if you provide access to or distribute copies of a Project Gutenberg™ work in a format other than “Plain Vanilla ASCII” or other format used in the official version posted on the official Project Gutenberg™ website (www.gutenberg.org), you must, at no additional cost, fee or expense to the user, provide a copy, a means of exporting a copy, or a means of obtaining a copy upon request, of the work in its original “Plain Vanilla ASCII” or other form. Any alternate format must include the full Project Gutenberg™ License as specified in paragraph 1.E.1.</p>
               <p>1.E.7. Do not charge a fee for access to, viewing, displaying, performing, copying or distributing any Project Gutenberg™ works unless you comply with paragraph 1.E.8 or 1.E.9.</p>
               <p>1.E.8. You may charge a reasonable fee for copies of or providing access to or distributing Project Gutenberg™ electronic works provided that:</p>
               <p>• You pay a royalty fee of 20% of the gross profits you derive from the use of Project Gutenberg™ works calculated using the method you already use to calculate your applicable taxes. The fee is owed to the owner of the Project Gutenberg™ trademark, but he has agreed to donate royalties under this paragraph to the Project Gutenberg Literary Archive Foundation. Royalty payments must be paid within 60 days following each date on which you prepare (or are legally required to prepare) your periodic tax returns. Royalty payments should be clearly marked as such and sent to the Project Gutenberg Literary Archive Foundation at the address specified in Section 4, “Information about donations to the Project Gutenberg Literary Archive Foundation.”</p>
               <p>• You provide a full refund of any money paid by a user who notifies you in writing (or by e-mail) within 30 days of receipt that s/he does not agree to the terms of the full Project Gutenberg™ License. You must require such a user to return or destroy all copies of the works possessed in a physical medium and discontinue all use of and all access to other copies of Project Gutenberg™ works.</p>
               <p>• You provide, in accordance with paragraph 1.F.3, a full refund of any money paid for a work or a replacement copy, if a defect in the electronic work is discovered and reported to you within 90 days of receipt of the work.</p>
               <p>• You comply with all other terms of this agreement for free distribution of Project Gutenberg™ works.</p>
               <p>1.E.9. If you wish to charge a fee or distribute a Project Gutenberg™ electronic work or group of works on different terms than are set forth in this agreement, you must obtain permission in writing from the Project Gutenberg Literary Archive Foundation, the manager of the Project Gutenberg™ trademark. Contact the Foundation as set forth in Section 3 below.</p>
               <p>1.F.</p>
               <p>1.F.1. Project Gutenberg volunteers and employees expend considerable effort to identify, do copyright research on, transcribe and proofread works not protected by U.S. copyright law in creating the Project Gutenberg™ collection. Despite these efforts, Project Gutenberg™ electronic works, and the medium on which they may be stored, may contain “Defects,” such as, but not limited to, incomplete, inaccurate or corrupt data, transcription errors, a copyright or other intellectual property infringement, a defective or damaged disk or other medium, a computer virus, or computer codes that damage or cannot be read by your equipment.</p>
               <p>1.F.2. LIMITED WARRANTY, DISCLAIMER OF DAMAGES - Except for the “Right of Replacement or Refund” described in paragraph 1.F.3, the Project Gutenberg Literary Archive Foundation, the owner of the Project Gutenberg™ trademark, and any other party distributing a Project Gutenberg™ electronic work under this agreement, disclaim all liability to you for damages, costs and expenses, including legal fees. YOU AGREE THAT YOU HAVE NO REMEDIES FOR NEGLIGENCE, STRICT LIABILITY, BREACH OF WARRANTY OR BREACH OF CONTRACT EXCEPT THOSE PROVIDED IN PARAGRAPH 1.F.3. YOU AGREE THAT THE FOUNDATION, THE TRADEMARK OWNER, AND ANY DISTRIBUTOR UNDER THIS AGREEMENT WILL NOT BE LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH DAMAGE.</p>
               <p>1.F.3. LIMITED RIGHT OF REPLACEMENT OR REFUND - If you discover a defect in this electronic work within 90 days of receiving it, you can receive a refund of the money (if any) you paid for it by sending a written explanation to the person you received the work from. If you received the work on a physical medium, you must return the medium with your written explanation. The person or entity that provided you with the defective work may elect to provide a replacement copy in lieu of a refund. If you received the work electronically, the person or entity providing it to you may choose to give you a second opportunity to receive the work electronically in lieu of a refund. If the second copy is also defective, you may demand a refund in writing without further opportunities to fix the problem.</p>
               <p>1.F.4. Except for the limited right of replacement or refund set forth in paragraph 1.F.3, this work is provided to you ‘AS-IS’, WITH NO OTHER WARRANTIES OF ANY KIND, EXPRESS OR IMPLIED, INCLUDING BUT NOT LIMITED TO WARRANTIES OF MERCHANTABILITY OR FITNESS FOR ANY PURPOSE.</p>
               <p>1.F.5. Some states do not allow disclaimers of certain implied warranties or the exclusion or limitation of certain types of damages. If any disclaimer or limitation set forth in this agreement violates the law of the state applicable to this agreement, the agreement shall be interpreted to make the maximum disclaimer or limitation permitted by the applicable state law. The invalidity or unenforceability of any provision of this agreement shall not void the remaining provisions.</p>
               <p>1.F.6. INDEMNITY - You agree to indemnify and hold the Foundation, the trademark owner, any agent or employee of the Foundation, anyone providing copies of Project Gutenberg™ electronic works in accordance with this agreement, and any volunteers associated with the production, promotion and distribution of Project Gutenberg™ electronic works, harmless from all liability, costs and expenses, including legal fees, that arise directly or indirectly from any of the following which you do or cause to occur: (a) distribution of this or any Project Gutenberg™ work, (b) alteration, modification, or additions or deletions to any Project Gutenberg™ work, and (c) any Defect you cause.</p>
               <p>Section 2. Information about the Mission of Project Gutenberg™</p>
               <p>Project Gutenberg™ is synonymous with the free distribution of electronic works in formats readable by the widest variety of computers including obsolete, old, middle-aged and new computers. It exists because of the efforts of hundreds of volunteers and donations from people in all walks of life.</p>
               <p>Volunteers and financial support to provide volunteers with the assistance they need are critical to reaching Project Gutenberg™’s goals and ensuring that the Project Gutenberg™ collection will remain freely available for generations to come. In 2001, the Project Gutenberg Literary Archive Foundation was created to provide a secure and permanent future for Project Gutenberg™ and future generations. To learn more about the Project Gutenberg Literary Archive Foundation and how your efforts and donations can help, see Sections 3 and 4 and the Foundation information page at www.gutenberg.org.</p>
               <p>Section 3. Information about the Project Gutenberg Literary Archive Foundation</p>
               <p>The Project Gutenberg Literary Archive Foundation is a non-profit 501(c)(3) educational corporation organized under the laws of the state of Mississippi and granted tax exempt status by the Internal Revenue Service. The Foundation’s EIN or federal tax identification number is 64-6221541. Contributions to the Project Gutenberg Literary Archive Foundation are tax deductible to the full extent permitted by U.S. federal laws and your state’s laws.</p>
               <p>The Foundation’s business office is located at 809 North 1500 West, Salt Lake City, UT 84116, (801) 596-1887. Email contact links and up to date contact information can be found at the Foundation’s website and official page at www.gutenberg.org/contact</p>
               <p>Section 4. Information about Donations to the Project Gutenberg Literary Archive Foundation</p>
               <p>Project Gutenberg™ depends upon and cannot survive without widespread public support and donations to carry out its mission of increasing the number of public domain and licensed works that can be freely distributed in machine-readable form accessible by the widest array of equipment including outdated equipment. Many small donations ($1 to $5,000) are particularly important to maintaining tax exempt status with the IRS.</p>
               <p rend="justify">The Foundation is committed to complying with the laws regulating charities and charitable donations in all 50 states of the United States. Compliance requirements are not uniform and it takes a considerable effort, much paperwork and many fees to meet and keep up with these requirements. We do not solicit donations in locations where we have not received written confirmation of compliance. To SEND DONATIONS or determine the status of compliance for any particular state visit <ref target="https://www.gutenberg.org/donate/">www.gutenberg.org/donate</ref>.</p>
               <p>While we cannot and do not solicit contributions from states where we have not met the solicitation requirements, we know of no prohibition against accepting unsolicited donations from donors in such states who approach us with offers to donate.</p>
               <p>International donations are gratefully accepted, but we cannot make any statements concerning tax treatment of donations received from outside the United States. U.S. laws alone swamp our small staff.</p>
               <p>Please check the Project Gutenberg web pages for current donation methods and addresses. Donations are accepted in a number of other ways including checks, online payments and credit card donations. To donate, please visit: www.gutenberg.org/donate</p>
               <p>Section 5. General Information About Project Gutenberg™ electronic works</p>
               <p>Professor Michael S. Hart was the originator of the Project Gutenberg™ concept of a library of electronic works that could be freely shared with anyone. For forty years, he produced and distributed Project Gutenberg™ eBooks with only a loose network of volunteer support.</p>
               <p>Project Gutenberg™ eBooks are often created from several printed editions, all of which are confirmed as not protected by copyright in the U.S. unless a copyright notice is included. Thus, we do not necessarily keep eBooks in compliance with any particular paper edition.</p>
               <p rend="justify">Most people start at our website which has the main PG search facility: <ref target="https://www.gutenberg.org/">www.gutenberg.org</ref>.</p>
               <p>This website includes information about Project Gutenberg™, including how to make donations to the Project Gutenberg Literary Archive Foundation, how to help produce our new eBooks, and how to subscribe to our email newsletter to hear about new eBooks.</p>
               <div type="div3" rend="P13">
                  <head>Megjegyzések:</head>
                  <p>A tartalomjegyzék a <ref target="#661370019549861281_61892-h-9.htm.html#Page_297">297</ref>. oldalon található.</p>
                  <p>Az eredeti képek elérhetők innen: <ptr target="http://books.google.com/books?id=RupkAAAAMAAJ"/>.</p>
                  <p>Facebook oldalunk: <ptr target="http://www.facebook.com/PGHungarianTeam"/>.</p>
               </div>
            </div>
            <div type="div2" rend="P12">
               <head>Egy Nemzeti Hadsereg.</head>
               <p>Mesemondás!</p>
               <p>Lehetett is az valaha!</p>
               <p>Hogy egy kicsiny, elszigetelt országnak rokontalan nemzete valaha saját haderejével, kilencz oldalról rárohanó támadás ellen védelmezte volna magát, diadallal, dicsőséggel! Hogy ne birt volna vele «egy» óriás! hogy rá kellett volna ereszteni Európa másik koloszszát is, s még azzal is megbirkózott, még akkor is saját magának kellett lefeküdnie, hogy rágázolhassanak!</p>
               <p>De hát hol vette volna ez a nemzet azt az ősmondabeli erőt, az újabb kornak e Niebelungen-énekéhez?</p>
               <p>Elmondom, a hogy megértem.</p>
               <p>Egy véghetetlen jajkiáltás hangzott végig; az ország egyik bérczfalától a másikig verődött az vissza, s midőn másodszor visszatért, már nem volt jajkiáltás, hanem harczi riadó!</p>
               <p>Megnépesült a kitüzött zászlók környéke.</p>
               <p>A földmíves elhagyta ekéjét, a tanuló elhagyta iskoláit, a családapa boldog tűzhelyét és ment a zászlók alá.</p>
               <p>Tizenhárom, tizennégy éves gyermekek csoportja emelte a nehéz fegyvert, mely alatt még válla meggörnyed, és hetven éves galambősz férfiak álltak a gyermekekkel egy sorba.</p>
               <p>Nem kellett felpénzzel csalogatni senkit; egy nemzeti színű kokárda volt az egész ajándék, a mit a belépő kapott.</p>
               <p>Uri családok elkényeztetett fiai, mágnások, nemesek jöttek önkényt s együtt sanyarogtak a parasztfiúkkal, esőben, zivatarban, sárban, szemétágyon, rongyban és dicsőségben!</p>
               <p>Egy ügyvéd ott hagyta irodáját, kardot kötött, s a legelső csatában maga vitte a zászlót legelől Schwechatnál a kartács-záporral szemközt. A végén ezredes lett. Soha sem tanulta a háborút.</p>
               <p>Egy fiatal földesúr menyegzőjét megtartotta ma, másnap csatába kellett mennie: a római sánczokat ostromolták; ott első volt, ki zászlója élén felhatolt; lelőtték; még menyasszonya csókja meg sem hült ajkain.</p>
               <p>A cistercita barátok kolostorából, három növendék kivételével, minden kispap elment honvédnek. A prior maga látta el őket uti élelemmel, mikor szekérre ültek. A mint a refectoriumba visszatérve, a honnmaradt kegyeseket megpillantá, sírva mondá nekik: ti gyávák, minek maradtatok itthon?</p>
               <p>Elmentek az ügyvédek; nem akart most senki pörlekedni. Elmentek a birák; hisz nem volt senkinek panasza.</p>
               <p>A mérnökökből lettek tüzérek, utászok. Az orvosokból tábori sebészek. Ágyban meghalni nem volt most divat.</p>
               <p>Hires korhelyekből hires hősök lettek. Csöndes jellemekből oroszlánok.</p>
               <p>Még a rablók is megtértek. Egy hirhedt rablóvezér amnestiát kért magának s társainak és százhatvan lovast állított ki a csatamezőre, kiknek nagy része a hazát védve nyerte el a halált, mit a haza rontásaért elébb megérdemelt.</p>
               <p>Egy főúr maga egész huszárezredet szerelt fel; másik huszárezredet két hét alatt állított ki a jászkun főkapitány.</p>
               <p>Nem volt fegyver. Vettek el az ellenségtől. Elébb kaszával, puszta kézzel kellett kicsikarniok a harcz eszközét, hogy aztán küzdhessenek vele.</p>
               <p>Egy közönséges székely földész kitalálta, hogyan kell ágyút önteni, fúrni, és ellátta népét csatalövegekkel. Vashámorok átalakultak golyóöntődékké. Elfogyott s nem volt kapható a puskához való gyutacs. Voltak gyógyszerészek a csapatoknál, kik papirosból készítettek gyutacsokat, s azok is jók voltak a harczban.</p>
               <p>Az egyházak odaadták harangjaikat ágyúércznek.</p>
               <p>Egyetlen vezér száztíz ágyút vett el apródonkint az ellenségtől.</p>
               <p>A szabadkai földnépe meztelen kézzel foglalta el az ellenfélnek félmérföldre hordó «bácsi» nevű öreg ágyúját.</p>
               <p>A ma alakult zászlóalj már holnap gyakorlatot tartott, s egy hét múlva ment a tűzkeresztelőbe.</p>
               <p>Mindenki testvér volt a trikolor alatt, nem gúnyoltak senkit tótnak, németnek; azok mind egy zászló alatt egy haza fiainak vallották magukat.</p>
               <p>A tiszt jó pajtás volt. Együtt evett, együtt ázott, egy szalmán hált a közlegényeivel s tanították egymást hazaszeretetre.</p>
               <p>Nem volt szökevény. Hová szökött volna? Minden ajtótul elkergették volna a gyávát.</p>
               <p>Ha megverték a sereget, nem futott szerte-széjjel. Igyekezett ismét összegyülni s folytatni a harczot.</p>
               <p>S nemcsak az harczolt, kinek fegyver volt kezében; harczolt minden élő lélek. Asszonyok bátoríták fiaikat. Urhölgyek mentek sánczot hordani az erődítésekhez; vettek részt veszélyes küldetésekben, miket csak asszony képes el nem rontani. Asszonyok voltak a legjobb tudósítók. Csaták után ők ápolták a sebesülteket. Kórház volt minden uri lak a csatatér közelében.</p>
               <p>A papok a hős erényeket prédikálták a szószékről. Nem volt ebben a dogmában sem syllabus, sem hæresis. Szent volt e harcz keresztnek és csillagnak.</p>
               <p>S a költő, ki meteorkint futotta végig az egész eget fölöttünk, nem zengett egyébről, mint e szent harczról; ez hangzott alá onnan a magasból; ez volt utolsó szava, midőn az ismeretlen láthatáron lebukott előttünk. – Talán nem is a földre esett le? Talán egy új földforgás alkalmával ismét meglátjuk őt, szikrázva, mennydörögve fejeink felett. </p>
               <p>Így támadt a nemzeti hadsereg.</p>
               <p>Jól van. Ez idáig poezis, de hol a próza? Hát a pénz?</p>
               <p>Igaz. Pénz nélkül nem viselnek hadat.</p>
               <p>Tehát az történt, hogy a kinek ezüst kanala, ezüst sarkantyuja volt, összehordta egy rakásra. Fiatal lánykák függőiket, özvegyasszonyok megtakarított filléreiket odarakták a nemzet pénztárába. Gyüjtögetett nyugdíjak vándoroltak e helyre. Ki akarna nyugdijra gondolni, ha nincs haza?</p>
               <p>Nem volt elég.</p>
               <p>Akkor rányomtatták papirdarabokra, hogy «ez a papir a nemzet pénze». S mindenki úgy fogadta azt. Senki sem kétkedett abban. Mindenki azt mondta: a nemzet nagy úr, a mire az ráütötte a czímerét, az szent, az a mienk! És volt pénz elég.</p>
               <p>És aztán – a financzminiszternek nem volt egy jó kabátja.</p>
               <p>A hadügyminiszter krajczáros szivart szítt, többre nem telt. S a fő hadintendans mindennap más ismerőséhez ment ebédre, hogy arra se költse az ország pénzét.</p>
               <p>És a midőn azt a könyszentelt kincset egy-egy oly kormánybiztos kezébe adták, mint Baradlay Ödön, bizonyos volt felőle a nemzet, hogy a minek kenyérnek kell belőle lenni, abból kenyér lesz; s a minek fegyverré kell belőle lenni, abból fegyver lesz: és oda fog jutni bizonynyal, a hova küldve volt.</p>
               <p>Igy állt fönn a nemzeti hadsereg.</p>
               <p>S fél év múlva már csodáiról beszélt a történelem.</p>
               <p>A kis fiúk már babérkoszorús hősök. A kis alhadnagyok már tábornokok, hadvezérek. A tépett trikolor már a világ tiszteletét bírja!</p>
               <p>Kiállták a próbát a tűzben, kiállták a próbát a hózivatarban. Kiállták a próbát a veszteség kétségbeejtő hónapjaiban.</p>
               <p>A komáromi sánczokon tánczoltak zeneszó mellett az ellenfél bombazápora alatt. </p>
               <p>Szolnoknál kaszákkal rohanták meg az ágyúkat, és elfoglalták a gyilkoló tűztelepet szembehúnyva.</p>
               <p>Pákozdnál tízezer emberrel rakatták le a szuronyos puskát a kaszás nemzetőrök.</p>
               <p>Győrnél lovasságot kergetett meg szuronynyal a 11-ik zászlóalj. Budánál lováról szállt le a huszárság várat ostromolni.</p>
               <p>Losonczon egy táblabiró, egy alispánból lett hadvezér, hatszorta nagyobb ellenfélnek fényes nappal elfoglalja ágyúit és táborkarát.</p>
               <p>Piskinél naphosszat védi az Inczédi-zászlóalj húszszoros ellenerővel szemben a vitatott hidat, és győz.</p>
               <p>És mily gyorsak, mily csodaszerűek, mily meglepők mozdulataik!</p>
               <p>Szélaknánál a föld alatt bújnak az ellenségen keresztül, – Branyiszkónál a hegy meredekének fel törnek át rajta, – Szolnoknál átúsztatnak az ellenség háta mögött a Tiszán! – Segesvárnál az égő városon verik magukat keresztül lőporos szekereikkel; – Tiszafürednél a jég hátán állnak meg előtte, hol a folyamon hidat vert a kemény tél; ottmondják el: «eddig, és ne tovább!»</p>
               <p>S végre, midőn ereje teljes összeségét egybegyüjtve, megáll a küzdhomokon az egész százezer karú nemzetóriás s karjait kétfelé tárva, büszkén kiált ellenfelének: ide hát, mérkőzzünk össze!</p>
               <p>S mikor az összemérkőzés után recsegve, ropogva minden izeiben, menekül ki az ellenfél karjai közül!</p>
               <p>Vagy nem volt ez igaz?</p>
               <p>És a mi legfőbb, mit ki ne felejtsen senki, midőn a nemzeti hadseregről beszél: mi előtte és utána járt annak, mint Jehova, nappal ködnek, éjjel tűznek oszlopában: a nép! A nép, ki eszével, találékony furfangjával, jó akaratával, szellemével védi, sietteti, inti, buzdítja, őrzi imádott hadseregét, néha tízezrével melléje áll és megfélemlíti tömegével az ellent. Egy helyütt rendszeres álhirekkel kiemeli biztos helyéből az ellenfél hadzömét, másutt megelőzi legtitkoltabb terveit. Ozoránál egy ember gyalog oda és vissza kétszer megkerüli az ellen táborát, hogy a két nemzeti haderőnek izenetet vigyen a köztük fekvő tábor mozdulatairól. Zsidó szatócsok minden levelezése tele van ártatlan üzleti hírekkel, mikből egymás közt megállapított szótár szerint az ellenfél hadmozdulatait értik meg és tudatják a nemzeti hadvezérekkel. A hol nagy a sietség, száz meg száz szekér áll elő a nemzeti hadsereg gyalogságát tova szállítani, ágyúit, hadiszereit felvenni, s mikor a másik had jön, nincs egy ló sem; mind kinn a ménesen, nem lehet rátalálni. Mikor a nemzeti seregnek élelem kell, egy kurta nyugtatványra előterem minden; mikor a másik jön, készpénzért sincs semmi, maga a gazda is koplal.</p>
               <p>Csak egy hiányzott még a nemzeti hadseregből. Erejének tudata. Ezt meg kellett még neki tanítani, s a tandíjt bizony meg kellett érte fizetni!</p>
            </div>
            <div type="div2" rend="P12">
               <head>A Szalmakomisszárius.</head>
               <p>Tallérossy Zebulonnak ugyan fölvitte Isten a dolgát!</p>
               <p>Neve után e ragyogó czím áll: «alkormánybiztos és nemzetőri őrnagy».</p>
               <p>Kitünő állás!</p>
               <p>Most már nem is tiltakozik ellene, ha valaki nagyságos úrnak titulálja.</p>
               <p>Eltávozott vidékéből mint képviselő; és visszatért, mint alkormánybiztos és stabális tiszt!</p>
               <p>Mikor felküldték Pestre, akkor elismerték felőle, hogy ő a vidéken a legnagyobb állambölcs, mikor visszaküldték, akkor elismerték róla, hogy ő lesz ott a legnagyobb stratéga.</p>
               <p>Ő maga is hitte mind a kettőt. Különben talán nem is vágyott volna utána.</p>
               <p>Egy jellemző mondásra emlékszem ebből a korból. – A nemzeti szinháznak volt egy derék operai inspiciense, ki hajlott koráig nem vesződött a politikával soha. Negyvennyolczban aztán, mikor elvégre még a kulisszák közé is behatolt az a szellem, hogy minden ember az állam ügyeivel foglalkozzék, a szelid férfiút is megragadta e tudomány, s ő úgy találta, hogy vannak, kik nézeteit meghallgatják. Mire nagy elégültséggel nyilatkozék bámulói előtt: «sohasem hittem volna, hogy ilyen könnyű ez a politika!»</p>
               <p>Tallérossy Zebulon is úgy találta, hogy sokkal könnyebb ez a hadi tudomány, mint az ember képzelné.</p>
               <p>Csak parancsolni kell s aztán legyen a ki engedelmeskedjék.</p>
               <p>Ujoncz van elég; vitéz is mind. Csak úgy danolnak, mikor viszik őket. Puskájuk ugyan nincs. De vannak megint jó puskások, azután régi vitéz, verekedő kortesek, kik önkényt elmennek szabad-csapatot alakítani. Ezek fogják a legnagyobb csodákat mívelni. A kenyér terem, csak parancsolni kell. Pénz van elég. Zebulon számadást nem vezet róla. Tudja magáról, hogy ő el nem lop az ország pénzéből egy garast sem, hát akkor minek az a sok irka-firka?</p>
               <p>Már hadjáratot is próbált. Egy szomszéd faluban reactionarius izgatók jelentek meg, kik magukat pánszláv fanatikusoknak adták ki s ellenszabadcsapatokat akartak toborzani. Azokat Zebulon combinált csapatmozdulatokkal delozsirozta helyükből, s kicsiny hija, hogy el nem fogta őket. Miről is nyomtatott bulletint adott ki.</p>
               <p>Helyreállította a rendet.</p>
               <p>Meg is van magával elégedve nagyon. Semmi kétsége felőle, hogy ha ütközetre kerül valahol a dolog, ő ott is helyt fog állani.</p>
               <p>Nagyon könnyű tudomány az a strategia.</p>
               <p>Csupán azt kell tenni a hadvezérnek, hogy kétszer annyi katonát küldjön az ellenségre, mint a mennyit az hoz magával. Aztán ha lövöldöznek, iparkodjék olyan jó helyre tenni szert, a hol meg nem lövik. A többi megjön magától. Így csinálták ezt Nagy Sándortól Napoleonig. </p>
               <p>Most egész nap ki nem szakadnak a járó-kelők Zebulon kastélyából, mely fekszik egy felsővidéki falu végén.</p>
               <p>Futárok, nyargonczok, szállítmányosok, szabadcsapatvezérek, ujonczokat hozó birák és tudósítók.</p>
               <p>El van foglalva egész nap. Alig marad ideje esténként családi körében nehány órácskát tölthetni.</p>
               <p>A díszes családi kör még mindig teljes számú. A kisasszonyok, még mindig úgy tetszik, mintha heten volnának, mikor nagyon lármáznak, a nagyságos mamának pedig még mindig migrainje van, és a mellett egész nap alszik, és annálfogva nagyon meg van hízva, és annálfogva mindig ül, s e circulus vitiosusban annál jobban hízik.</p>
               <p>Hogy azért ülne olyan sokat, mert sokat olvas, mint Zebulon úr állítja, abból semmi sincs. A derék asszonyság épen nem olvas, annál a sajátszerű körülménynél fogva, mert nem ismeri a betüket.</p>
               <p>Azt persze nem minden ember tudja, hogy a nagyságos asszony, mielőtt nagyságos asszonynyá lett volna, – (no mert hiszen minden nagyságos asszonynak kellett elébb valaminek egyébnek lenni) – tehát Zebulon úr tisztelt életpárja annakelőtte paraszt leány volt. Mondjuk ki igazán: szolgáló volt biz az Zebulon úrnál; úgy vette el. Azonban mi mindnyájan demokraták vagyunk, s annálfogva e körülményen nem fogunk felakadni. Zebulon úr igen boldog házasságot élt s legalább azt a jót nyerte a feleségében, hogy az sehova sem szeretett járni. Az ország és a vármegye dolgait, sőt Európa ügyeit is bőven megtudhatta azoktól a vendégektől, kik hozzá jártak, s mind e tudományt helyébe hordták.</p>
               <p>Azért ő beszélt Bolingbroke herczegről is, és ötödik Fülöp spanyol király kegyetlenségeiről, a kiket a színpadról jól ismert. Színházba szeretett járni. Az okos gondolat, hogy a színműveket elébb a sugóval olvastatják el a közönségnek, azután még a szinész is elmondja: nincs vele semmi fáradság. A többi könyvvel is úgy kellene tenni. </p>
               <p>A leányait pedig úgy nevelte, hogy azok még francziául is tanultak.</p>
               <p>Azután pedig a többi úri asszonyságoktól eltanulta, hogy miként kell magát a nagyságos asszonyi qualificatióra képessé tenni? E képességek között legelső helyen áll az, hogy mindig kell valamiről panaszkodni. A szenvedő arcz nagyon kitünteti az előkelőséget. Igen sok kényes helyzetet el lehet igazítani valakinek azzal, ha panaszkodik, hogy migrainje van, hogy nagyon ideges. Igazi úrnő nem is lehet a nélkül.</p>
               <p>És a mellett áldott étvágygyal bír.</p>
               <p>Reggel fölkelés előtt már reggelizik, s este (mivelhogy a migraintől nem bir fenmaradni s korán lefekszik), még mielőtt definitive elaludnék, felkölteti magát vacsorálni s nagy idegizgatottsággal eszik három emberre valót.</p>
               <p>Zebulon úr papucs alatt volt odahaza, maga is elismeri.</p>
               <p>Ő azt állította, hogy csak odahaza. Azt is hozzátette, hogy minden erős jellemü ember papucs alatt van: ez az erős jellemrajz kiegészítése. Odakinn a politikai harczmezőn szikla; odahaza vaj; az ellenség előtt oroszlán; a feleséggel szemközt gerlicze; az egész világ előtt nagyságos úr; – csupán az asszonyra nézve: «Te Zebi!»</p>
               <p>Ez nem gyöngeség, ez már erény, és ennek az erénynek még egy concret indoka is van; az asszony az egyedüli lény a világon, ki egy nagyságos úrnak meg meri mondani azt az igazat, a mit semmi más halandó nem mer, elhallgat. Az asszony pedig nem csak meri azt neki megmondani, de akarja is, sőt tanulmányává teszi, hogy minő igazságokat mondjon az ő nagyságos urának. Anna úrhölgynek pedig ez kiváló tanulmánya volt. Irni, olvasni nem tudott, de ha Zebulonnak leczkét kellett tartani, arra minden perczben készen volt. Zebulon úrnak ezek voltak a rigorosumai. Kritikus pillanatokban tanácsot is szokott tőle kérni, mint a dodonai oraculumtól, s a mindig ülő pythonissa szolgált neki sokkal érthetőbb mondatokkal, mint a hajdankor sybillái. </p>
               <p>A legkritikusabb pillanatok pedig azok, a mikben Zebulon úr azt a merényletet kénytelen tudomására juttatni Anna úrhölgynek, hogy vendéget hítt a házhoz.</p>
               <p>Anna úrhölgynek kiváló erényei közé tartozik a fundamentalis takarékosság, minélfogva semmiképen nem szereti a vendéget. Egyék minden ember otthonn. Istentelenség azt kivánni valakitől, hogy azért nevelje fel a legszebb kappanokat, hogy azokat mással etesse meg. S mennyi lótásfutás van olyankor! Anna úrhölgy ugyan maga meg nem mozdul a kanapéról; de a leányoknak egész nap nem lehet hasznát venni, mikor vendég áll a házhoz. Mindannyiszor tiszta abroszt és asztalkendőket kell előadni. A szakácsné rendesen két órával későbben tálal olyankor, mint más rendes időben; ez az embert az egész életrendéből kiforgatja. Az ember feláldozza a vendégnek a délutáni álmát; sőt a vacsora miatt vele együtt fenmaradni is kénytelen; a mikor aztán Anna úrhölgynek a szempillái, mikor már érzik a hora canonicát, csak a legnagyobb lélekerő megfeszítésével kényszeríthetők, hogy le ne ragadjanak.</p>
               <p>Ezeket az indokokat mind gyökeresen ismeri már Zebulon úr; s ugyanazért, mikor valami vendég jöttét akarja bejelenteni, elébb valami örvendetes, valami tréfás, valami kiváncsiság gerjesztő újdonságot bocsát előre, s abba aztán a nagy historizálás közt belecsempészi valahogy, hogy kik jönnek? Hányan? és meddig maradnak itt?</p>
               <p>Most is egy épen felbontott levéllel a kezében ront be úrhölgyéhez.</p>
               <p>– No itt van! Szerencse in duplo! Csak hiába: üldözi engemet szerencse, akárhova elbújjam is. Csak föltalálja engem. Itt van; olvasd! (Vagy úgy?) Csak alig hogy kinevezte engem magyar kormány alkormánybiztosnak egész vármegyére kétezer ötszáz forint fizetéssel, nagyságos titulussal, plén puvoár mellette: élethalál fölött parancsolás! Csak jön másik levél ő excellentiájátul, barátomtul Rideghvárytul; a hun kínálja nekem bécsi kormánytul főkormánybiztosi hivatalt egész felső kerületre hat ezer forint fizetéssel, méltóságos titulussal. Itt van, hozta Szalmás Bécsből, ki jár most mindenfelé. Már most mit cselekegyem? Melyiket elfogadjam? Pesti kormánytól? vagy bécsi kormánytól?</p>
               <p>Zebulon arra várt, hogy Anna asszony a maga természetes eszével azt fogja felelni, hogy ahhoz nyúljon, a mi több; s erre az esetre már készen tartott egy hazafiúi kifakadásokkal töltött üteget; hanem nagyon csalatkozott; mert Anna asszony még azon a fokán a természetességnek is alul volt, a mit róla előlegesen föltételezett, s azt felelé, hogy: «nekem egyik sem kell!»</p>
               <p>– Bár soha egyikbe se elegyedtél volna, Zebi! Bolond világ ez, nem neked való. Köszönöm én a nagyságos asszonyt, meg a méltóságos asszonyt; ha a mellett mindenünkből kiesznek. Te azt nem látod, mert mindig utazol; de én látom, mert itthon vagyok. Nincs egy nap, hogy öt-hat vendég ne ülne az asztalunknál, mióta nagyságos úr lettél. Nem tudtál olyan hivatalt kapni, a miben nem neked kell traktálni mást; hanem a ki hozzád jön, az hoz valamit? Látod, a főbirónénak milyen jól van dolga? Mink is tehettük az előtt, mikor még jobbágyaink voltak; de most már a paraszt sem hoz se tojást, se vajat; mindent a magunkéból kell venni. Még gyomlálni sem jönnek a paraszt asszonyok a kertbe, azt mondják, szabadság van már. Legalább tíz zsák burgonya ott fagyott a földben; mert nincs már, ki robotban felszedje. Szép szabadság! Magunk meghalunk éhen. Pedig még háromszáz robot nappal tartoznak a parasztok csak tavalyról. Azt sem akarják már leszolgálni. És most még ti a legerősebb béreseinket elviszitek honvédnek, nemzetőrnek. Maholnap magunk fejhetünk, kapálhatunk, s puczolhatjuk a lovakat. Utoljára még majd magadnak is el kell menni a háboruba. Utoljára ott meglőnek s én magamra maradok ezzel a sok leánynyal. </p>
               <p>Zebulon úr látta, hogy Anna asszony nagyon elsánczolja magát a vendéglátás előérzett rohama ellen.</p>
               <p>– Asszony; te azt nem érted. A mit nem érted, ahoz ne szólj. Ez magas politika.</p>
               <p>– Mit nem értek én? Pattant fel Anna asszony. Értek úgy mindent, a hogy te értesz. Ha te tudod, hogy mi a magas politika, hát én is tudom, hogy mi a magas politika?</p>
               <p>Zebulon úr meg volt felőle győződve, hogy Anna asszony nem tudja azt.</p>
               <p>– No hát mondd meg, hogy mi? kérdé szelid malitiával.</p>
               <p>– Mondd meg te elébb! replikázott nekivörösült arczczal Anna úrhölgy.</p>
               <p>– Hát én meg is mondom, szólt Zebulon úr: magas politika az, hogy hogyan lehet férjhez adnunk ezt az öt leányt nekünk.</p>
               <p>No már erről a kérdésről hagyott beszélni magának Anna úrhölgy.</p>
               <p>– Mert ne gondold, hogy én nekem valami nagy bolond passzióm volna hegyen-völgyön barangolni, katonákat glédába állítani, mundért szabni, prófontot süttetni: hanem hát micsinálsz? A Tihamér, ki volt Karolina Pia vőlegénye, elmente magának honvédseregbe, ott most kapitány, ott nem is kell cautió. A Laczko, ki szemeit vetette Adalgisara, épen kapta magyar minisztériumnál hivatal, most már házasodhatik. Bolond poéta Benő, ki írta szerelmes verseket Libussanak, most ujsagot írja Pesten; van neki alkalmazás. Bendeguzella még várhat. De itt van Chariclea. A kit mikor kicsi volt, mindig úgy hitunk, hogy herczegasszony. Tanítatunk fortepianóra is. Mindig neki szántunk valami nóbel partinak. Most parti itt van. Gyün kapóra kész szerencse. Mindig montam: régi nexusnál fogva kel neki Baradlay hazbul vőlegényt kapni. Öreg úr volt jó barátom. Rideghváry volt elvbarátom. Hanem hát öreg úr meghalt, Rideghváry kicseppent, Baradlayház megváltozott. Egész világ lett liberalis, patrióta. Hát én micsináljam iteneg egy magamban? Most legifjabbik Baradlay úrfit visszahoztak a Bécsbül. Nagyságos mama maga mente érte. Ostoba história. Akarta elvenni rossz kharakterű kisasszonyt. Nem engedett neki familia. Most hazahoztak, és azon vannak, hogy valami jól nevelt nemes kisasszonyt mentül elébb vele összeházasítsanak, hogy régit elfelejtsen. Chariclea nagyon megtetszette özvegy asszonyságnak, mikor ott volt Ödön úrfi eljegyzésin. No ma Ödön barátom, főkormánybiztos ide fog gyüni házamhoz; – aztán Charicleának megmond. Aztán tudod. Aztán ezt már érted. No ugy-e galambocskam?</p>
               <p>Zebulon szerencsésen bevette a sánczot.</p>
               <p>Anna úrhölgy még meg is hagyta kövér orczáját csókolni és mosolyra némult.</p>
               <p>– No látod, kedves tubiczám, szólt Zebulon úr, megveregetve a delnő gömbölyű pofácskáját gyöngéden. Értesz már most, hogy mi az a magas politika, ugy-é?</p>
               <p>Anna úrhölgy válasz helyett a köténye korczán csüggő kulcscsomagot csörteté, s kiáltozott a leányainak sorban, hogy siessenek, lássanak az éléskamara, a konyha, a pincze, a baromfiudvar után. Chariclea az öltöző terembe! Meg volt hódítva.</p>
               <p>– No látod, kedves tuba galambom, szólt diadalmasan Zebulon úr; ez a magas politika; ha az öt leányom vőlegénye mind a magyar táborban szolgál, ki kapitány, ki concipista, ki journálista, ki főcommissarius öcscse: akkor nekem is kell valahol szolgálnom; még pedig nem ott, a hol hatezer forintot kinálják; hanem ott, a hol adnak csak kétezerötszázat. Nekem muszaj patriotának leni. Azt csak az tudja, kinek van öt leánya, mi az a magas politika?</p>
               <p>Azonban Anna úrhölgy még e magaslaton sem állt meg. Feljebb repült.</p>
               <p>– Igen. De hát ha most a német kormány a magyar kormányt elkergeti; ha a Tihamért meglövik, elesik; ha a Laczkót becsukják; ha a Bénit elkergetik, elszalad Ázsiába, hát ha még tégedet magadat is nyakon fognak: bezzeg akkor, mi lesz az öt leánynyal? Meg velem is, meg te veled is?</p>
               <p>Zebulon úr nagy sort járt e kérdésre alá s fel a szobában. Fogas kérdés volt! S nem volt szabad felelet nélkül hagyni.</p>
               <p>– Hát hiszen, tudod, szólt halk hangon úrhölgyének; még nem feleltem ám semmit Rideghváry barátomnak. Még Szalmással is beszélek.</p>
               <p>Zebulon úr megtette magának azt a barátságot, hogy Rideghváry felhivására egy «ibis redibis»-féle választ írt, s azt Szalmás uramra bízta, ki majd egyszer, hol? hol nem? ő tudja, megint összejön a nagyméltóságú úrral. Annyi elővigyázattal azonban mégis csak élt, hogy a levél alá csak a nevének két előbetűjét signálta bölcsen. Hátha czigányútra jut?</p>
               <p>Nagy megelégedésére szolgált Zebulon úrnak azon tapasztalás, hogy Anna úrhölgy, az ő rendelete következtében, az egész házat mily radikál reformnak veti alá. A vendégszobában az ágyra új czihákat húznak, a kisasszonyok imitt-amott lehányt öltönydarabjait iparkodnak ágytakaró alá, hová, szem elől eltakarítani, a szögletekből szedik le a pókhálókat, az almáriomok, subládák külső párkányairól törülgetik a port, kocsist, szolg lót lóttatnak a zsidóhoz, hol egy kis alkörmösért a tortára való czukorjéghez, hol egy kis czukorért az alkörmöshöz, hol meg egy kis manduláért a tortához; az udvaron kacsát, kappant üldöznek; minden szobán keresztülhat a kávépörkölés illata, s az ajtó-csapkodás végig jár az egész házon. És mindez az ő parancsára történik.</p>
               <p>Milyen édes érzelem az, mikor az ember azt látja, hogy a rendelete teljesíttetik, még pedig a saját felesége által. Ebben van valami a fejedelmi boldogságból. Sőt megfordítva: hasonlít azon édes ámulathoz, mikor a souverain népnek az ő uralkodója egyszer tíz esztendőben megteszi a kívánságát. </p>
               <p>Tehát Baradlay Ödön, ha Zebulon úr kastélyát jön meglátogatni, tapasztalni fogja, hogy ott rangjához illően fogadtatik.</p>
               <p>És a Tallérosy-kastély nem is megvetendő úrilak. Az országútról nézve emeletes ház: a háta domboldalnak fekszik, tehát a kert felé már az emelet a földszín, s a földszín a pincze. Az nem tesz semmit, hogy az egész vályogból épült; ez a nemesi demokratia építő anyaga; s a vakolat jó titoktartó. A födele nem csupán azért tarka, mivel minden esztendőben foltozzák új zsindelylyel, minélfogva olyan, mintha fekete tuffra volnának szürke, sárga, barna hímzések kigondolva; hanem hogy mivel ez már így divatos. Azért van neki verandája és gömbölyű szögletkalitjai, miket a kisasszonyok rotundának hínak. Belül pedig épen minden komforttal el van látva. Kandalló-terem, pipázó szoba, zongoraterem; könyvtár is van s abban régi könyvek, a miket még eddig mindenki megbámult, a ki először látta. Itt ugyan elmulathatja magát Baradlay Ödön egy hétig is.</p>
               <p>No hanem ugyan megcsalta ezzel a vendéglátogatással magát is, mást is a jó Zebulon.</p>
               <p>Baradlay Ödön, mint még tegnap megírta, pontosan délelőtti tizenegy órakor megérkezett. Parasztszekéren jött, melyen hiányzott minden ruganyos ülés. Kurta bekecs volt rajta, lábszárig érő vadászcsizmák sarkantyúval és az ülésbe vetve egy szironyos juhászbunda.</p>
               <p>A mit legjobban megbámult Zebulon, az, hogy a lógós lónak még a hámon kívül nyereg is volt kötve a hátára.</p>
               <p>Oh mint örvendett Zebulon a kedves vendég megérkezésének! Hogy osztotta a parancsokat a cselédségnek, hová hordják el a kocsiról a méltóságos úr bagázsiáját, hová kössék be a lovait, mit adjanak nekik enni? míg Ödön fel nem világosította, hogy csak hadd maradjon minden úgy, a hogy van, mert azonnal megyünk odább.</p>
               <p>– Azonnal odább? szólt elhüledezve Zebulon. Hová?</p>
               <p>– Gyerünk be az udvarról; majd elmondom odabenn. </p>
               <p>Zebulon azzal biztatta magát, hogy ez talán csak tréfa.</p>
               <p>– Akarsz te, kedves barátom, mindjárt elmenni? kérdé, midőn a pipázó szobába értek. (Az országgyűlés tagjai tegezni szokták egymást.)</p>
               <p>– Igen. És te is jösz velem. Az éjjel kaptam a főhadparancsnok tudósítását, minélfogva azonnal a legnagyobb sietséggel útnak kell indítanunk minden csapatot, a mi csak fel van szerelve, Kassa felé: s az élelmezést is abba az irányba vezetni. A dolog haladékot nem tűr. Én még éjjel kiadtam a rendeletet a többi alkormánybiztosoknak, hogy hol csatlakozzanak velünk? Te utamba estél, hát hozzád magam jöttem.</p>
               <p>– Hát csak ezért jöttél?</p>
               <p>– Csak-é? Zebulon barátom, nekem még ennél nevezetesebb okom nem volt az utazásra. A hadsereget összpontosítják és nekünk gondoskodnunk kell róla, hogy minden ponton el is legyen látva? mert különben nem az ellenség veri meg, hanem a rossz ellátás. Azért csak készülj fel rögtön, a gondviselésed alatti dandár ma estére a székvárosban táborba száll és nekünk akkorra ott kell lennünk.</p>
               <p>– Hiszen ez hat mérföld!</p>
               <p>– Azért kell sietnünk.</p>
               <p>– De csak legalább ebédre itt maradsz.</p>
               <p>– Akkor nem érünk be éjszakára.</p>
               <p>– De mikor a feleségem, a leányaim úgy készültek már az elfogadásodra.</p>
               <p>– Remélek majd máskor részesülhetni abban a szerencsében; de most egy elveszteni való perczünk nincs.</p>
               <p>– Jaj de szigorú ember vagy te, kedves barátom.</p>
               <p>– Gondold meg, kérlek, hogy ez nem mulatság, a mire most indulunk, hanem háborúviselés.</p>
               <p>Az igazat megvallva, Zebulon erre voltaképen csak most kezdett először gondolni. Eddig csak úgy vette a dolgot, hogy abból nem lesz egyéb egy kis kedélyes demonstracziónál; a kinek tetszik, messziről nézi. Csak most kezdett elmélkedni felőle, hogy micsoda következése lehet annak, ha az ember a buzavirágszín átillára felköti a kardot?</p>
               <p>Hisz ez egész komolyan megy…</p>
               <p>Úgy találta, hogy abban a pipázó szobában nagyon hideg van. Az ő fogai vaczognak.</p>
               <p>– Pedig most már ne fűttess be, mondá neki Ödön, hanem szedd össze legelébb is a számadásaidat; vedd magadhoz a pénztárt, egy tarisznyába tégy egy pár fehérneműt, nagy motyót nem vihetünk magunkkal; a kardodat kösd fel; a pisztolyaidat dugd a zsebedbe s keríts egy jó juhászbundát! mert sokszor megeshetik, hogy a gyepen hálunk.</p>
               <p>Mindezek nem olyan biztatások voltak, a mik Zebulon keblébe nagy meleget öntöttek volna.</p>
               <p>Kereste az ürügyet, hogy mivel hosszabbíthassa meg az édes otthonlét perczeit.</p>
               <p>– Ha már muszáj menni, hát legalább egy kis útravaló elemozsináról gondoskodom. Megmondom leányoknak.</p>
               <p>– Hiszen élelmezési biztos vagy! Négyezer ember ellátása van rád bizva. Gondoskodtál róluk?</p>
               <p>– No de hogyne?</p>
               <p>– Hát a hol azok enni kapnak, mi is mindig kapunk.</p>
               <p>– Igen ám: azok kapnak profuntot, meg vutkit.</p>
               <p>– Hát mi is kapunk profuntot, meg vutkit. Magunk csak nem ehetünk fehér kenyeret akkor, mikor a katonáink feketét!</p>
               <p>Zebulonnak sehogy sem fért a fejébe ez a logika.</p>
               <p>De hát az asszony?</p>
               <p>– De még familiámtól is el kell búcsúznom – talán?</p>
               <p>– Hát búcsúzzál; de végezd gyorsan.</p>
               <p>Búcsúzni? De mit mondani?</p>
               <p>– Magam se nem tudom, micsináljam?</p>
               <p>– Már csináld akár azt, hogy mondd el a családodnak, hogy te most mégy a háborúba, ott meglőnek, levágnak; vagy ne szólj senkinek semmit, hanem szökjél meg tőlük; vagy tégy, a mi e kettő között fekszik, akármi okos dolgot, csakhogy öt percz mulva készen légy vele. </p>
               <p>Zebulon keserveset sóhajtott. Búcsúzott volna is, nem is. Válogatott magában, hogy kinek féljen jobban szeme elé kerülni: az ellenségnek-e, vagy Anna úrhölgynek, azzal a napi parancscsal, hogy kárba veszett a nagy ebéd, menni kell a háborúba?</p>
               <p>Schlicket választotta. Búcsúzatlanul indult el keserves vendég barátjával, kibe még egy pohár szilvoriumot sem tudott belediktálni.</p>
               <p>Mikor a szolgálóval maga után vitette úti táskáját, a mibe saját maga pakolt be egyetmást, a féll ba fennlevén már a kocsi hágcsóján, azt kérdezé tőle:</p>
               <p>– Te Boris, hol a kisasszonyaid?</p>
               <p>– Az egyik a konyhán süt, főz, a másik a harmadikat öltözteti, a negyedik az ötödiknek a haját sütögeti görbe vassal.</p>
               <p>– Hát a nagyságos asszonyod mit csinál?</p>
               <p>– Most fűzeti magát az új módi miderbe a hetesnével.</p>
               <p>– No jól van. Mondd neki, hogy ne várjanak bennünket se ebéddel, se vacsorával. Majd mikor hazajövök akkor itthon leszek.</p>
               <p>De nem is mert Zebulon hátrapillantani, mikor a szekér kicsörömpölt a kastély udvarából!</p>
               <p>Hegyen föl, hegyen le egész késő estig vitte Zebulont étlen-szomjan Baradlay Ödön. Az útban talált vendéglők már tisztára ki voltak élve az előrehaladt csapatok által. Egyetlen csárdában kaptak egy csésze keserves rossz fekete kávét.</p>
               <p>Zebulon ugyan váltig bíztatta kedves barátját, valahányszor falut értek, hogy látogassák meg a papot: «papnál bizonyosan lehet valamit kapni»; de Ödön nem ért rá ily ájtatos czélú diversiókra, hajtatott odább.</p>
               <p>Bánta is Zebulon nagyon, hogy minek fogadott neki szót s nem hozta magával az elemozsinás tarisznyát: «télen kenyeredet, nyáron ruhádat el ne hagyd».</p>
               <p>Délután csakugyan akadtak egy sor társzekérre, mely kenyereket szállított a hadak számára. </p>
               <p>– No most innen elláthatod magadat, figyelmezteté Zebulont útitársa.</p>
               <p>Az alkormánybiztos úr adatott magának egyet azokból a kenyerekből, vulgó prófunt, s azon kezdte, hogy beletörte a tollkése pengéjét a megszegésnél.</p>
               <p>– Jó az a kenyér? kérdé tőle Ödön, mikor Zebulon elkezdte azt a foga alá rakogatni s majszolni nagy fohászkodással.</p>
               <p>Zebulon nem merte azt mondani, hogy «rossz», mert hisz az ő süteménye; hát csak nagyot nyelt belőle, s azt felelte, hogy «igen jó».</p>
               <p>Ödön megállhatta, hogy ne nevessen útitársa kínjain.</p>
               <p>Az pedig dühös volt rá, hogy nem akar megéhezni. Kiállja késő estig.</p>
               <p>Estefelé már a pecsenyével is találkoztak. Csak hogy még az lábon járt. A hadsereg számára hajtották a gulyát.</p>
               <p>Ödönnek úgy tetszett, mintha a főhajcsárban, ki lovon ült, valami régen látott arczot ismerne meg.</p>
               <p>Mentül közelebb értek a székvároshoz, annál sűrűbb volt a járó-kelő tömeg, a szekerek sora, mik szénával, szalmával, ruhaneművel, zabbal rakodva döczögtek előre; s mindenféle fegyverzetű csapatok, mik közt nehezen lehetett előre haladni. A vezetőkkel örökösen volt valami beszélni valója Ödönnek, a mit Zebulon restelt; mit tartóztatja fel az útat mindenféle emberekkel?</p>
               <p>Jó későn érkeztek meg a székvárosba. Ott a főbiró házához szállásoltak be. No itt legalább megnyugszunk, gondolá magában Zebulon. Itt már vacsorára várnak.</p>
               <p>No szépen csalatkozott.</p>
               <p>A mint megérkeztek, rohant rájuk a mindenünnen érkező csapatok élelmezési tisztsége. Az mind Zebulont ostromolta ezer kérdéssel és követeléssel. Egyik szépen, másik gorombán. Egyik a kenyeret kereste rajta, másik a ruháját, harmadik a csizmáját, negyedik a szénáját; s Zebulon csak azt tudta valamennyinek felelni, hogy «majd gyün, majd gyün!» </p>
               <p>Igen, de hol jön? Mikor jön?</p>
               <p>Ödön megszánta Zebulont a fejére nőtt zivatarban.</p>
               <p>– Bruder, meglehet, hogy minden itt is van már; csakhogy senki sem tud róla. Eredj, ülj fel a nyerges lovamra s csinálj rendet a raktárakban, adj rendeleteket a sorompóknál s nekem hozz mindenről pontos tudósítást.</p>
               <p>No még most lóra ülni! szénát, szalmát deputálni; prófuntot osztogatni, vad katonákat kielégíteni; goromba tisztekkel veszekedni! Ez épen Zebulonnak való mulatság volt. Azt hitte ő, hogy mindezt el lehet végezni onnan hazulról, az úri kastélyból, a hosszúszárúból pöfékelve. S most ime, még lóra is kell ülnie.</p>
               <p>Két óra mulva került haza. Rettenetes dolgokat ért meg.</p>
               <p>Elő akarta adni keserves élményeit Ödönnek.</p>
               <p>– Kedves bruder, ezer darabra vagyok széjjel tépve. Csodálok, hogy magamat is meg nem ettek.</p>
               <p>– Jól van, jól van! vágott szavába Ödön; most csak gyere vacsorálni, azután adj róla irásbeli jelentést, hogy mit hogyan intéztél el?</p>
               <p>Irásbeli jelentést! Ez a szó még a vacsoráját is megkeserítette Zebulonnak.</p>
               <p>Soha sem szeretett írni. Ezt az egyet, ha lehetett, kikerülte. És még épen vacsora után! Hisz az minden isteni és emberi törvények ellen van – vacsora után írni.</p>
               <p>Pedig annak ugyan meg kell lenni. Ödön alig várja, hogy elvigyék az abroszt, a tányérokat, poharakat; rögtön ugyan arra az asztalra papirt teríttet föl, kalamárist, tollat hozat s ráfogja Zebulont, hogy csináljon részletes kimutatást.</p>
               <p>Zebulonnak pedig még csak távoli sejtelme sincs arról, hogy hogyan kellene ahhoz hozzá kezdeni? Különösen azt szeretné megtudni, hogy mire való az a lénia, a mit oda tettek a papirosa mellé?</p>
               <p>Ödönnek kell őt belevezetni. Az írja meg neki a jelentés fejét, a rubrikák czímeit.</p>
               <p>– Most aztán csak ezeket töltsd be.</p>
               <p>És Zebulonnak kell rajta törni a fejét, hogy mi következik egymás után.</p>
               <p>Az alatt egyik ember jön, a másik megy. Minden szoba tele van emberrel. Lehet is ilyen lármában dolgozni.</p>
               <p>Ödön fogadja őket egymás után; átveszi jelentéseiket, meghallgatja panaszai at; elintézi összeütközéseiket és mind ezt teszi finomul, nóbelül, elegáncziával, a hogy Zebulon bámulattal jegyzi meg.</p>
               <p>A jegyzőkönyv nagyon keservesen akar előrehaladni.</p>
               <p>Egyszer a többi közt jön egy ismerős alak, a ki végett már csakugyan meg kell Zebulon úrnak pihentetni a tollat.</p>
               <p>Azzal a szóval ront be, hogy:</p>
               <p>«Hol a szalmakomiszárius?»</p>
               <p>Zebulon magára veszi ezt az interpellácziót s azt mondja, «no mi kell?»</p>
               <p>Az interpelláló alakot ismerjük a régi kortesvilágból; a híres kolompos az, ki mindenütt szeret ott lenni, a hol verekedni kell; hogy maradna hát el egy kis friss háborúból? Nincs ugyan katonásan öltözve; piros kihajtós victoriadolmány van rajta, pitykés rajthuzlival, de oldalán rezes fringia, övében két pisztoly, s a vállán keresztül kötve egy karikás ostor, melynek suhogójába éles drót van fonva. Martialis alak.</p>
               <p>– Hát az kell, szól a travestált kortesvezér, hogy mit fekszik rá a német az én szalmámra?</p>
               <p>Erre Zebulon letette a tollát s szétterjeszté a két tenyerét. Ki értse ezt a bolondot?</p>
               <p>– Kezdjük az elején, szólt Ödön nyugodt kedélylyel. Micsoda ön? Csapatvezér?</p>
               <p>– Igen is csapatvezér. A két szuronyos bataillonnak a parancsnoka.</p>
               <p>– Tehát ökörhajtsár?</p>
               <p>– Igen is.</p>
               <p>– No, és mi baja van a némettel?</p>
               <p>– Hát van itt egy csapat német diák. Bécsből, vagy honnan szöktek ide, az ebingük! halálfej van a kalapjuk mellett; úgy híják őket, hogy a halálfejes légió.</p>
               <p>– S mi baja van önnek velük?</p>
               <p>– Az a bajom, hogy ha az egész nap nem látom is őket, este mindig oda kerülnek, a hol én megtelepszem a gulyával; mert tudják, hogy ott szalma is lesz, s ők legelsők, a kik letelepszenek a szalmára.</p>
               <p>– És aztán mi rosszat tesznek?</p>
               <p>– Hát egész éjjel veszekedettül énekelnek. Ha éheznek, ha szomjaznak, mikor más becsületes ember káromkodnék, ők csak énekelnek s mind lehidalják a szalmát, a mit nekem másnap az ökrökkel fel kell étetnem.</p>
               <p>Ödön okosan akart beszélni ezzel az emberrel.</p>
               <p>– Hát aztán, édes barátom, mi sajnáljunk egy kis szalmát ezektől az idegen fiuktól, kik messze földről eljöttek a mi hazánk szabadságáért vérüket ontani?</p>
               <p>– Ejh, mit nekünk az a sok szedett-vedett nép! torzsalkodék a volt kortesvezér; elbánunk mink a magunk ellenségével magunk is. Voltam én már különb csetepatéban is, mint ez a mostani hajczihő; mikor a Papszászt restoráltuk. Akkor tetszett volna engem látni. Egymagam szétvertem ezer fehér tollast. Kilencz lyukat ütöttek a fejemen. Itt a helye most is, ni. Majd én mutatom meg, hogy hogyan kell elbánni a svalizsérrel? Ha én kieresztem ezt a drótos suhogómat, mind egymásután kiverem valamennyinek a szemét. Minek ide közénk ez a német, meg a polyák? Ne rondítsa el velük a seregünket, méltóságos főkomiszárius úr.</p>
               <p>De már erre Zebulon dühbe jött.</p>
               <p>– Elmisz innen, riszeg akasztófa, mindjárt! vagy vágok fejedhez kalamárist! Ha ökörtül akarsz jönni, eredj tülem! s ha velem akarsz beszélni ideben, akkor marsch ki!</p>
               <p>Zebulon az erélyes kikergetés után csakugyan képtelen lett újra beletalálni magát a jelentés contextusába. Ej de bánta, hogy effective hozzá nem vágta a kalamárist a hajtsárvezérhez. Most nem volna több tinta. </p>
               <p>De csak megint neki kellett dülni a jegyzékkészítésnek, az irgalom nem ismerő főkormánybiztos nem kegyelmezett. Zebulon az egyik ujjával a szemöldökét tolta fel, mintha a gondolatokat tolná ki homlokából, pedig csak azért tette, hogy a szempillája le ne ragadjon. Meg akarta kisérteni azt, a mit már előtte annyi kétségbeesett ember próbálgatott, a kit elővett az álmosság, hogyan lehetne fél szemmel ébren lenni, fél szemmel pedig aludni?</p>
               <p>A miből aztán az lett, hogy a mint Ödön elhagyta egy pillanatban a szobát, abban a pillanatban azt hallá Zebulon, hogy Anna asszony beszél hozzá, lepcses, vontatott, éles hangján: – «mikor jön már az a vendég?» Csak akkor riad fel, mikor Ödön megint visszajön valamit megtudakolni!</p>
               <p>Végre megszánja a kegyetlen parancsoló.</p>
               <p>– Hallod-e öreg, te itt elalszol. Eredj, feküdjél le, holnap négy órakor fölkeltelek, akkor elvégezheted.</p>
               <p>Zebulon örült az engedelemne. Milyen jó az, mikor az ember vénségére beáll kis diáknak s várja az instruktortól az engedelmet a lefekhetésre.</p>
               <p>Ámde lefeküdni és elaludni két különböző dolog.</p>
               <p>Van egy kegyetlen chinai tortura, mely abból áll, hogy az elitéltet két melléje állított poroszló, valahányszor el akar aludni, mindannyiszor felrázza álmából. Zebulon keresztül ment azon. Alig adta át magát a nyugodalomnak, már jött valaki, a ki most érkezett éjjel, és rögtön beszélni akart a nagyságos úrral; százféle kérdéssel háborgatták; a fülébe kiabáltak mérges, türelmetlen emberek. Utoljára megharagudott, bezárta az ajtót, nem bánta, dörömbözzenek rajta.</p>
               <p>Egy nagy ketyegő kakukos óra volt a szobájában, mely minden óranegyedre huhukolva figyelmeztette, hogy közeledik az idő. Siessen egy óra alatt kettőt aludni.</p>
               <p>Mikor aztán az óra kettőt kakukolt éjfél után, akkor legédesebb álmából felriasztja valami borzasztó esemény. Eleinte azt hitte, a világ dül. </p>
               <p>Pedig hát csak a német aulisták maschiroztak az utczán, azok zendíték rá az ablaka alatt a Fuchsliedet:</p>
               <p>«Wer kommt dort von der Höh?»<lb/>
               </p>
               <p>Ejnye, hogy az Isten áldja meg őket érte!</p>
               <p>Azután még kevesebb szó lehetett az alvásról.</p>
               <p>Jött egy másik csapat, meg egy harmadik, meg ki tudná hányadik, s ablakrengető dobveréssel vonult végig az utczán valamennyi. Majd meg a nehéz társzekerek, a miktől rázkódott az egész ház. Aztán aludjék valaki.</p>
               <p>Zebulont csak az a halavány remény kecsegteté, hogy Ödön majd elaluszsza a négy órát. Hiú remény. A kakuk nem huhukolt olyan pontosan, mint a milyen készséggel hangzott a kopogtatás az ajtaján, s a rövid szó: «Kelj fel, indulunk!»</p>
               <p>Plane indulunk?</p>
               <p>Ödön tudatá vele, hogy sietni kell, mert az ellenség már előbbre haladt, mint gondolták.</p>
               <p>Zebulon fogvaczogva öltözködött és kezdte már bánni nagyon, hogy ebbe a mulatságba keveredett.</p>
               <p>Csak most kezdte észrevenni, hogy az uszáshoz múlhatlanul megkivántatik az, hogy az embernek vízbe kell menni. Ezt nem hitte volna.</p>
               <p>Hisz ő most nyomról-nyomra megy bele a kellő közepébe a háborúnak. Most már körül van véve hadsereggel; most már tolják előre, még csak vissza sem fordulhat; muszáj a csatatérig menni, még az ágyúszóból is kaphat. Azt pedig az ő természete be nem veszi.</p>
               <p>A másnap reggeltől estig tartó utazás már valódi gyötrelem volt ránézve; az összeakadt, az egymással szemközt irányzott szállítmányok közt neki kellett volna helyreállítani a rendet; lármázott is eleget s estefelé azt hitte, hogy ugyan megfelelt a hivatalának.</p>
               <p>A hol este megszálltak, az egyúttal a főhadiszállás volt. Zebulon egy szobában vacsorált a főtisztekkel, a táborkarral. Neki is hallani, látni lehetett, hogy főzik azok ki a haditervet? hogy mutogatják a térképen, hol jön az ellenség, merre akar előnyomulni? s micsoda magaslatot kell előtte megszállani? mely hidakat lerontani? hol a döntő ütközetet várni?</p>
               <p>Zebulon úgy érezte ezalatt, mintha a szive folytonos apró reszketésben volna.</p>
               <p>Azután előszámlálták a főtisztek, hogy minő erőket hoz magával az ellenfél? hány ágyút? hány tizenkét fontost? De még egy röppentyű-telepet is.</p>
               <p>Ez ütötte meg Zebulonnak legjobban a fülét.</p>
               <p>Olvasta ő egy régi Conversations-Lexiconban, hogy micsoda veszedelmes projectile az a congrev-rakéta. A hova annak egy szikrája leesik, az keresztül ég a bőrön, húson és csonton; az méreg és tűz; attól nemcsak meghal az ember, de pokolra is jut. S ha száz ember van egy rakáson, a hova az leesik, mind a száz halál fia.</p>
               <p>Zebulon minden lehetőt kigondolt dús phantasiájában, a minélfogva elmaradhasson ebből a drága mulatságból. Hogy irigylette annak a fiatal embernek a sorsát, a kit elküldtek Pestre futárnak!</p>
               <p>Végre egész őszintén kirukkolt vele Ödönnek.</p>
               <p>– Kedves barátocskám, én már öreg ember vagyok. Beteges ember vagyok. Katona nem vagyok. Nem tudok a verekedéshez. Öt leányom van, nem vagyok a magam embere. Nem szeretek olyan helyre menni, a hol az embert még valami non putarem is érheti. Hagyjatok engem valahol a tartalék-transportnál hátra.</p>
               <p>Ödön méltányolta a kivánságát.</p>
               <p>– Jól van, öreg, válaszsz magadnak olyan helyet, a hol legbiztosabbnak érzed magadat, egy része az élelmezésnek itt marad; ha akarod, itt maradhatsz vele. Hanem arra figyelmeztetlek, hogy az ilyen háborús világban soha sem tudja az ember, hogy az ellenséget hol kapja meg hamarább?</p>
               <p>Zebulon örök hálára érezte magát lekötelezve ez intézkedés által. Ő majd csak lőtávolon kívül intézi a dolgokat. Hadd menjen a forrójába Baradlay Ödön, ő még fiatal ember.</p>
               <p>Ödön intézkedett is. Legutolsó megtelepedésük helye népes magyar falu volt, melynek lakosai maguk ajánlkoztak a hátrahagyott élelmi rakoda fegyveres megőrzésére.</p>
               <p>Ödön ott akarta hagyni Boksa Gergőt is, a maga kétszarvú bataillonával; de az egész indignatióval protestált ez ellen.</p>
               <p>– Hogyan eshetnék meg én nálam nélkül az ütközet? Hogy Boksa Gergő ott ne volna, a hol verekedni kell? Hat lovat akarok én elvenni a svalizsértól; hatot!</p>
               <p>Ödön nem bánta hát, menjen a táborral Boksa; de ötvennél több tulkot ne hajtson magával, a többit hagyja itten.</p>
               <p>Reggel a had dereka odább vonult, egy része még az éjjel, s Zebulon úgy örül neki, hogy nem hall több dobpörgést. Ki is aludta magát aznap délután kedvére. Úgy, hogy este felé egész pihenten, a csizmát is lehúzva a lábáról, s papucsot öltve (az mindig a táskájában kisérte) ülhetett neki a bevégzendő számadásnak.</p>
               <p>Éjfélig szépen elkészült a rovatokkal s már épen a tollat akarta hozzáverni az asztalhoz, mikor csak egyszerre puskaropogás riasztja fel. Itt az ellenség!</p>
               <p>Megmondta azt előre Baradlay Ödön.</p>
               <p>Zebulon sem vette tréfára a dolgot, felkapta egyik kezébe a pénzes táskát, másikba a csizmáit, kiugrott az ablakon, neki az erdőnek; futott, a míg csak a lövöldözést hallotta, egy szál harisnyában, a csizma a kezében; hátra sem fordult a szomszéd faluig, ott szekereket fogadott s kincseket igért annak, a ki őt falujába haza viszi.</p>
               <p>Soha sem látta ő többet a hadsereget. A pénztárt átadta a birónak. A számadás ott veszett. Mi lett a rábizottakból tovább? bizony nem kérdezte senkitől. Csak nagy későn, más országban kapott egyszer egy magyarországi hirlapot, melyből megérté ama kritikus napok eseményeit s olvasá nagy bámulatára a hadi bulletinben, hogy Tallérossy Zebulon ez alkalommal a nép segélyével egy egész ellenséges hadosztályt több óráig feltartóztatott, s ez idő alatt minden rábizott élelmi szert és a hadipénztárt szerencsésen megmentett.</p>
               <p>Csakhogy az ideig sok mindenfélén kellett még keresztülmenni a jó úrnak, a mi majd következik egymás sorjában.</p>
            </div>
            <div type="div2" rend="P12">
               <head>Az Első Tandíj.</head>
               <p>Mi történt?</p>
               <p>Kimondom himezés-hámozás nélkül. Megverték a magyar hadsereget Kassánál nagyon. Szétverték a császári seregek úgy, mint a hogy az amerikai republikánus hadsereget szétrobbantották a bulls-runi legelső ütközetben.</p>
               <p>Nem szépítek semmit.</p>
               <p>Gyönge volt a vezénylet, vigyázatlanok voltak az alsóbb tisztek, rosszul lőttek a tüzérek, nem állták a tüzet a közkatonák; megverte a magyarokat az ellenség játszva. Elég volt tizenkét fontosaival végig sepertetni az országútat, hogy a magyar had derekát áttörje. Az öreg, becsületes, jószivü fővezér, a magyar hadügyminiszter leült az út közepére, az ellenséges ágyúk elé, úgy rimánkodott katonáinak: hogy ne féljenek az ágyútól, hiszen nézzék, minden golyó a fejük fölött repül el. Azok elfutottak. Szomorú ütközet volt az. Hátat adott mindenki az ellenségnek. Mikor néhány nap mulva a hadügyér megjelent az országgyűlésen, a debreczeni városház-teremben, ezen kezdte beszédét:</p>
               <p>«Szeretnék pinczéből kibeszélni, hogy ne látszanék arczom pirulása.»</p>
               <p>Még most is érezzük azt a pirulást, pedig azóta de sok vér, de sok fény lemosta, learanyozta azt onnan!</p>
               <p>Hanem az a szégyen teljes és tökéletes volt.</p>
               <p>S mikor végül a futók után megeresztette a császári vezér a congrév-röppentyűket, mikor ez ismeretlen, ijesztő tűzkigyók utána indultak a szétriadt tábornak, kerepelő süstörgéssel, sziporkát okádva hosszú kanyarulatukban, s nagyot pukkanva dobbantak le közéjük, ijesztő tűz-esőt szórva maguk körül, akkor teljes lett a zűrzavar: lovasság, tüzérség, szekerészet, gyalognép, ujoncz, nemzetőr összekeveredve, vezényszót nem is ismerve, egy zilált gomolylyá váltan terelte egymást előre, s akadályozta egyúttal a menekülésben. Az ellenségnek csak egy lovas osztályt kellett utána küldeni, s a röppentyű telepét előre tolni, hogy minden ágyúját elvegye a futó seregnek, és százával fogdossa el csapatjait.</p>
               <p>Egy ilyen elátkozott pillanatban van aztán nagy ára egy helyén lévő szívnek!</p>
               <p>Baradlay Ödön nem volt katona, nem volt hadvezéri talentom, de birt azzal az adománynyal, a mi nélkül nagy ember nem lehet senki: – hidegvérrel.</p>
               <p>Szeme közé nézni annak a rémnek, a mi elől más tízezer riadva fut, és visszariasztani azt.</p>
               <p>Ödön nyerges lovára kapott, a mint a harcz balvégzetes kimenetelét látta, s mikor már mindenki elvesztette a fejét, ő kereste az eszközt, a mivel megmentse valamennyit.</p>
               <p>Neki még csak fegyvere sem volt, egy lovagostor volt mindössze a kezében.</p>
               <p>Az ujoncz-ezredeket nem lehetett megállítani az ijesztő röppentyűk előtt, s az országúton jött már robogva egy lovas csapat az ellenségtől, melyre könnyű munka várt.</p>
               <p>Nehezítsük meg nekik a munkát! gondolá Ödön, s a futó csapatok között, a hol a legfiatalabb arczokat látta, elkiáltá magát: «fiuk, hát el hagyjuk-e fogni az ágyuinkat?»</p>
               <p>Néhány elszánt gyerek megállt e szóra. Csak közkatonák voltak.</p>
               <p>«Meghaljunk a többiekért? – Jól van!» S szembe álltak a lovassággal.</p>
               <p>Most egyszerre váratlan segítségük érkezett. Az országút melletti ákácz-sövény mögül oly sortüzelés fogadta a feléjük robogó lovasságot, hogy ez össze-vissza keveredve fordult meg és nyargalt vissza, ló és lovas holtan, sebesülten bukdácsolt szerte az úton.</p>
               <p>Az árok sövénye mellől hurrah-ordítással emelkedett ki a rejtett csapat. A halálfej-légió volt az. Vezére, a hórihorgas Mausmann, kalapját csóválva kezében, kiálta Ödönre:</p>
               <p>– Hurrah, patronus uram! Ezt nevezik barrikád-taktikának.</p>
               <p>Ödön üdvözölve szorítá meg a bohó diák kezét, ki őt patronus uramnak szokta nevezni, mert Ödön gondoskodott, hogy az aulisták el legyenek látva a hadseregnél, s a magyar fiuk barátkozzanak velük.</p>
               <p>Méltók is voltak e barátkozásra. Mind tűzben edzett legények, mindig jó kedvüek, mindig harczra készek. Nem félnek még az ördögtől sem, még a congrév rakétától sem; az ellenfelüket pedig sok vitézi találkozásból ismerik már. Száz ilyen gyerek nagy kincs ilyen órában.</p>
               <p>Azokkal az önkénytesekkel együtt, kiket Ödön megállásra birt, lehettek talán kétszázan. Kicsiny csapat volt, de elszánt.</p>
               <p>Az ellenfél, mikor a kis csapatot tömörülni látta az országúton, a mint a gyilkos sortüzelés lovasságát visszatartá: elkezdte röppentyű-telepét játszatni ellenük.</p>
               <p>Játszatni? No, hát ők is játéknak vették.</p>
               <p>– Ah! Régi ismerősök, élczelt rájuk Mausmann. Szüretkor láttam eleget. Minden filiszter ilyet ereget. Nézzétek, hogy furódik a földbe. Ennek az orra homokkal tölt be. Ez a másik sem sikerült. A meg ni? hova elkerült. No, most az igazi e lesz. (A röppentyű csakugyan előttük csapódott le, süvöltve, süstörögve. Mausmann odaugrott hozzá s daczára a sziporkáknak, megkapta a nyelét, bedobta a röppentyűt az árokba, ott pukkant el, csak azután mondta rá a kadencziát:) Te pedig itten nem kellesz!</p>
               <p>Az ujonczfiuk nevettek rajta.</p>
               <p>Nevettek! </p>
               <p>Ettől a nevetéstől kezdve hősök lettek belőlük.</p>
               <p>Egyszerre szeme közé nevettek a halálnak. Felfedezték, hogy a halál is csak komédiás; megríkatja, megijeszti a karzatot grimászaival, pathoszával; de tiszteli a kritikust és kitér neki!</p>
               <p>Az ellenség látta, hogy a röppentyűinek semmi hatása többé. Újra a lovasságot indította az ellenálló csapatra. Most már egy század nehéz lovas jött a többiek előtt.</p>
               <p>A kis csapat most hármas sort alakított, az egész országútat elfoglalva, s bevárta közelre a lovasokat.</p>
               <p>Mausmann e várakozás alatt rázendíté a Fuchsliedet:</p>
               <p>«Wer kommt dort von der Höh?<lb/> Wer kommt dort von der Höh?<lb/> Wer kommt dort von der ledernen Höh –<lb/> Sa, sa, ledernen Höh,<lb/> Wer kommt dort von der Höh?»<lb/>
               </p>
               <p>Azzal hurrah! egy üdvlövést húsz lépésnyi távolból a közeledőknek! Hogy porzik vissza a lovasság, holtakat, sebesülteket hagyva el maga után!</p>
               <p>S azzal a kis csapat újra tölt, vállra veti puskáját s halad csendesen az országúton.</p>
               <p>És újra hangzik az üldöző lovasság robaja. Most már az országútról két felül letérve, körül akarják fogni a csapatot.</p>
               <p>Az hirtelen kört alakít, a kör közepén Ödön lóháton, a szuronyok kifelé fordítva, mint egy óriási sün tövisei. És hangzik a Fuchslied többi szakasza:</p>
               <p>«Es ist der Windischgrätz,<lb/> Es ist der lederne Windischgrätz.<lb/> Was bringt der Windischgrätz?<lb/> Was bringt der lederne Windischgrätz?<lb/> Er bringt uns einen Fuchs,<lb/> Er bringt uns einen ledernen Fuchs.»<lb/>
               </p>
               <p>A támadó lovasság ismét kénytelen visszavonulni a víg ficzkók lövései elől. Nem félnek azok, nincs azoknál vadász-tréma, lámpaláz. Oda várják az ellenséget a puska végére, akkor lőnek rá, mikor bizonyos a golyó.</p>
               <p>És aztán a Fuchsliednek igen sok strophája van, míg az mind előadatik, hogy mit csinál a «Fuchs»? És a hány strophája a Fuchsliednek, annyi támadást kellett kiállani az üldöző lovasságtól a maroknyi kis csapatnak. Kiállta becsülettel.</p>
               <p>Mikor szúronyra, puskaagyra került már a dolog, ott is hetykén, büszkén verekedett a halálfejes csapat; a ki sebet kapott, bekötötte, nem panaszkodott; a kik halálsebben elestek, társaik puskára véve, vitték odább s még akkor is azt kiáltották: «éljen a szabadság»; s a milyen hosszú a forrói országút, olyan hosszan jelölték vércseppjeikkel a védett Magyarország földét.</p>
               <p>Pedig hát «mi nekik Hekuba»?</p>
               <p>Az utolsó, most már dühös verekedéssel végződött roham visszavetése után azt mondá Mausmann Ödönnek:</p>
               <p>– No most, patronus uram, az utolsó töltényünket vertük le a puskába. Többet nem puskázunk. Itt a hátunk mögött van egy hid; ott megállunk és maradunk. A nádason a lovasság nem kerülhet mögénk. És most fiuk esküdjetek meg, hogy ezt az utolsó lövést nem adjuk az ellenségnek; ezentúl csak szúronynyal verekszünk.</p>
               <p>S a bohó, jó kedvű, exaltált fiuk letérdelnek az országúton s égre emelt kézzel éneklik el az esküt valamelyik opera kardalából, talán Beatricéből, s el vannak szánva a szindarabot komolyan végig játszani.</p>
               <p>Az a hid egy kis emelvényt képezett a rónaságon, s a mint arra feljutott a kis csapat, e helyzetből végig tekinthetett a háta mögötti képen.</p>
               <p>A nádasig, melyet ama híd patakja képezett, semmi hóesés nem látszott; túl rajta pedig egy fehér lepel volt a mező. A megelőzött napok viharos szelei ide torlasztották össze a havat, mely most, mint a futó homok, buczkákat képezett. E hóbuczkákban elakadva, megrekedve vergődött száz meg száz társzekér, ágyú és lőszerkocsi; egyik felfordulva, másik tengelyig merülve; körüle zilált gubanczban a menekvő csapatok.</p>
               <p>«Ezt a látványt nem szabad az ellenfélnek megpillantani!»</p>
               <p>«Nem, a míg élünk.»</p>
               <p>A híd magaslatát elfoglalta a kis csapat s ott ismét rázendíté az esküdalt, mely halálos ünnepélyességgel hangzott végig a rónán.</p>
               <p>A háttért sötét lilaszürke hófergeteg tartá beárnyalva, melynek zord homályával az éneklő hős csapat ott a magaslaton úgy tünt fel, mint egy égbe menendő martyrsereg; a leáldozó nap tündöklött magasra emelt fegyvereiken s fényesre festé alakjaikat.</p>
               <p>Míg a halálra szántak kardala zengett, az országúton végső rohamra dübörgött elő az ellenfél lovas csapatja; s a röppentyű-telep saját lovasságának feje felett eregeté tűzrajzolta ívben gyilkos lövegeit a hidon állók felé. Azok álltak a tűz előtt, roham előtt, ijedetlenül és énekelték a dalt azokról a hősökről, a kik fogadást tettek, hogy csak szuronynyal fognak vívni a csatában.</p>
               <p>Baradlay Ödön haza gondolt ifju nejére, két kis, csevegő gyermekére, aggódó anyjára – s aztán elszántan biztatá ujonczait; «ne féljetek, fiuk: száz golyó közül csak egy talál!»</p>
               <p>Az az egy épen talált. Egy fiatal honvédet ott mellette abban a perczben sujtott le egy szétpattant gránátdarab. Az rögtön meghalt.</p>
               <p>Ödön, lelkét nem veszítve, kiálta föl:</p>
               <p>«És ha talál, az a legszebb halál.»</p>
               <p>«Éljen a haza!» rivalt fel szavára az egész csapat.</p>
               <p>A közeledő lovasság megdöbbenve lassítá rohamát.</p>
               <p>De nem az ifjak kiáltásától döbbent meg, hanem valami mástól.</p>
               <p>A befagyott nádas bozótja közül egy osztály huszár robogott elő a térre. </p>
               <p>Oly váratlan volt megjelenése, mint a milyen gyors volt rohanása.</p>
               <p>Mielőtt ellenfele arczvonalt formálhatott volna ellene, oldalba kapta azt, s nehány percz alatt szétszórva, összekeverve terelték le azt a huszárok az országútról. A szétbontott lovas-szakaszok vágtatva menekültek oldalvást meglepő ellenfeleik elől.</p>
               <p>És ekkor a huszár-osztály, mint egy gondolatra, hirtelen félre kanyarodott; hagyta menekülni lovas ellenfeleit s egész erejével a röppentyű-telepnek indult.</p>
               <p>Azok most vették észre a hibát, a mit elkövettek. Nagy magabiztában a győztes had igen is messze tolta előre az üldözöttek hátába röppentyű-telepét, s nem számított arra, hogy még azok közül valaki vissza is fordulhat.</p>
               <p>Most aztán egy tanakodni való pillanat sem volt, ha a röppentyű-telepet el nem akarták fogatni. Ezek vén katonák, nem ijednek meg a szikrázó szörnyetegtől. Össze kell pakolni hirtelen, s menekülni a lőszeres kocsikkal. Jó szerencse, ha maga a röppentyű-készlet a gyalogság oltalma alá menekülhet; de már az állványokat nincs idő megmenteni. Azokat a huszárok elfoglalják, összetörik, s még azután messze megüldözik a visszamenekülő tüzéreket.</p>
               <p>Akkor aztán, mint kik munkájokat bevégezték, csendes léptetve térnek vissza a hidon álló bajtársaik felé.</p>
               <p>Bizony be volt végezve e csapással a nap munkája.</p>
               <p>Az ellenfél nem erőltette győzelmi sikerét tovább. Minden oldalon takarodót fúttak. Az előre tolt hadcsapatok visszahúzódtak. A vert had menekülhetett odább.</p>
               <p>A huszárcsapat jött egyenesen a híd felé. Többen lehettek kétszáznál.</p>
               <p>Elől lovagolt vezetőjük, egy délczeg, daliás alak, hetykén felkunkorított bajuszszal, villámló szemekkel, merész hajlású sasorral, kevély mosolygással egész arczán.</p>
               <p>Ketten voltak a hídon álló csapat között, a kiknek úgy tetszett, mintha ezt az arczot látták volna már valahol. Az egyik volt Ödön, a másik Mausmann. </p>
               <p>Az utóbbi ismert rá hamarább. Ő csak nehány hó előtt találkozott vele. Ödön hat év óta nem látta.</p>
               <p>A diák harczos egyszerre rákezdte:</p>
               <p>«Wer kommt dort?»… de nem tudta folytatni, hanem a helyett sírva fakadt, felhajította a kalapját, s odarohant a közeledő lovaghoz, átnyalábolta, összecsókolta, majd hogy le nem vette a lováról.</p>
               <p>«Hurrah Baradlay! Richard Baradlay!»</p>
               <p>Csak most ismert Ödön testvérére. Oly rég el voltak egymástól szakítva, hogy az utczán is elmehettek volna egymás mellett felismeretlenül; a csatatér pedig minden arcznak új, szokatlan kifejezést ad.</p>
               <p>A két testvér összeölelkezett. Ödön sírt, Richard nevetett. Az egész csapatban minden ember sírt és nevetett. Huszárok, honvédek, légionáriusok egymást ölelték, csókolták s magasztalták, kiki a maga nyelvén.</p>
               <p>– Az ég küldött téged most ide, szólt Ödön Richard öcscséhez.</p>
               <p>– De az öreg «kóficz» is küldött. A mint a nagy futásközben én a csapatommal szemközt jövök rá, s jelentem, hogy most érkeztem, azt mondja, hát csak siessen ön, testvére odahátul van valahol, szedje fel.</p>
               <p>– Bizony, ha nem jösz, úgy egy óra mulva te vagy a majoresco.</p>
               <p>– A mitől Isten őrizzen mind a kettőnket. Hanem már most még egyet bizott rám az öreg: azt, hogy ha megkaphatom Ödön bátyámat, hát szidjam jól össze. Tehát tartsd. Baradlay Ödön úr, mi az ördögöt keres ön az ellenség lőközelében? ön kormánybiztos. Önnek kötelessége hátul menni, ha előre haladunk; elől menni, ha hátrálunk. Önt nem azért küldte ide az országgyűlés, hogy nekünk verekedni segítsen. Aztán önnek fiatal felesége, szép gyermekei vannak! Nem gondolt reájuk? Rossz ember! Várjon, ezt megmondom édes anyánknak!</p>
               <p>Ennél a szónál aztán elmult a tréfálózási kedve. Érzékenyen szorítá meg testvére kezét, s halk szóval mondá: </p>
               <p>– Szegény jó anyánk. Mintha érezte volna azt, mikor odajött hozzám és azt mondta: «eredj oda!»</p>
               <p>Az édes anya gondolatára megcsókolta egymást a két testvér. Hiszen gondviselésük volt az, gyermekkorukban, férfikorukban; a bölcsőben úgy virrasztott fölöttük az ő szeme, mint a csatatéren.</p>
            </div>
            <div type="div2" rend="P12">
               <head>A Betyár.</head>
               <p>Most azután a szétvert, legázolt, lelkevett tömegből ismét hadsereget alakítani; vitéz, csatakész sereget, mely rövid két hét mulva ellenállani, támadni, győzni legyen képes: az volna a bűvészet!</p>
               <p>A csata utáni éjt Ödön és Richard a legközelebb fekvő faluban töltötték. Egész éjszakájuk azzal tölt el, hogy a szétvert had szállingózó csapatjait felfogják és valami rendet hozzanak be közéjök.</p>
               <p>– Csak enni tudjunk nekik adni, monda Richard; a sült szagára majd összegyűlnek.</p>
               <p>Hanem épen ez volt a legnehezebb.</p>
               <p>Azon a falun már kétszer járt keresztűl az ellenség s nagyon kevés embernek való tápszert hagyott hátra maga után. Kenyér csak lett volna, mert a társzekereket megmentették, hanem hús nem volt.</p>
               <p>– Jó volna, ha most Boksa Gergő előkerülne ötven ökrödmagával, mondá Ödön, Richardot utasítva, hogy czirkáltasson a szomszéd berekben, nem menekült-e a vitéz kortes oda a rábizott gulyával. Hiszen elég ideje volt rá; leghátulra volt valamennyi sereg mögé letelepítve, s nem valószínű, hogy rohamra vezette volna két szuronyos csapatját az ellenség ellen.</p>
               <p>Keresték hát Boksa Gergőt és az ökreit, de nem találták késő estig.</p>
               <p>Akkor előkerült magától. </p>
               <p>Hanem minden ökör nélkül jött; a lovát is úgy vezette kantárszáron. Nyilván csak azért szállt le róla, hogy kimutathassa, mennyire sántít. És azután nyögött és lógatta a fejét előre; majd elejtette az állát, a fokosát mankónak használta, a kardját pedig a hóna alatt hozta. Egészen oda volt.</p>
               <p>Oly czifrán tudott nyögni, fohászkodni, úgy reszkettette a torkában a hangot, hogy az ember azt hitte volna, most mindjárt meghal.</p>
               <p>– No Boksa! Hát mi történt? kérdé Ödön az eléje sántikálót.</p>
               <p>– Jajh! uram. Mi történt? nyavalygott a vitéz hajtsár. Bezzeg mi történt? oda vagyok én már. Végem van már nekem örökre. Ketté van törve a derekam. Az ágyúgolyóbis. Huszonnégy fontos.</p>
               <p>Mausmann meg a többi fiatalok szörnyet nevettek erre a szóra. Boksa Gergő láthatta, hogy ezt nem hiszik el.</p>
               <p>– De hol vannak az ökrök? sürgették a hajcsárt minden oldalról.</p>
               <p>– Hja az ökrök? Hát ha én azt tudnám!</p>
               <p>– De az ég szerelmére, édes barátom, szólt hozzá Ödön; – én önt olyan védett helyzetbe állítottam, a hol semmi baj nem érhette; hogyan van, hogy önmaga el tudott menekülni, a gulyát pedig nem tudta elhajtani?</p>
               <p>– Hát kérem átossággal, elmondom én azt egészen, úgy a hogy történt. Hát épen a mint a csata kezdődött, kiveszem a csizmaszár mellől a késemet, meg a tarisznyából a kenyeret, meg a szalonnát, hogy majd egy kicsit kollácziózok, hát egyszerre akkorát lű a nímet, hogy csak kiesett a kezembül kés, kenyér, szalonna; azt tudtam, szörnyet halok. Legalább is volt huszonnyolcz fontos az a golyóbis, a kinek a szele megütött. Úgysegéljen, láttam! Lánczos golyóbis volt, kettő volt egymáshoz lánczolva. Szakálla volt mind a kettőnek.</p>
               <p>– Ön elfutott. Azt már tudom. De hát az ökrökkel mi lett? A többi hajcsár nem terelte őket tovább? </p>
               <p>– Nem tudhatom én azt kérem alássan, mert a mint futottam, a nímet úgy lűtt a hátamba, de úgy lűtt az öreg ágyúval, hogy ha hátra nézek, ellüvi a fejemet.</p>
               <p>– Máskép kell ezzel beszélni, édes bátyám! szólt Richard előlépve. Te gyáva ficzkó! Megfutottál a nagy szájaddal az első ágyúszóra s az ellenségnek hagytad a rád bizott gulyát! Káplárok! padot elő, ötven farmatringot neki!</p>
               <p>Az ötven farmatring szóra Boksa Gergő elhagyta szánalomgerjesztő féloldalt görnyeszkedését s egyszerre más alakot öltött; hátra szegte nyakát, mellére ütött az öklével s agyarkodó daczczal pattogtatá a szót:</p>
               <p>– Azt pedig kikérem magamnak: Nemes Boksa Gergely az én nevem.</p>
               <p>– Annál jobb rád nézve, szólt Richard hideg humorral. Legalább a kutyabőrnek fog fájni az ötven, nem a te bőrödnek.</p>
               <p>– Tudatom azt is a kapitány úrral, szólt Boksa Gergő sarkára ágaskodva, s fokosával mutogatva fölfelé, hogy a fölséges országgyűlés eltörölt minden testi büntetést, még a nem nemesekre is.</p>
               <p>– Megappellálhatod, ha megkaptad intra dominium. Itt nem parlamentirozunk. Jobbra át! Takarodj. Vigyétek, verjétek végig.</p>
               <p>Bizony megtörtént, a mi még soha sem történt Boksa Gergővel, hogy lekapták a tíz körméről s olyan kellemetlen érintkezésbe hozták azzal a bizonyos szíjjal, a mit huszárok farmatringnak hínak, hogy ordított bele, mint a behemóth.</p>
               <p>Mikor a kellemetlen affairenek vége volt, még szokás szerint vissza kellett mennie a kapitány úrhoz, megköszönni a kegyesen osztott tanítást.</p>
               <p>– No hát lűtt-e nagyot a nímet? kérdé tőle Richard.</p>
               <p>– Egy pisztolyt se sütött el, kérem alásan; szabadkozék Boksa Gergő.</p>
               <p>– Most vegyétek el tőle a fegyvereit, ültessétek fel a lovára, aztán alá is út, fel is út. Az olyan katona, a ki nem szégyenli a hátát megmutatni az ellenségnek, megérdemli, hogy botot kapjon az ellenségnek mutatott részére.</p>
               <p>Boksa Gergőtől elvették a rezes kardját, a fokosát, a pisztolyait, nyakába akasztották az ostorát, feltették a nyergébe s aztán kikergették a táborból lovastól együtt.</p>
               <p>Az átkozott német diák, ki az előőrsön állt puskával, még rá is kiáltott tréfálva:</p>
               <p>«Gerge pácsi, ne had magad!»</p>
               <p>«Hiszen megállj! csikorgott, öklével fenyegetve Gergő. Nem szárad ez én rajtam.»</p>
               <p>Aztán megostorozta a lovát és elnyargalt.</p>
               <p>A táborból csúfosan elcsapott lovag vissza-visszafordult s agyarkodva káromkodott egyet. Valamit főzött magában.</p>
               <p>Soha sem kapott még rádiktált verést. Főbeverést, félig agyonverést akárhányszor: az mind tréfa, az mind dicsőség. Sokszor ott hagyták az útfélen, vérben, fagyban. Sokszor összetörték, korcsmában, tisztújításon úgy, hogy senki sem hitte, hogy még lesz belőle ember. Az mind nem volt rá nézve keserű emlék. De megveretni, padra lefektetve, büntetésből, szájtátó katonák előtt, gunyolódó német diákok csúfjára, nemes ember létére, ez nem maradhat annyiban!</p>
               <p>Valami tervet főzött.</p>
               <p>Elővette a pipáját, elővette a dohányzacskóját, levette fejéről a kalapját.</p>
               <p>Belenézett a pipájába, belenézett a dohányzacskójába, belenézett a kalapjába.</p>
               <p>Aztán olyasmit mormogott magában, hogy «jól van», s feltette a kalapját a fejére, visszadugta a pipáját a zsebébe, a dohányzacskóját a szokott helyére s elkezdett ügetni.</p>
               <p>Egyenesen azon úton haladt előre, a melyet nappal megfutott; az ellenség tábora felé ment.</p>
               <p>A hólepte mezőn sötét éjjel is tudta magát tájékozni.</p>
               <p>Azon úton nem találkozott senkivel. A két tábor között üres a tér. </p>
               <p>Már túl ment a nádason, melyből Richard rohamot intézett az ellenfélre, s ott egy dombtetőre felkaptatva, széttekintett. A rónán egy helyütt tüzek égtek. Azok tábortüzek.</p>
               <p>Közelebb nyomult a tüzekhez; éjhez szokott szeme észrevette, hogy azok mögött egy mezei tanya fekszik.</p>
               <p>Hallgatódzott. Egy-egy megrázott kolomp hangja, egy hosszúra nyujtott éh-bőgés tudatá vele, hogy azon a helyen van, a mit keres.</p>
               <p>Most már leszállt a lováról s gyalog vezette azt arra felé.</p>
               <p>Egyszerre a sötétben rákiáltanak: «Ki vagy? Megállj!»</p>
               <p>Boksa tette magát, mintha megijedt volna.</p>
               <p>– Ejnye no, bizony még rámriaszt! Dezentor vagyok!</p>
               <p>A «dezentor» szót megértette a kérdező. Az előörs volt.</p>
               <p>Azt parancsolta neki, hogy maradjon veszteg, míg az őrjárat elviszi.</p>
               <p>Nem sokára jött egy szakaszvezető, meg egy közlegény lóháton. Ott könnyű lovasok tanyáztak. Boksa Gergő megmagyarázta nekik, hogy ő spion, szökevény, az ezredessel akar beszélni.</p>
               <p>Az ezredes a tanyán volt és kártyázott a többi tisztekkel, mikor jelentették neki, hogy itt van egy szökevény az ellentáborból, akar vele szólani. Vezessék be.</p>
               <p>A tiszt uraknak nagyon megtetszett a furcsa legény alakja. Egy ember, a ki egyszerre gyáva is, daczos is; dühös és hunyászkodó; szája panaszra áll, de fogait csikorgatja közbe, sorba kezet csókol és a szenteket káromolja.</p>
               <p>– Hát miért szöktél el a magad táborából? kérdé tőle az ezredes.</p>
               <p>– Azért, mert egy új parancsnok jött oda, a ki megveretett. Engem, a kinek a hetvenhetedik ősapám is nemes ember volt! Soha az én testemet bot nem érte teljes világi életemben, s most vénségemre megtették velem azt a csúfot, hogy deresre húztak, ötvenig vertek, mint egy kutyát, mint egy parasztot, mint egy tolvajt. Engem, ki tizenhat viczispánt választottam! Engem, ki soha egy gombot el nem loptam! (gombot nem: érté alatta) s még megfosztatott kardomtól, fegyveremtől, a mit soha nemes embertől még csak adósságban elexequálni sem szabad! És elkergetett a táborból, mint egy kapczabetyárt! – De jó! – Másutt is van még világ! Másutt is tud még szolgálni Boksa Gergő!</p>
               <p>– S miféle minőségben szolgáltál ott? kérdé tőle az ezredes.</p>
               <p>Boksa Gergő csak megvallá az igazat.</p>
               <p>– Ökörhajtsár voltam.</p>
               <p>– Ahán. Tehát noncombattant? Most értem már a vitéz elszántságot. Tehát nem tartozol a verekedők közé? No jól van. Mi nálunk úgy is szükség van egy emberre, a ki ökrökkel tud bánni. Egy gulyát fogtunk az ellenségtől. Ahoz mindjárt beállhatsz hajtsárnak.</p>
               <p>Boksa Gergő e szóra megragadta a tiszt úr kezét s akkorákat csókolt rajta, mint egy papucs.</p>
               <p>– Oh, a mennybeli szentek áldják meg a nagyságos urat azért a jóvoltáért! Bizony olyan hű szolgára fog bennem találni, a ki még a hajszálát is megőrzi! Tűzbe, vízbe megyek én azért az úrért. Majd megmutatom én, hogy mit tudok én? csak kerüljön arra a sor! De azt az ötvenet el nem engedem nekik soha! Azért az ötvenért ötven halálnak kell esni! a milyen igaz, hogy az én nevem nemes Boksa Gergő!</p>
               <p>A kortes szemei vérben forogtak, s a köny még most is megeredt belőlük arra az emlékre, hogy az ő testét ötven meggyalázó, parasztnak való, soha el nem felejthető ütéssel érinték. Ha csak nádszállal, ha csak selyem-matringgal esett volna is ez az ütés, meg volna a nagy gyalázat; pedig hát nem azzal esett. Boksa Gergely mutatá a kiszenvedett rajthuzlin az uraknak a repedést szakított species factikat. Azoknak bizony el kellett hinni, hogy az előadása hiteles.</p>
               <p>– Mi neve annak a parancsnoknak, a ki téged megveretett? kérdé az ezredes. </p>
               <p>– Most láttam először, mert csak az imént érkezett; hanem a kormánybiztost bátyjának szólította, s így Baradlaynak kell neki lenni.</p>
               <p>– Ah! a szökevény! (E név felvillanyozta a főtisztet.)</p>
               <p>Most azután érdekelten kérdezé ki tovább a hajtsárt. Hozatott neki bort, hogy beszédes legyen.</p>
               <p>Boksa elmondott minden rosszat. Hogy a vert seregnek nincs egy harapás kenyere; hogy a gyalogságnak nincsen fegyvere, az egész út borjuval, tölténytartóval, puskával van fedve; hogy alig jut száz emberre egy tiszt; hogy el van csüggedve minden ember; hogy még az éjjel odább fognak menekülni; hogy rettegnek az ellenségtől; hogy zugolódna a vezérek ellen; hogy csak kegyetlen szigorral lehet a lázongást visszatartani, hogy ki ne törjön; hogy az olasz légió tömegestől át fog térni, mihelyt alkalma akad; hogy a bécsi légiót elkergették maguktól, mert azt hiszik, hogy áruló.</p>
               <p>Mind olyan dolgot, a miket a győztes örömest szeret hallani.</p>
               <p>Boksa Gergő megnyerte a tetszését a vitéz uraknak.</p>
               <p>Az ezredes megigérte neki, hogy pártul fogja. Hajtsár itt is kell. Katonákat nem lehet a tulkok őrzésére fogni. Nem is értenek hozzá. Oda ember kell, a ki az ökröket tanulmányozta. Az ezredes kiküldte a hadsegédét az ordinánczával, hogy vezessék Boksa Gergőt a maga hatáskörébe: a gulyához.</p>
               <p>Boksa Gergő megint kezet csókolt sorba és sírt, s megitta a maradék bort a palaczkból; azután ment a hivatását betölteni.</p>
               <p>A gondjaira bizott gulya kinn volt a tanya udvarán, lehetett tán nyolczvan darab. Mind úgy fogták azt az ellenségtől, s így nem volt hozzá hajtsár; mert az mind úgy tett, a hogy Boksa Gergő: előre szaladt.</p>
               <p>Hanem hiszen azért meg vannak elég jól védve. Először is az udvar hét láb magas nádkerítéssel van bekerítve. Az ökör azt hiszi, hogy ott a világ vége. Azonkívül négy lovas jár kivont karddal a kerítésen kívül, minden belső lázadás, vagy külső támadás erélyes visszautasítására. És azután kinn a mezőn táboroznak a többi katonák hosszú sorban: lovaik kipányvázva; ott főzik a bográcsokban a burgonyát hússal.</p>
               <p>Aztán olyan szelíd, kormányozható nép az a tulok. Ott elfekszik a hideg földön s kérődzik és hallgat. Hogy tegnap a nemzeti hadseregnél volt, ma a császárinál, az rá nézve teljesen közönyösnek látszik. Mind a kettőnek oda kell adni a bőrt, húst, csontot. A legczimeresebb szarvúnak a nyakára kolomp van kötve, az vezeti a többit. Nem azért, mintha legtöbb esze volna, hanem mert legnagyobb a szarva. Nem választás útján lett vezetőjök; kinevezés útján: elfogadták. Mikor menni kell: egy suhancz elhajtja őket csendesen egy bottal. Ha sebesebben kell menni, egy ostordurranás elég parancsolat. Ha hídon kell keresztülmenni, összetartják a fejeiket, szélrül egy sem szeret járni. Mikor egyet kiválasztanak közülök, hogy az emberiség javára húsát tokánynak, bőrét bakancsnak adja át, társai engedik őt menni zugolódástalan s midőn meglátják kiterített bőrét, gondolják magukban: «ma neked, holnap nekem». S ha néha-néha egyik a sok közül hosszú, vontatott bőgéssel szól bele a világba, az nem a honvágynak, nem a felsőbbség elleni zugolódásnak hangja, hanem csak annyit jelent, hogy ihatnék. A czimeres megrázza nyakán rekedt kolompját. S újra csend lesz.</p>
               <p>Hát biz ezeket nem valami nehéz dolog lesz Boksa Gergőnek rendben tartani.</p>
               <p>A segédtiszt megismertette a hajtsárt a szolgálattevő káplárral, ki maga az istállóban ütött tanyát, míg Boksa Gergő erős szolgálati buzgalommal kérte ki, hogy ő az udvaron hálhasson lovával együtt, mert hiába, az embernek meg kell szolgálni azt a kenyeret, a mit kap. Hiszen van jó juhászbundája. Aztán, a mi fődolog, oda kinn pipázni is lehet, a mi az istállókban erősen meg van tiltva. </p>
               <p>Engedték a derék buzgó embernek, hogy hát telepedjék le, a hol akar.</p>
               <p>Boksa Gergő csak azt nézte, hogy merről fuj a szél? hogy a gulya a szél mentében essék tőle.</p>
               <p>Ott aztán letelepedett, jójczakát kivánt a tiszt úrnak, káplár úrnak és a többi nagyságos uraknak, a kiknek sorban elpanaszlá nagy sírva, hogy őt milyen kegyetlenül megverték oda át. Úgy nevettek szegényen nagy sajnálkozva.</p>
               <p>Hanem azért meglehet, hogy vigyáztak rá innen is, amonnan is, hogy mit csinál.</p>
               <p>Semmi rendkívüli dolgot. Csak elővette a pipáját, a dohányzacskóját, s levette a kalapját. Talán imádkozni is szokott, mielőtt lefekszik, s megkivántatik a csendes elalvásra, hogy a pipa a szájában legyen.</p>
               <p>Tehát megtömte a pipáját dohánynyal, kiütött a készséggel, lenyomta az égő taplót a körmével, lecsukta a pipát a kupakkal, a hogy szokás becsületes embernek, s hasra feküdt s pipázott. Nagy okai voltak nem feküdni a másik hemisphæriumára.</p>
               <p>Közben aztán unalomból a kusztorájával vakargatta a kalapja karimájáról az avatag zsiros piszkot, s a mit levakart, azt szedegette a tenyerébe. Biz az a kalap rökönyödött egy darab jószág volt már, sok fergeteget kiállt; ordas volt és rücskös a régiségtől. Talán jól is esett neki, hogy gazdája vakargatta róla a szutykot.</p>
               <p>Mikor aztán jó csomó szennyet levakart róla Baksa Gergő, akkor felnyitotta a pipája kupakját s ráeresztette a markából azt a kaparékot az égő dohányra.</p>
               <p>Arra aztán egyszerre támadt valami bűz, a minek hasonlóját a pokol minden parfumeriája nem bírná előállítani.</p>
               <p>Mi összeköttetése van a kalapzsír-füstnek a tulkok bioticai rendszerével, azt nem mondja meg sem Oken, sem Cuvier, hanem azt minden alföldi gúlyás tudja, hogy erre az illatra minden ökör megszünik ökör lenni, és lesz belőle sárkány. Ez egyszerre visszavadítja őt ősi czivilizálatlansági állapotába; ettől megdühödik, világgá fut, öl, rombol, megszünik embert ismerni.</p>
               <p>A mint a szél a tulkok felé vitte az illatot, a vezértulok felugrott fektéből, szétfeszítette a lábait, felemelte a fejét, elkezdett szimatolni a levegőben. Ujra érezte a pokolbűzt. Megrázta a fejét, csak úgy csengett rajta a kolomp.</p>
               <p>Aztán elkezdte a farkával korbácsolni a két oldalát s kurta rekedt bőgést hallatott, mint a bika. Azután elkezdett apró bakugrásokat tenni s a fejét hányni vetni, mire a többiek is mind felugráltak.</p>
               <p>Valamennyi ijedten, bőszülten hátrált az udvar ellenkező része felé, szarvaikat arra felé szegezve, a honnan a füstöt hozza a szél, mintha onnan várnának valami rémséges kisértetet. Az lett a nagy hátrálásból, hogy kidöntötték a nádkerítés oldalát; de kidöntötték volna, ha vasból van is, s akkor aztán neki a rónának.</p>
               <p>A nagy bömbölésre előfutottak tisztek, káplárok és ordinánczok s kérdezték Boksa Gergőt, hogy mi történik itt?</p>
               <p>Látni lehetett ugyan, hogy mi történik, mert a bőszült gulya feltarthatlanul rohant a résen keresztül ki a szabadba, nem használt nekik se kardlappal ütés, se dorongszó: félrelökték maguk elől a lovas őröket, áttörtek az egész vonalon, átugrálták a tábortüzeket, s bömbölt valamennyi veszettül. De hogy miért teszik azt? azt nem tudta senki megmondani. Boksa Gergő még csak hozzájuk sem ért; ő nem indíthatta meg ezt a gulya-lázadást. Ő feküdt a bundáján szépen és pipázott.</p>
               <p>– Mi baj van itt? Mi ez? kiálta rá az ezredes.</p>
               <p>Boksa Gergő becsülettudóan kivette a pipát a szájából s eldugta zsebébe, a hogy illik, mikor valaki az előljárójával beszél, s nagy bölcs tekintettel ilyen felvilágosítást adott:</p>
               <p>– Az ökrök csudát láttak.</p>
               <p>– Micsoda csudát? </p>
               <p>– Haj uram, megesik az sokszor. Tudják azt a hajcsárok, tudják azt a mészárosok; de leginkább a gulyások, hogy az ökrök szoktak néha csudát látni. Mert az ökör csak úgy álmodik, mint az ember. Aztán olyankor megbomlik és szalad, míg ki nem fárad. Akkor aztán mesterségbe kerül megint összeterelni. Hanem csak tessék azt rám bízni. Ez már majd az én tudományom lesz. Ha én kieresztem a karikásomat s utánuk eresztem a hóka lovamat, tudom, hogy visszafordítom én valamennyit egyben.</p>
               <p>– No hát csak frissen, kapjon fel kend a lovára s ereszsze ki azt a karikást, s aztán eredjen utánuk, mert majd nagyon messze el találnak menni.</p>
               <p>– Jó lesz, jó; hanem tessék parancsolatot adni, hogy jöjjenek velem a katona urak, s segítsenek a gulyát összeterelni, mert ez most nyolczvan felé fut.</p>
               <p>– Ott van a négy őr, azok lovon ülnek, segítsenek.</p>
               <p>Boksa felhasalt valahogy a lovára. Nagy nyögésébe került felülni. Hanem aztán mikor fennült, mintha hozzá lett volna nőve lovához.</p>
               <p>– No, ezredes uram, hát csak várjon, mindjárt itt leszek én ebben a nyomban!</p>
               <p>Az ezredes nem vette észre, hogy ezt valami hegyes, daczos, betyáros hangon mondta már Boksa Gergő, a mi nagyon különbözött eddigi siralmas, panaszos, szánalomkolduló modorától.</p>
               <p>– Mindjárt visszajövök!</p>
               <p>Azzal kiereszté a karikás ostort, s nagyot kondított vele. A hóka nevetséges zergeugrással kezdte a futást, s vitte gazdáját a tört résen keresztül.</p>
               <p>A bomlott gulya, a hány négy láb, annyifelé száguldott. Boksa Gergő hagyta a katonákat utánuk iramodni: tudta, hogy többet ér ebben a munkában egy karikás ötven kardnál. Három lovas sem lesz képes elfogni egy ökröt, ha az egyszer meg van bőszülve. Spanyol bikaviadal az óriási mérvben! Hanem a hol a karikás kongása hallatszik, ott van siker. A futó állatok közül bámulatos ügyességgel összevert Boksa Gergő valami ötvenet; hol az egyik, hol a másik oldalán a csapatnak vágott közéjük nagy durrogatással, a mitől azok oda csoportosultak a kolompos mellé. Az egyik lovas őr nagyon akart neki segíteni, mindenütt a sarkában volt s kiabált a vad marhákra.</p>
               <p>Mikor aztán jó tömött csoportban volt együtt a futó gulya, akkor oda nyargalt a közepébe Boksa s kettőt nagyot durrantva a karikással, mind a kétszer oda vágott az ostor dróthegyű sugarával a kolompos hátára, mitől az még vadabb futásnak eredt.</p>
               <p>A svalizsér látni kezdte, hogy egy csepp jót sem akar ez az ember, s idején találta komolyan interpellálni, hogy fordítsa már visszafelé a gulyát.</p>
               <p>Mintha csak süketnek beszélt volna. Boksa egyszerre el kezdett nem érteni németül.</p>
               <p>No de tudott a katona magyarul is. Különösen káromkodni. Az leghamarább megragad.</p>
               <p>– Teremtete! Ne hajtsd mar az ökrét!</p>
               <p>Boksa tökéletesen megsiketült.</p>
               <p>Boksa még jobban vágta a hátul maradozókat.</p>
               <p>A lovas gondolta, majd meghallod hát ezt, s kivonta egyik pisztolyát és rásüté. A golyó ott fütyült el Boksa füle mellett.</p>
               <p>Boksa visszanézett rá.</p>
               <p>– No nézd a bolondot, még meglő, a mennyi esze van. No még azt a másikat is frissen!</p>
               <p>A lovas a másik pisztolyát is rálőtte, az sem talált.</p>
               <p>– No már most meg karddal neki! biztatá őt Boksa Gergő, s csak úgy féloldalt fordult felé a nyeregben, s csak úgy mókázott vele.</p>
               <p>Pedig ezuttal nem volt sem kardja, sem fokosa, sem pisztolyai: de volt nemes elbusulás a szívében.</p>
               <p>A lovas pedig nem tréfált s szijjon lógó kardját marokra kapva, neki rugaszkodott a betyárnak.</p>
               <p>A betyár oda vágott neki a karikással balfelül. A lovas parirozta a vágást a kardjával balfelül, a karikás drót hegye arczul csipte jobbfelül. Akkor a betyár egy másikat vágott hozzá az ostorral jobbfelül. A lovas előre nyujtá kardját jobbfelül, az ostor képen kapta balfelül. Átkozott fegyver; ellenkező oldalán vág meg, mint a hová czéloz. A lovas káromkodott németül, magyarul.</p>
               <p>Harmadszor aztán a lova orrára csippentett egy hegyeset az ostor végével a betyár, a mitől a svalizsér-ló egyszerre két lábra ágaskodott, piruettet csinált, körülfordult s ledobta a lovasát a hátáról.</p>
               <p>Boksa Gergő pedig nem törődött vele tovább, hogy mi lesz a két darabbá vált ellenfeléből, hanem utána vágtatott a nyargaló gulyának, ráterelte a helyes irányra; sötét volt, köd is volt; oda mehetett vele, a hova akart. Az ezredes csak várta egy ideig, hogy visszatér, utoljára megunta az éjbe bámulást s bement bankot adni.</p>
               <p>A két Baradlay testvér egész éjjel talpon volt, a szétzilált csapatok közt intézve a rendet. Azok még egymás közt sem tudtak megférni. A huszár nem akarta magával egy tanyán tűrni a honvédet. «Míg én a lovamat tisztítom, ez lefekszik az ágyra, s mikor én fáradtan bejövök, engem csak kinevet.» Aztán mindenik a másikat okozta a vereségért. Ha ti helytálltatok volna, mi is jól verekedtünk volna. Ha ti jól lőttetek volna, mi nem hátráltunk volna. Ha ti segítettetek volna, mi az ágyuinkat nem vesztettük volna el. E fölött egész éjjel volt versengés, czivódás, verekedés. Örökösen biráskodni kellett közöttük.</p>
               <p>S még e mellett nem volt egy falat hús, a mit a kifáradt, levert, elgyalázott csapatoknak lehetett volna adni. Nem volt egyéb, csak kenyér és pálinka. A faluból minden marhát elhajtott a menekült lakosság.</p>
               <p>Ödön csak reggel felé birt leheveredni a szalmaágyra, Richard még akkor is fenmaradt; letette a fejét az asztalra; ő úgy is tud aludni.</p>
               <p>Egyszer csak hajnal felé nagy barombőgés, ostorkongás veri fel az alvókat. Richard az ablakhoz fut s Boksa Gergőt látja leszállni a lóról, egy csoport tulok közepett, miknek ináról szakad a tajték, orrlyukaikból forró gőz lövell elő. Nem látnak már csudát: meg vannak szelidülve; engedelmes, szófogadó alattvalók lettek.</p>
               <p>Richard és Ödön kisietnek.</p>
               <p>Boksa Gergő katonás üdvözléssel jelenti:</p>
               <p>– Itt a tulkok, vitéz kapitány uram, jelentem alássan.</p>
               <p>Richard vállára csap a betyárnak.</p>
               <p>– Ember kend a talpán, Boksa Gergő! Hát itt a gulya?</p>
               <p>– Mind az ötven darab.</p>
               <p>– Most már becsülöm kendet! Pál úr! Adja a kulacsát, hadd igyék a maga egészségére egyet.</p>
               <p>– Megkövetem, szólt Boksa Gergő ünnepélyes komolysággal tolva el magától a kinált kulacsot. Elébb más dolgom van.</p>
               <p>Azzal a kapitánynak fordult.</p>
               <p>– Megmondtam tegnap úgy-e, hogy azt az ötvenet nem viszem el ingyen. Megfizetek. Itt van. Ötvenért ötven. Már most aztán adjon nekem a kapitány úr irást, hogy az a tegnapi ötven «nem gilt!»</p>
               <p>– Miről adjak irást, Boksa?</p>
               <p>– Attestátumot nekem arról, hogy az az ötven, a mit tegnap kaptam, nem érvényes, hogy ha én nekem azt valaha valaki szememre veti, oda dörgölhessem az orrához a bizonyítványt, hogy az nem számít.</p>
               <p>– Jól van, Boksa, meglesz mindjárt.</p>
               <p>Richard bement a szobába, tarsolyából elővette írószereit, s kiadta a bizonyítványt Boksa Gergőnek a felől, hogy a tegnap kapott ötven, mint érvénytelen, semmisnek declaráltatik.</p>
               <p>A «declaráltatik» szó különösen megnyugtatta Boksát, meg az a dicsőség, hogy Ödön is coramizálta az attestatumát.</p>
               <p>Megelégedetten dugta azt dolmánya zsebébe. Visszaadták kardját, fokosát, pisztolyait. </p>
               <p>– Már most hol az a kulacs?</p>
               <p>Pál úr nyujtotta a kulacsát. Boksa le sem vette azt a szájáról addig, míg ki nem vallatta belőle az utolsó cseppet is.</p>
               <p>Akkor aztán megtörölte a száját a kihúzott inge újjával, széttekintett a körülállók között. Meglátta, a kit keresett.</p>
               <p>– No már most gyere elő, te német, a ki tegnap utánam kiáltottál, hogy «Gerge pácsi, ne had magad», gyere birkózni! Én ötvenet kaptam, egész éjjel lovon ültem, gulyát vertem; te pihentél, mégis földhöz csaplak.</p>
               <p>A kihivott vékony, czingár diák legényke volt, még bajusza sem volt; a kihivásra előlépett nagy tréfásan nevetve, s azt mondta: «ne csap födhő Gerge pácsi». S mikor összeölelkezett vele, Gergő már fogta izmos karjaival a derekát, a diák megcsókolta jobbról-balról Gergő ripacsos orczáját. Arra aztán Gergő elereszté a derekát.</p>
               <p>– Csakugyan látom már, hogy nagy gaukler vagy. Csakugyan nem tudlak földhöz csapni. No, ördög vigyen el, hát csókolódzunk össze.</p>
               <p>– De már most mondja el kend Boksa, kérdé Richard, hogyan kerítette vissza az ökröket?</p>
               <p>Boksa egyet vont a vállán, egyet igazított a szíjján, félrehuzta a száját, az orrát, felrángatta a szemöldökét, s aztán úgy félvállról annyit mondott, hogy:</p>
               <p>– Hát csak odamentem a német óbesterhez, s megkértem szépen, hogy adja vissza az ökreimet. Jó ember a német! Visszaadta egy szó nélkül valamennyit, még meg is szerezte vagy kettővel. Tiszteli a kapitány urat.</p>
               <p>Soha sem lehetett belőle többet kivenni.</p>
               <p>Az a nagyszájú kérkedő, ki máskor napestig el bírt dicsekedni soha meg nem történt vitéz kalandokkal, most, mikor igazi hőskalandot vitt véghez, a legvakmerőbbet, elhallgatott vele, megtartá titoknak.</p>
               <p>Soha nem hallotta meg az ő szájából senki, hol járt, mit csinált azon az éjszakán. </p>
            </div>
            <div type="div2" rend="P12">
               <head>A Királyerdőben.</head>
               <p>Olyan régen történt ez már: huszonhat ősz lehullt lombja fedi ezt már! ezer ember közül egy ha tudja, mi volt az a Királyerdő?</p>
               <p>Egy erdő, a melynek minden fája történetet mondó emlék. Egy erdő, telve ünnepélyes suttogással; hol a lombnak szelleme van, hol a fűszál emlékezik, hol a geszt sarjadékiban hősök piros vére szivárog, hol a zöld moha álmokat lát s a zugó lomb kibeszéli azokat.</p>
               <p>Az isaszegi ütközet tere az, mely tartott egyik tizenkét órától a másikig, déltől éjfélig.</p>
               <p>Ez a vadrózsabokor itten fehér-piros virágaival egy kis gömbölyű halom fölött, tizennégy vitéznek tart árnyékot, kiket oda együvé temettek.</p>
               <p>A nagy kövek azért vannak oda hengerítve, hogy a vadak szét ne hordják csontjaikat.</p>
               <p>Annak a százados bükkfának az oldalában azt a két nagy dudorodást két ágyugolyó okozta. A fa benőtte azokat kérgével.</p>
               <p>Ezek a szétszórt kövek itt a réten annak a mészkemenczének a maradványai, a mit szétszedtek a honvédek, s mikor töltényük elfogyott, kövekkel hajigáltak az ellenségre. Ez a szederindás pagony itten, melyből kormos, égett faderekak merednek elő, az a hely, melyet Jellachich felgyújtott h ta mögött, hogy üldözőit feltartóztassa.</p>
               <p>S ez a levágott fatörzs azon asztal, melyen a magyar vezér azt a napiparancsot írta, mely röviden így szól: «Ma vagy győznünk kell, vagy visszamennünk a Tisza mögé!»</p>
               <p>Azok a sötétzöld foltok itt-ott a pagonyban, mik száraz nyáron sem asznak el soha, most is meghozzák harangvirágaikat, mintha ők akarnák pótolni a lélekharangot valakinek az üdveért. </p>
               <p>Egy nagy tisztás közepén pedig van egy széles kerek tér, melyen örökké száraz a fű. Ott verekedett két ellenséges lovas dandár s úgy elgázolta a mezőt, hogy még most is kopár bele.</p>
               <p>Nem harcz, nem ütközet volt itt, hanem párbaj tízezer és tízezer férfi között: párbaj gyalog és lóháton, golyóval és szuronynyal, karddal és puskaagygyal, kövekkel és puszta kézzel. Egy óriási párharcz, hol külön minden fa alatt minden férfi magára harczol ellenfelével; minden fatörzs egy külön vár, minden bokor egy külön sáncz, mit véd, vív, elveszt és visszafoglal az egyik hős a másik hős ellenében. Tölténye elfogyott már mindkét félnek, öt órája, hogy tűzben állnak, most csak a szuronyt használják még, az is eltompul, a fegyver csak ütni való; mint fejsze-ütések hangja csattog ki a puskaagy verése az erdők visszhangjából; a kinek fegyvere összetörik, ellenfeleét ragadja meg, s iparkodik azt kitekerni; nem kormányoz többé vezényszó, ki-ki magára harczol; a fák oldalát a kifecscsenő vér pirosra festi, s e rettentő magánharczban, hol mindenki vezér és közharczos, az ágyúk tekéi recsegve törnek útat a sudarak között jobbról-balról s zúgva csapkodnak be a titokteljes sűrűbe. Mind a két fél oda ágyúz a harczolók közé. Balról Aulich segéd-csapatai nézik saját bajtársaikat ellenségnek, jobbról Montenuovo dandára kartácsoltat közéjük. Ágyúk kereszttüze alatt harczolnak. Arra sem ügyelnek többé.</p>
               <p>Mindenki azt mondja, meg kell ma itt halni vagy győzni!</p>
               <p>A Királyerdő a gödöllői vadaskerttől délre háromezer lépésnyire fekszik, a Rákos balpartját koronázza; néhol a pataktól több ezer lépésnyi távolban marad; Isaszegnél azonban legszélső fái egészen a Rákos vizének hajolnak. Három országút visz az erdőn keresztül s mind a három találkozik Isaszegen, s ott egy országúttá egyesűl. Ez a kapu, a mi Pestre vezet. </p>
               <p>A magyar sereg Pestet akarja látni!</p>
               <p>Azért verekesznek.</p>
               <p>Van valaki, a ki ezt nem érti?</p>
               <p>A Királyerdő, a hol legszélesebb, háromezer, a hol legkeskenyebb, ezerkétszáz lépés; hossza egy mérföld. Ezt az erdőt kell valamelyiknek a két harczoló fél közül a másiktól elvenni.</p>
               <p>Az erdőt egész hosszában szegélyezi a Rákos, mely nyáron patak, de tavaszszal mocsár; ütközetben nagy úr. Csak ott lehet rajta átkelni, a hol ő engedi.</p>
               <p>Ilyen átjárat van Isaszegnél, és távolabb északra egy malomnál.</p>
               <p>Mind a két átjáratot a magyar sereg ellenfele birja, ki szemközt tud állítani negyvenkétezer harczost, kétszázharminczkét ágyút, három röppentyű-üteget és ötvenhat század lovast.</p>
               <p>A halmokat, mik a csatatéren uralkodnak, ő tartja megszállva.</p>
               <p>Még azonfelül az ütközet folyama alatt Isaszeget is felgyújtották, az utczák végtől hosszig égnek, azokon ágyúval keresztűl hatolni lehetetlen.</p>
               <p>Az ütközet déltől estig változó szerencsével folyik a Királyerdőben.</p>
               <p>Legelébb a déli részből verik ki a magyar seregek az osztrákokat, akkor azok felgyújtják az erdőt. Azután az osztrák seregek fordulnak vissza új erővel, visszaverik a magyarokat, s akkor nekik állja útjokat az égő erdő.</p>
               <p>Azalatt a magyar hadsereg más része az északi erdőt szállja meg, s támadást intéz a malomhid ellen. Már előrenyomul, már sikerre jut, midőn a másik rész visszavonulása az elfoglalt tért feladni kényszeríti.</p>
               <p>Ismét újra kell kezdeni mindent.</p>
               <p>Az erdő vivásában, védésében mind a két fél csapatai egymásba keverednek. Csak nyomról-nyomra, csak fától-fáig birnak egymástól tért foglalni.</p>
               <p>A szétrobbant csapatokat újra meg újra a tűzbe vezetik. </p>
               <p>Nem fut már senki úgy, mint három hó előtt. Arczát hátra fordítja, a ki a túlerő előtt meghátrál, s újra megfordul, a mint segítséget kap s újra ellenére támad.</p>
               <p>A golyófütyölést mindenki ismeri már. Megszokott nóta! Az ágyúdördülés nem dobbantja meg a szívet, a kapott sebre nem halaványodik el az arcz. Észre sem szabad azt venni.</p>
               <p>Már hat órája hogy küzdenek.</p>
               <p>S még egyik fél sem mondhatja, hogy elfoglalt volna a másiktól annyi tért, a mennyit ágyúgolyói bejárnak. A hova a golyók leesnek, az még az ellenfél birtoka.</p>
               <p>Most megfeszíti mindkettő végső erejét. Fölkeltik a földről, a kik már a fáradtságtól leroskadtak; bekötik a sebeket s azt mondják: «még nem fáj!» fölbuzdítják a gyönge szívűeket; összegyűjtik a tartalékokat s összes végső hatalmukkal a csatatérre omlanak mind két felől.</p>
               <p>Zeng az erdő az ádáz kiáltástól; maguk a vezérek viszik elől a zászlókat.</p>
               <p>Az osztrák sereg egy döntő csapást intéz a magyar tábor hadközepe ellen.</p>
               <p>Tizenhat század könnyű lovasság, dzsidás és dragonyos, két egész ezred vértes, hat század banderialis lovas, nyolcz ágyúüteggel, s két röppentyűteleppel, nyomul keresztűl a Rákos gázlóján Isaszeg fölött egy tömegben, s mint a lavina hömpölyg neki a magyar hadderéknak.</p>
               <p>Azon a kerek téren, mely még most is oly kopárra tapodva látszik, áll a magyar huszárság egy gyönyörű tömegben.</p>
               <p>Háromezer huszár együtt!</p>
               <p>Az ellenfél lovas ütegeit felállítá velük szemközt, saját lovassága hézagai között és oldalában, s megnyitá ellenük az irtó tüzet.</p>
               <p>Itt csak egy út volt a menekülésre. Azt követték.</p>
               <p>Szemközt rohanni az ellenfél lovasságára s az első rohamnál összekeveredni vele úgy, hogy az ellen maga se tudja kiválogatni, melyik az ő csapatja, melyik a másé s ne használhassa az ágyúit. </p>
               <p>Úgy történt.</p>
               <p>Mindenütt az egész harczvonalon sebes rohamra fútták meg a trombitákat; a föld dübörgött a rohamtól, az erdő rengett az ordítástól, s az ordítás, kiáltozás közé nem sokára aczélok pengése vegyült, a mint ezernyi ezer kard kezd el egymással csókolózni.</p>
               <p>A fölvert porfelleg sok ideig eltakarta az egész csatatért.</p>
               <p>S mikor egy szélroham hirtelen elkapta azt, a két tábor előtt az ősregék hőskölteménye állt megtestesülve.</p>
               <p>Hat-hét ezer lovag egymással összekeveredve, ki-ki ellenét keresve; ágaskodó paripák tombolása, villogó kardok találkozása; vörös csákók, érczsisakok, szögletes süvegek egymás mellett, egymás ellen. Három főtömeg csoportosul a csatatéren: csaknem gömbölyű tömegek. Előre-hátra hullámzanak, mint egy csodálatos gépezet, melynek két sarka van. E két sark a két zászló: a magyar háromszínű, s a császári kétszínű. Ezek körül foly a legdühösebb küzdelem. A legjobb vitézek oda törnek az ellenfél zászlójához, ott vérzenek el saját zászlójuk védelmében.</p>
               <p>S e mellett oly szoros keveredett tömegbe vannak összezsúfolva, hogy az egész, mint egy hangyaboly, zsibong előre-hátra, osztrák és magyar lovasság együtt.</p>
               <p>Oh, egy orosz hadvezér tudná, mit tegyen ilyenkor? Nekik irányozná mind a hatvankilencz ágyúját s elseperné mind a kettőt maga elől.</p>
               <p>Az áprilisi tavaszi égen épen akkor hanyatlott alá a nap, s a budai kék hegyek mögül arany sugárküllőket lövelt szét az égen.</p>
               <p>Minden aranynyá vált előtte. A fák fakadó rügyei, mik közt sugárai átszürődtek; a som és vízi jávorfa épen akkor kezdett virítani. Arany ködnek látszott a lovagok körül felvert por, s aranyszobornak a hősök izzadt arcza.</p>
               <p>Úgy verekedtek mindannyian, mintha azt tartanák, hogy nem szabad addig lemenni a napnak, míg hírt nem visz felőle a tengereknek: ki volt a győztes? </p>
               <p>Minden kar úgy feszíté meg erejét, minden csapás úgy lett adva, mintha attól függne egy ország, egy korszak, egy eszme győzelme. Két óriás haláltusája volt az, melynek minden csepp vére maga egy lélek, egy hős, egy csoda.</p>
               <p>Rettenetesek a tanújelei e viadalnak, miket a harcz után összegyűjtöttek. Sisakok, a tarajon keresztül ketté vágva, vas mellvértek, egy döféssel keresztül szúrva. És azután a véres alakok, kik tíz, tizenkét sebbel elborítva maradtak a csatamezőn – és élve maradtak.</p>
               <p>A fölvert por, a körülfekvő lég forró volt a küzdők dühétől. E napsütötte porfelleg, ez emberi düh lehellte fényes köd közepett két vezéri alak pillantja meg egymást a tömegek között. Mindkettő magasabb egy fővel a tömegnél.</p>
               <p>Az egyik Baradlay Richard, a másik Palvicz Ottó.</p>
               <p>Egy gondolatuk van.</p>
               <p>Nem is gondolat az: két villám találkozása két förgeteg öléből.</p>
               <p>Keresztültörnek küzdő hadsoraikon. Egymást fölkeresik.</p>
               <p>A harczosok útat nyitnak nekik a találkozásra.</p>
               <p>Úgy nyílnak meg előttük a sorok, mintha mindenki azt hinné: Istenitélet ez! a két vitéz kardjára van bízva, kié legyen a győzelem ma? Végezzék egyedül!</p>
               <p>A legközelebb állók tért nyitnak körülöttük, hogy egymáshoz férhessenek.</p>
               <p>Végre találkozhatnak.</p>
               <p>Minden, mi férfiszívnek meleget ád, lobog most ereikben. A harczos dícsvágya, a nemes büszkesége, a bántalmak jól táplált emléke, az édes gyűlölet s a haza keserű szerelme, s mindez a csataviharban potentiára emelve, a harczi mámor, a vérontó kéj extasisában arkangyali erővé magasztosulva.</p>
               <p>Összecsaptak.</p>
               <p>Egyik sem gondolt arra, hogy a másik csapását elhárítsa, mind a kettő egyszerre vágott. </p>
               <p>Karjának teljes erejével, szívének teljes haragjával vágott mind a kettő.</p>
               <p>A kengyelben fölemelkedve, a kardot egészen hátraszegezve, csaptak le egymás fejére.</p>
               <p>A főre czélzott mind a két kard.</p>
               <p>A két csapás egyszerre csattant, mint a találkozó villám s a két hős egyszerre lefordult nyergéből.</p>
               <p>És valóban olyan jó csapás volt az, a mit Baradlay Richard ellenfelétől kapott, hogy ha nincs teste belemártva azon bűv forrásokba, mikbe az Ilias és Niebelungen hőseit mártották édes anyjaik, a nap fölkeltét nem látja többé.</p>
               <p>De talán az újabb mythosztalan kornak is vannak bűvszerei, mikkel az anyák bebalzsamozzák fiaik testét, hogy ne fogjon azon a kard éle. Talán egy örökké hangzó imádkozás az, mely útjában áll a halálangyal pallosának s mikor az érczen, vason keresztülvágott már, e vékony sóhajtáson nem bír keresztülvágni.</p>
               <p>Palvicz Ottó kardja keresztülszelte Richard csákóját, az érczabroncsot, mely felső karimaját tartá; hanem – a mi oly sokszor megtörténik, – a kard a súlyos vágás közben nem élével, de félig lapjára fordulva érte Richard fejét.</p>
               <p>Az iszonyú ütéstől mégis leszédült az, s kiesett nyergéből, de sebzetlenül.</p>
               <p>Hanem az a másik csapás, a mit ő adott ellenfelének, az tökéletesen talált.</p>
               <p>Olyan volt az, mint az ég mennyköve.</p>
               <p>Keresztülvágta a sisakot s mélyen behatolt a koponyába, tátongó sebet ütve rajta egész a halántékig.</p>
               <p>A mint a két hős vezér egyszerre lehullott lováról, nehány pillanatra ádáz dulakodás támadt körülöttük. Mind a két csapat meg akarta menteni elesett vezérét.</p>
               <p>Pál vitéz, ki ott járt vezére nyomában, hirtelen leszökött lováról s arczczal Richard testére veté magát. A dulakodó paripák ott agyontaposták. De megmenté kedves gazdáját. Hiszen oly szegény lelke volt szegénynek. Még csak annyi talentuma sem volt, mint annak az írástudó trombitásnak, a mit eltestáljon. Nem volt egyebe, csak szeretete. Most azzal betakarta kedvenczét. És elment helyette meghalni.</p>
               <p>E perczben megdördültek az ágyúk az erdő felől! Mi ez? Az egész Királyerdő rengett a felkiáltástól: «Éljen a haza!»</p>
               <p>A magyarok tartalék-hadteste megérkezett s beállt a csatarendbe.</p>
               <p>A tartalék ütegei megkezdték a harczot, a honvédzászlóaljak kiverék az ellenfélt a Királyerdőből. Az ütközet sorsa el volt döntve.</p>
               <p>Az osztrák fél trombitái takarodót fúttak. A küzdő lovasság szétbontakozott; a holtak és sebesültek összeszedése a magyarnak maradt. Palvicz Ottót is ők vették fel. Még élt.</p>
               <p>Az osztrák hadcsapatok mind visszavonultak a Rákos jobb partjára.</p>
               <p>A nap leáldozott már. De még azzal nem volt vége a napnak.</p>
               <p>Az éjt megvilágította az égő falu lángja, s a falut birni kellett annak, a ki azt akarja mondani, hogy győzött!</p>
               <p>Tehát szuronyt szegezni és előre! Bele a tűz közepébe!</p>
               <p>Nyolcz órája, hogy harczolnak már, de fáradtnak lenni nem szabad; a tikkadt hadak új rohamra kelnek, a zászlók lobognak az esti szélben; az éljen-kiáltás felzendül köröskörül; szurony-erdő indul meg a sötét erdőből s belevág a tűz közepébe; az égő utczákon végig foly óra hosszat a viadal; a sötét erdőben puskaropogás világítja az éjt.</p>
               <p>S még mindig előbbre törnek a szuronyok. Most felhatolnak az isaszegi magaslatokra; az ellent onnan is leszorítják, s mikor a láthatáron fölemelkedik a hold, a halmokon mind a háromszínű zászlókat látja lobogni. </p>
               <p>De benn a Királyerdőben még egyre foly az ádáz viadal.</p>
               <p>Azokat ott nem lehet szétválasztani. Új meg új csapatok törnek egymásra az erdő sötétjében, a kik nem akarják elhinni, hogy a csatának már vége; a kik harczolnak, csak azért, hogy harczoljanak; a kik nem hallgatnak sem takarodóra, sem vezényszóra; csak ellenséget keresnek és küzdenek, a hol rátalálnak.</p>
               <p>Csak a késő éjfél pihenteti el őket.</p>
               <p>A Rákos mögötti halmokon a győztes éljenkiáltása veri fel az éjszaka álmait; a távol gödöllői hegyekről áthangzik az elvonuló ellen szomorú hivogató trombitaszója; benn az erdő mélyében a halálra sebesültek nyögése, sóhajtása kisért. A malomréten tábortüzek körül czigányzene szól: huszárok, honvédek toborzót tánczolnak. A rét árkaiból csermely szivárog, mely a Rákos vizét pirosra festi…</p>
               <p>… Ez történt a Királyerdőben.</p>
            </div>
            <div type="div2" rend="P12">
               <head>A Haldokló Ellenfél Hagyatéka.</head>
               <p>Sötét volt már, midőn Baradlay Richard mély kábultából felocsúdott.</p>
               <p>Úgy tetszett neki eleinte, mintha az a sötétség mind egy nagy súlyos tömeg volna, mely az ő fején fekszik; mikor a kezét megmozdítá, meglepte, hogy mozdulatai ebben a sűrű fekete valamiben meg nem akadnak.</p>
               <p>– Hohó! kiálta, a mint meggyőződött róla, hogy a nyelve is mozog.</p>
               <p>Arra a neszre aztán megnyilt egy oldalajtó s abból világosság jött be.</p>
               <p>A világosságnál aztán rájött Richard, hogy a feje még mindig arra való, hogy visszaemlékezzék. A világosság huszárlámpától ered; a lámpát pedig egy hosszú kéz tartja, egy hosszú arcz előtt, mely arcz tulajdonosát Mausmannak hivják. </p>
               <p>Hanem még mindig úgy tetszett neki, mintha a napban volna, a hol az ember fejének a pondus specificuma ezerháromszáz mázsa s a hol egy közönséges embernek négyszáz lóerőre van szüksége, hogy ha egyszer a földre, azaz, hogy a napra lefeküdt, onnan megint fel tudjon kelni.</p>
               <p>– Nos? felébredtél valahára? szólt bohó tréfás arczczal Mausmann.</p>
               <p>– Hát élek?</p>
               <p>– Egy körmöd sem hiányzik. Csak vendégszerepelni voltál a másvilágon.</p>
               <p>– Hol vagyok?</p>
               <p>– A rákosi malomban.</p>
               <p>– Akkor hát győztünk! kiáltá fel Richard, s egyszerre emlékezett már mindenre.</p>
               <p>– Tökéletesen. Isaszeg a miénk; a bán Gödöllőig flankenbewegolt, teljes a diadal.</p>
               <p>Nem érezte már többé ólomnak a fejét Richard, nem kellett neki felső légnyomású gőzgép, hogy fektéből felugorjék.</p>
               <p>– Hát bizony csak állj talpra! biztatá őt Mausmann; nincs neked semmi bajod. Egy ökölnyi daganat van a fejeden, azon három hüvelyknyi solutio continuitatis a bőrön. Ez az egész.</p>
               <p>– Te orvos vagy?</p>
               <p>– Elhiszem azt, felelt Mausmann, tudománybüszkeséggel. Doctor medicinæ és magister chirurgiæ. Én vettelek gondjaim alá s nagy dolgot fogok belőle csinálni, hogy kigyógyítottalak, miután semmi bajod nincs, csak egy kis daganat és bőrrepedés. Lapjával ütött meg a kard.</p>
               <p>Richard maga is megtapogatá fejét. Volt biz azon a flastrom alatt egy jókora daganat, de azt már föl se vette.</p>
               <p>– Holnapután nyoma sem lesz. Ezért nem érdemes velem tovább vesződnöd; láss a többi sebesültekhez. Ehhez csak egy kis hideg vízborogatás kell; azt meg Pál úr is elvégzi. </p>
               <p>– Pál úr? szólt Mausmann, kiülő szemeit még jobban kimeresztve.</p>
               <p>– Tán nincs itt?</p>
               <p>– De itt fekszik ő is a malom folyosója alatt. És alszik, és alunni fog in secula seculorum.</p>
               <p>– Meghalt?</p>
               <p>– Bizony ott járt, veled együtt, a hol a halált olcsón osztogatták. Mikor te leestél lovadról, szegény öreg fiú rád vetette magát a testével, hogy a lovak össze ne gázoljanak, s aztán őt taposták össze.</p>
               <p>– Nem lehet megmenteni?</p>
               <p>– Három embernek elég volna a meghalásra, a mit kapott.</p>
               <p>– Vezess oda hozzá.</p>
               <p>– Várj, hadd kössem be elébb a fejedet. Igy ni. Mily jól illik a fejed körül ez a fehér kendő, olyan vagy vele, mint egy ős druida. Kapaszkodjál a karomba. Még szédülni fogsz az érvágástól.</p>
               <p>Mausmann fogta a lámpát s kivezette Richardot a malom-folyosóra.</p>
               <p>Ott feküdtek sorban a csata áldozatai, kik a malom közelében elhullottak.</p>
               <p>Richard rögtön rátalált Pál vitézre.</p>
               <p>Most is oly nyugodt arcza volt az öreg legénynek, mint mindig. Mintha azt a kis meghalást még csak föl se venné; mintha igen természetes dolognak találná, a mi vele történt. A bajusza most is oly kacskaringósan állt két felé, mint két archimedes-csavar. Semmi seb nem látszott rajta.</p>
               <p>Richard oda térdelt mellé: kezébe fogta a kezét a vén huszárnak, úgy költögeté.</p>
               <p>– Pál vitézem! Kedves hű öreg cselédem. Ébredj fel hát! Hiszen csak alszol. Ne tedd magadat halottnak. Hallod-e. Őrnagyod hiv! A régi gazdád beszél hozzád. Hát nem felelsz?</p>
               <p>– Nagy oka van nem felelni, szólt Mausmann; a koponyája hátul össze van zúzva egy patkóütéstől.</p>
               <p>Richard sírt az elesett vén vitéz felett, mint egy gyermek. Hiszen olyan hű volt az hozzá; hívebb mint ember szokott lenni: – mint egy hű állat, a kiben egy angyal lakik.</p>
               <p>– Temettesd őt külön sírba, kérte barátját Richard. Hogy rátaláljak, mikor visszajövök őt keresni.</p>
               <p>– Holnap te is jelen lehetsz a hősök végtiszteleténél. Az ellenfél halottait is mi temettetjük el.</p>
               <p>– Igaz! Mi történt Palvicz Ottóval?</p>
               <p>– Azzal kegyetlenűl bántál. Ő is itt fekszik a molnárlakban. A törzsorvos maga foglalkozik vele. Azt hiszi, hogy a kapott sebbe okvetlenül belehal.</p>
               <p>Éppen jött a törzsorvos a molnárlakból, Richardot fölismerve oda sietett hozzá.</p>
               <p>– Ön szerencsésen menekült, de ellenfele a végét járja. Még most magánál van; de nehány óra mulva beáll a sebláz, s az üszög elkerülhetlen.</p>
               <p>– Nincs remény a megmentéséhez? kérdezé Richard.</p>
               <p>– Semmi. Ő maga is készen van a végsőre. Első szava, mikor bementem hozzá, az a kérdés volt, hogy mi történt Baradlayval? Mikor értesítettem róla, hogy ön minden veszélyen kívül van, csak tompa ütést kapott, akkor arra kért, hogy keressem föl önt és híjjam oda hozzá; valami közlendője van.</p>
               <p>– Ha ő kivánja, annál jobb, különben is lovagias kötelesség a megsebesített ellenfélt meglátogatni. Menjünk.</p>
               <p>A molnárnak egyik benyilójában feküdt Palvicz Ottó.</p>
               <p>Mikor Richardot belépni látta, könyökére erőlködött emelkedni és kérte, hogy tegyenek valamit a feje alá, hogy egyenesen ülhessen. Kezét nyujtá az érkezőnek.</p>
               <p>– Jó estét bajtárs! hogy vagy? kérdezé, ő, a haldokló, – ellenfelétől. Bagatelle. Szót sem érdemel. Nálam vége van a világnak. Ne busulj rajta. Nem az az egy vágás öl meg. Oh nekem kemény fejem van. Sokat kiállt az már. Hanem az ostoba lovak nagyon megtapostak. Valami megszakadt a belsőmben. Abba kell elvesznem. Nem te öltél meg; azon ne törd a fejedet; adtunk egymásnak mind a ketten egyet. Ki van egyenlítve. – Én befejeztem a számadásomat, csupán egy nagy adósságom van hátra. – Itt mélyen felsohajtott s megpihent. Mintha erőt akarna gyűjteni.</p>
               <p>– Kérd meg ezeket a többi urakat itten, hogy hagyjanak nehány pillanatig magunkra. Velem már úgy is mindent megtettek, a mi jó. Nincs semmire szükségem többé.</p>
               <p>Az orvos még egyszer ráköté, hogy viselje magát nyugodtan, s ne mozogjon, mert kötelékei felszakadnak. Palvicz Ottó megigérte, hogy nem vet neki egy napot, és igen csendes ember lesz belőle.</p>
               <p>A mint egyedül maradtak, az elkésett utas sietségével ragadá meg Richard kezét s mély érzelemre hangolt szóval mondá neki:</p>
               <p>– Bajtárs, nekem egy gyermekem van, – a kinek holnap nem lesz apja.</p>
               <p>A haldokló arczát valami tűzpir futotta át e vallomásnál.</p>
               <p>– Mindent elmondok neked. Időm rövid. Meg kell halnom. Titkomat nem bízhatom másra, mint egy nemes emberre, a ki azt megérti és megőrzi. Ellenséged voltam. Most már mindenkinek jó barátja vagyok. Még a férgeknek is. Te élsz, és győztél. Kötelességed ellenfeled hagyományát elfogadni.</p>
               <p>– Elfogadom, igéré Richard.</p>
               <p>– Tudtam azt, azért hivattalak. Tehát halld meg, a mit rád bizok. Nekem van egy fiam, kit én soha sem láttam, s már nem is fogok látni. Anyja egy előkelő hölgy. Hogy kicsoda? azt meg fogod tudni az iratokból, miket tárczámban találsz. Egy szép, egy szívtelen hölgy. Fiatal hadnagy voltam, mikor megismerkedtem vele. Mindketten könnyelműek voltunk. Atyám még élt, s nekem megtiltotta a házassági összeköttetést, a mi egy nő önfeledését orvosolta volna. Mindegy. Azért még sem kellett volna a szívből kiszakítani egy darabot, s azt kihajítani az utczára. A leány, ki Isten és természet előtt nőm volt, elment anyjával utazni, s midőn visszajött, ismét leány volt. Csak annyit tudtam meg, hogy a veszendő lélek, a kivel megszaporodott a fölösleges lények száma a világon – fiú. – De hogy hova lett, hol dobták el idegen földön? azt nem tudtam meg. Később magam vívtam ki magamnak állást a katonai pályán; apám is meghalt, önálló lettem. És Istenemre, nőül vettem volna azt a hölgyet, ha meg tudja mondani, hol van a fiam? Untalan ostromolt leveleivel. Találkozást sürgetett. Esküdött. Minden unszoló iratára azt feleltem: «találja ön meg gyermekemet». Kegyetlen voltam hozzá. Mehetett volna nőül máshoz, akárhány kérője akadt. «Én megtiltom neked, hogy férjhez menj!» – «Hát végy nőül magad.» – «Találd meg gyermekemet.» Kínoztam. De nem volt szíve, a mi e kínt igazán érezte volna. Azt mondta, nem tudja, hova lett? Mert úgy iparkodott azoknak a piczi gyermeklábaknak a nyomát betakargatni a homokban, hogy vissza ne találjon hozzá sem ő, sem más.</p>
               <p>– De én mégis rátaláltam. – Éveket töltöttem el a keresésben. Egyik lábnyomocskáját a másik után fedeztem föl. Itt egy keresztelő levelet. Amott egy dajkát, egy iratot, egy piczi főkötőcskét; egy élő tanut; míg utolsó nyomára is ráakadtam.</p>
               <p>Ennél a nyomnál meg kell állnom és meghalnom.</p>
               <p>A kemény férfi keble úgy küzdött nehéz gondolataival. Akban a kemény álarczban mélyen érező szív lakott. Richard figyelve gyűjté minden szavát.</p>
               <p>– Bajtárs, szólt a haldokló vitéz, add kezedet rá, hogy te elmégy odáig, a hová én már el nem jutok.</p>
               <p>Richard odaadta kezét a sebesült ellenfélnek. Az ki nem bocsátá azt többet.</p>
               <p>– Tárczámban megleled az iratokat, a mik utasítást adnak, hol kell keresned a személyeket, a kik tovább vezetnek. A gyermek legutoljára egy pesti házalónő gondjára volt bízva, ezt egy bécsi zsibárustól tudtam meg. Pesten nem találtam a nőre, mert Debreczenbe költözött át, valamit szállított a ti kormányotoknak. Oda én nem mehettem. De megtudtam, hogy az a nő kiadta a gyermeket valahova dajkaságba. Hogy hova? Azt egyedül ő tudja. Hanem cseléde tud felőle még annyit, hogy az a falusi dajkaasszony, kinek keresetmódja ez, gyakran eljárt az asszonyhoz veszekedni, a miatt, hogy az élelmezésre a fizetett összeg nem elég: nyomoruságos, a gyermek rongyos és éhezik.</p>
               <p>E szóknál görcsösen szoríták meg a haldokló újjai Richard kezét.</p>
               <p>A gyermek rongyos és éhezik.</p>
               <p>– Azt mondja, pedig igen szép gyermek; néhányszor elhozta a dajkanő, hogy bebizonyítsa, hogy még él.</p>
               <p>Palvicz Ottó szemei megteltek könynyel.</p>
               <p>– A házalónő mindig megnézte a gyermek mellét, azon egy szeder-alaku anyajegy van; hogy meggyőződjék azonosságáról. A gyermek nyakán egy zsinóron kettétört rézpénz fele csügg, másik fele az anyjánál van. – Ha még el nem hajította azt is.</p>
               <p>– A gyermek rongyos és éhezik. És már három éves. A zsibárusné cselédje irgalomból ad neki fekete kenyeret; a zsibárusnő irgalomból fizeti csekély tartásdíját, s a dajkanő kegyelemből tartja, mert anyja rég megfeledkezett róla. – Bajtárs! a föld alatt is ennek a gyermeknek a sírását fogom hallani.</p>
               <p>– Nem fog sírni, légy nyugodt.</p>
               <p>– Ugy-e bár? Te fölkeresed őt? Pénzemet, mit tárczámban találsz, biztos helyre fogod tenni, hogy a míg felnő s kenyeret tud keresni, meg ne haljon éhen.</p>
               <p>– Én fel fogom őt keresni és gondom alá veszem.</p>
               <p>– Megtalálod irataim között a felhatalmazást, hogy nevemet viselje. De azt ne tudja meg soha, hogy én ki voltam? Szegény katona voltam. Add őt valami becsületes mesterségre, Richard! </p>
               <p>– Légy nyugodt, Ottó bajtárs, én fogadom neked, hogy úgy fogom őt tartani, mintha testvérem gyermeke volna.</p>
               <p>Palvicz arczán az öröm rángó görcsei jelentek meg.</p>
               <p>– Te megigéred. Meg is tartod. Akkor nekem nincs mit várnom ide által. Ah milyen jól esik az égés a fejemben.</p>
               <p>És azzal elkezdett dalolni.</p>
               <p>A láz erőt vett rajta, s rohamai kiforgatták lelkét eddigi gyökereiből, s akkor dalolt, mint egy őrült, gassenhauereket, operákat.</p>
               <p>Mikor aztán a lázroham percznyi csendet hagyott, akkor ismét okosan beszélt.</p>
               <p>– Mert látod, van a kínnak bizonyos foka, a mikor az már jól esik.</p>
               <p>Richardnak rettenetes volt a haldokló küzdelmét nézni; egy haldoklóét, ki az ő kezétől esett el. De nem hagyhatta ott, mert az fogta a kezét, s midőn Richard ki akarta azt vonni kezéből, mint vaskapocs szorultak össze a haldokló újjai s őrjöngő humorral monda:</p>
               <p>– Ahán! Te el akarnál most innen osonni? Nem tetszik a látvány? Nem úgy bajtárs. Ha megöltél, nézd végig, hogyan halok meg. Tanuld meg, hogyan kell majd neked is, ha így jársz, mint én, vonaglani, nyavalygani, torzképeket fintorgatni, fogakat csikorítani.</p>
               <p>És ismét dalolt, hogy azt borzalom volt hallani.</p>
               <p>A nagy kinzómester egy-egy perczre megint nyugtot hagyott neki; olyankor halkan beszélt.</p>
               <p>– Csak félczipőcske van a lábán szegénykének!</p>
               <p>Erre ismét zihálni kezdett a keble.</p>
               <p>Egyszer aztán nagyon elcsendesült. Szemöldeit mélyen lehúzta szemeire, arcza megszünt vonaglani; mély, csendes, nyugodt hangon szólítá meg Richardot. Egészen magánál látszott lenni.</p>
               <p>– Hanem… bajtárs… az a titok, a mit neked átadtam, egy nő titka… Becsületedre mondd nekem, hogy e nőt el nem árulod soha… Még fiának sem mondod meg anyja nevét… Rossz nő! De titkához csak a sírnak van joga, hova én lemegyek.</p>
               <p>Richard ünnepélyes meghatottsággal válaszolt:</p>
               <p>– Becsületemre fogadom azt.</p>
               <p>E szóra a csuklóját szorító kéz még keményebben zárult össze; az az elkomolyult, sápadt arcz azokkal a leránczolt szemöldökökkel, azokkal a kőmerev szemekkel még sokáig nézett szemébe; míg egyszer észrevette, hogy az, a kivel szemközt néz, a kivel kezet szorít, – az egy halott.</p>
               <p>Úgy kellett az orvosoknak erőszakkal lefejteni Richard kézcsuklójáról holt ellenfele ujjait.</p>
            </div>
            <div type="div2" rend="P12">
               <head>Napfény És Holdfény.</head>
               <p>Egy idyll a csatazaj közepett.</p>
               <p>Milyen jó, hogy nem olyan a föld, mint Herodot térképén van ábrázolva: sima, egyenes, lapos; milyen jó, hogy fa föld gömbölyű. Milyen jó, hogy lehet egy-egy pontja a földnek, a honnan a kerek láthatáron nem látszik meg az égő falvak füstje. A földboltozat hajlása eltakarja azt s engedi, hogy legyenek boldog emberek is a világon.</p>
               <p>Ha a föld oly lapos volna, mint Herodot hitte, látni kellene a Kőrös-sziget partjáról délfelé eltekintve, hogy ég Ó-Arad, Ujvidék, hogy robban a légbe Szent-Tamás, hogy gyullad ki Temesvár; nyugatnak nézve meglátszanék, hogy füstölögnek Abrudbánya romjai napokig, hetekig; keletnek tekintve látná a szem Budapestet égni, s északnak nézve, látni kellene az ezernyi őrtüzeket, mik egy közeledő tábort jeleznek. És végig hangzanék a rettenetes sík világon az ágyúk dörgése, mik Aradot, Temesvárt, Péterváradot, Gyulafehérvárt, Komáromot, Budát, Titelt vívják. Egy folytonos szakadatlan dörgés moraja volna az, mely önmagának viszhangot ad.</p>
               <p>Nem látszik abból, nem hallik abból ide semmi; a láthatár eltakar mindent. </p>
               <p>A Kőrös-sziget nyárfái most hányják virágjaikat; szép májusi idő van. Áldott meleg eső után a buja zöld fű sárgul, kékül a virágtól; valahol a fákon túl a kasza fenése hangzik; ott már kaszálnak is.</p>
               <p>Az egész Kőrös-sziget egy kis elzárt paradicsom, költői kedélyű uraság nyaraló tanyája, a fák életbiztosító intézete, hol fejsze nem éri gyökereiket soha; nincs egyéb feladatuk, mint lombot hozni, árnyat vetni, madaraknak otthont adni. S ha van közöttük egy-egy rokkant, kinek dereka tört, karja facsarult a zivatarban, azt sem bántják; nyugdíjba van már téve; szabad neki elmulasztani a kivirulást; ha elszáradt, ha elkorhadt, majd bezöldelli a körüle tekergőző vad komló, téli zöld repkény. Az öreg fát nem vetik a tűzre.</p>
               <p>S a fák alatt mintha madarak szentegyháza volna. Lakója van minden bokornak, vándor rigó, fülemile, ott találja tavaszszal a fészkét, a hol őszszel hagyta, s dalával, fütytyével hirdeti a meleget s szerelmet.</p>
               <p>Ezen a szigeten lövés nem hangzik soha.</p>
               <p>Nem is kinozza ott ártó bogár az embert és a fát. Mindenki hálás egymás iránt; az ember védi a fát és annak tollas lakóit, a fa védi mind a kettőt vihartól, nap hevétől, s a madár védi mind a kettőt közös ellenségeiktől, a rovaroktól. Oh bölcsen van ez elrendezve!</p>
               <p>A szigetet köröskörül övezi az ős pagony; az égerfák, mik sötét lombjaikat egész a víz színéig eresztik, még be sem hagynak abba kívülről pillantani.</p>
               <p>Hanem egy ponton, a hol a híd átvisz a szigetre, megnyílik a sűrű erdőfalazat, s az összehajló óriási fák, mint egy zöld templom-íven át engednek a sziget belsejébe láthatni.</p>
               <p>Egy paradicsomi tájkép az ott.</p>
               <p>A derült távlatban egy napsütötte kastély látszik, a skót mezei lakok modorában építve, északi oldalán az egész fal, fel a háztetőig befuttatva sötétzöld repkénynyel, míg a keleti homlokzat lángban égni látszik a felfutó rózsa millió piros virágától, mely épen most van legjobb nyilásában. A kastély déli oldalán egy óriási vén hárs emelkedik fel, még egyszer oly magasra, mint maga az épület fala, melynek fehér márvány estradeján egy fejedelmi páva ül csendesen, hosszú aranycsillogó uszályát a földig eresztve alá.</p>
               <p>S a kastély előtt egy széles tó, melynek azur tükrében az egész ragyogó kép még egyszer megjelen; a fehér márvány mellvédek, a lángpiros homlokzat, a sötétzöld repkényes oldal; három fehér hattyú, szárnyát vitorlául terjesztgetve, lassan úszik végig e tükrön, ezüst vonalat húzva végig rajta.</p>
               <p>S a vízparton egy egész falka szarvas hűsel; egy kis ünő a vizet szürcsöli, s tán termetével kaczérkodik a víztükörben; az öreg gím hatalmas agancsát magasra emelve áll mozdulatlanul. Olyan szelídek, hogy meg sem rezzennek, ha valaki közelít feléjük.</p>
               <p>Az üde pázsit-ágyak közt kavicsos út vezet a kastély ajtajáig, mely egy boltozatos verandába visz fel, a góth íves ablakok színes üvegkarikái tarka fényt vetnek a padlat kétszínű márvány koczkáira, a mint a nap keresztül süt rajtuk.</p>
               <p>A veranda egyik felét nehéz zöld damaszt függöny takarja, mely árnyat tart a délelőtti napnak.</p>
               <p>Abba az árnyékba helyezve van egy fehér függönyös bölcső, abban a bölcsőben aluszik egy kis csecsemő. Olyan kövérek az arczai, hogy alig engednek helyet a piczi szájnak kettőjük között. Kénytelen a száját nyitva tartani miattuk, míg aluszik.</p>
               <p>A bölcső peremén ül egy kis pacsirta, s énekli az alvó fölött a Rákóczi-indulót. Nevetségesen gyönyörű! A világ legriadalmasabb harczi indulója egy pacsirta gyöngéd, boldogságot zengő hangján. – Aztán mikor jön egy szemtelen légy, s le akar szállani a kis alvó piros arczára: huss! a pacsirta egyet rebben, s úgy elkapja a legyet, mintha soha sem lett volna; aztán megint visszahibban az őrhelyére, s tovább fujja üvegfuvolahangon, légcsengetyű-hangon: «bátran! csatára! hí a szabadság!» – míg új légy nem jön.</p>
               <p>A csecsemő anyja a bölcső lábánál ül egy nádfonatú karszékben. Tekintete a nyitott ajtón keresztül a távolban méláz. Fehér csipkés pongyolát visel, derekán széles kék szalaggal átszorítva, hajfürtei rendezetlenül omlanak vállaira és keblére, összekeveredve a csipkefőkötő elszabadult szalagjával.</p>
               <p>Szemközt a hölgygyel egy fiatal férfi ül egy festő-állvány előtt, s a hölgy miniatur-képét festi olajban.</p>
               <p>A veranda tulsó részében egy három éves gyermeknek van nagy dolga egy óriási newfoundlandi kutyával, melyet minden áron rá akar bírni, hogy legyen neki lova.</p>
               <p>Ez a nő, ez a két gyermek, Baradlay Ödön családja; az a fiatal férfi pedig Baradlay Jenő.</p>
               <p>Annak a fiatal nőnek meg kellene tébolyodni, ha Jenő nem volna körülötte.</p>
               <p>Mindig és mindig azon gondolkozni, hogy férje a halál piaczán jár és nem hallani felőle hetekig semmi hírt, és azután rajzolni képzelmében a veszélyeket, a mik utólérhetik!</p>
               <p>Nagy szerencse rá nézve, hogy Jenő ott van. Az úgy ki tudja találni a legvigasztalóbb gondolatokat, minden aggodalmára van ellenmérge; még a néma gondolatában is olvas. Néha-néha elmegy a szomszéd városba s jó hírt hoz onnan. Talán nem is igazat.</p>
               <p>Jenő nincs megelégedve az arczképpel! pedig oly nagy igyekezettel festi azt. Nagy adománya van a művészetre; azt is mondja, hogy el fog Rómába menni s festőnek képezi magát. Ráhagyják.</p>
               <p>Hanem ez a kép nem akar sikerülni. Valami hiányos rajta. Minden vonás egyenkint találva van; de együtt mégis idegen.</p>
               <p>– Bélácskám, kis öcsém, jer ide.</p>
               <p>A kis fiu ott hagyja a newfoundlandit s oda megy Jenőhöz. </p>
               <p>– Bélácskám, nézd meg ezt a képet, s mondd meg, ki ez?</p>
               <p>A kis fiu megbámulta a képet nagy kék szemeivel:</p>
               <p>– Egy szép asszony.</p>
               <p>– Nem ismersz rá anyádra?</p>
               <p>– Az anyám nem ilyen.</p>
               <p>Azzal a kis fiu visszament a newfoundlandihoz.</p>
               <p>Aranka vigasztalni akarta Jenőt.</p>
               <p>– Jó az a kép, én tudom, hogy találva van.</p>
               <p>– Én tudom, hogy nem jó. És annak te vagy az oka. Mikor előttem ülsz, mindig azon gondolkozol, hogy most Ödön milyen veszélyben lehet, s én nem akarom ezt a kifejezést visszaadni a képen. Meg akarjuk vele lepni Ödönt. Neked nem szabad e képen olyan szomorúnak, olyan aggódónak lenned.</p>
               <p>– De hát lehetek-e másforma?</p>
               <p>– Hiszen tudod, hogy Ödönt semmi baj sem érte; ezután még kevésbbé érheti. «Ők» győznek.</p>
               <p>– Ezt te mondod nekem.</p>
               <p>– S te nem hiszesz nekem?</p>
               <p>– De hát te honnan tudod azt?</p>
               <p>– Anyámtól tudom.</p>
               <p>– És anyánk honnan tudja?</p>
               <p>– Vele tudatja azt Ödön.</p>
               <p>– De miért nem ír nekem Ödön?</p>
               <p>– Csak nem vagy féltékeny az anyánkra?</p>
               <p>– Oh, mit mondasz? De hát legalább egy olyan levelét hoznád el egyszer nekem, a mit az anyánknak írt.</p>
               <p>Jenő ugyan meg volt szorítva.</p>
               <p>– Oh, hát aztán mit nyernél azzal a levéllel? Gondolod, hogy az olyan irást, a mit valaki egy ellenséges vidéken át küld, úgy írják, hogy azt mindenki elolvashassa kedve szerint? Az chiffrekben van írva.</p>
               <p>– Jó, elhiszem. Ha chiffrekben van is írva, de legalább a vonásait megismerném bennük. Kegyetlenség tőletek, hogy még csak a betűit sem engeditek látnom, ha nem érthetném is. </p>
               <p>Most még jobban meg volt szorítva Jenő.</p>
               <p>– Ah! Haha! nevetett. Te azt hiszed, hogy azok a chiffrek olyan közönséges betűk, a mikben valakinek a kézvonását meg lehet ismerni. Megállj: mindjárt megismertetem veled a mi chiffreinket, a mikkel egymás közt, ha titkunk van, levelezni szoktunk. Két egyenes vonás ide amoda téve adja ki az abéczénket.</p>
               <p>Azzal lerajzolta Arankának egy szelet papirra az egész titkos ábéczét:</p>
               <list type="unordered">
                  <item>a</item> 
                  <item>b</item> 
                  <item>c</item> 
                  <item>d</item> 
                  <item>e</item> 
                  <item>f</item> 
                  <item>g</item> 
                  <item>h</item> 
                  <item>i</item> 
                  <item>k</item> 
                  <item>l</item> 
                  <item>m</item> 
                  <item>n</item> 
                  <item>o</item> 
                  <item>p</item> 
                  <item>r</item> 
                  <item>s</item> 
                  <item>t</item> 
                  <item>u</item> 
                  <item>z</item> 
                  <item>j</item> 
                  <item>v</item>
               </list>
               <p>– Aztán ne gondold, hogy ezt is papirra szokás írni, hanem a mit izenni akarunk, ilyen keresztöltésekkel felvarrjuk egy zsebkendőre. Akárki a kezébe veheti; mit lát rajta? De a ki tudja a titkát, a fehér zsebkendőről egy nagyító üveggel szépen leolvassa az izenetet. Már most hát hogy ismered meg ezekből az egyenes pálczákból az Ödön kézvonásait?</p>
               <p>Jenő tökéletes örömöt szerzett ezzel a titkos ábéczével Arankának.</p>
               <p>– Oh abba én rögtön beletanulok. És aztán fogok Ödönnel levelezhetni. Várj csak.</p>
               <p>S azzal az irónt kezébe véve, elkezdte a betűk összeállítását próbálgatni egy szelet papiron.</p>
               <p>– Nézd, el tudod olvasni?</p>
               <p>Jenő kibetűzte az abrakadabrát.</p>
               <p>«Kedves Ödön szeretlek».</p>
               <p>Aranka arcza ragyogott a mosolytól, mikor Jenő azt kitalálta.</p>
               <p>Hanem az a ragyogás megint olyan szomorú volt ez ifju arczon. A delejes álomjáró mosolygása volt az, kit a képzelet összehoz a távollevővel. A szemek, mik örömtől sugárzanak, csak mindig a láthatáron túl keresnek valamit.</p>
               <p>Jenő félretette ecsetjét, s gondolá: «nem; e mosolyt sem örökítem meg a vásznon».</p>
               <p>Hanem az asszonynak adott legalább valami dolgot azzal a titkos irással.</p>
               <p>Nem fog egész nap annyit kínlódni aggodalmaival.</p>
               <p>«Mi hír Ödönről?»</p>
               <p>«Mikor fog hozzánk visszajönni?»</p>
               <p>«Mit írnak a lapok? Ismét ütközet volt? Ödön is ott járt? Nem sebesült-e meg? Nem fogták-e el?»</p>
               <p>«Miért nem látjuk anyánkat?»</p>
               <p>«Miért nem mehetünk oda, a hol Ödönhöz közelebb volnánk?»</p>
               <p>«Apámat sem láttam már hónapok óta.»</p>
               <p>A mikre Jenőnek ezerféle változatait kell kigondolni a magyarázatoknak.</p>
               <p>Hogy nehéz hírt kapni a Tiszán innenről; – hogy Ödön közel sem jár az ellenség lőtávolához; – hogy rövid idő mulva ismét itt lesz; – hogy lapokat nem lehet kapni mert nincs postajárás. A mi jön, Debreczenből jön, s abban nincs egyéb, mint országgyűlési disputa, meg kaliforniai események; – hogy a mamát az egész gazdaság gondja terheli, azért nem jöhet ide.</p>
               <p>Mennyi munkájába kerül sógorasszonyával mind ezeket elhitetni. Hogy kell a debreczeni levelekkel érkező postát lesnie, hogy valami olyat ne adjon át, a miből Aranka valami bajt megtudhatna. Hogy kell előtte saját szomorúságát eltitkolnia, mikor Richard bátyja megsebesültét hírül hozták. És mindennap és folyvást diadalmas arany időket mesélni előtte, mikor saját szivében a fekete semmi van: a hitetlenség, a kétségbeesés sötétje.</p>
               <p>Mind azt, a mi szörnyűt a nő csak álmodik, ő már mint bizonyosat tudja: de biztatja az ellenkezővel.</p>
               <p>Ő látja az ország minden szélén, a világ mind a négy oszlopán égő tüzeket; ő hallja a közeledő táborok nehéz dübörgését; tudja, mi lesz mind ennek a vége? És a kis pacsirta énekli a Rákóczi-indulót.</p>
               <p>Hanem most egy új hang kér figyelmet. Két gömbölyű kezecske ott abban a bölcsőben el kezd mozogni, fölnyitja ujjait s ismét összecsukja; két sötétkék szem jelenik meg a hosszú szempillák alól, s aztán megint hirtelen lehunyódik a nagy világosság elől; hanem a helyett megnyilik két parányi cseresznyeajk s hallatja azt a hangot, a min még a szerafimok dicsérik az Istent: a minden népeknél egyformán érthető hangot, a betűkkel le nem írható, szótagokkal ki nem fejezett, mégis mindent elmondó hangot: a gyermek hangját anyjához.</p>
               <p>És az anya megérti azt a szót jól. Oda rebben a bölcsőhöz, kiemeli a vánkoskájával együtt a parányi embert. A gyermek lefelé görbíti két szájszögletét, mintha sírni akarna; az anya megcsókolja a száját, s arra aztán a gyermek fölfelé görbíti szájszögleteit és nevet.</p>
               <p>Aztán mindketten nevetnek: egymásnak a szeméből kilopnak valamit, a mi része az istenség örök üdvének.</p>
               <p>Az anya aztán nem lát semmit a világon, csak azt a mosolygó gyermekarczot.</p>
               <p>Leül vele, ölébe veszi. Egyik karját oda teszi a feje alá.</p>
               <p>És aztán lefosztja kebléről a hímzett patyolatot s megszoptatja gyermekét. Láthatja nap, ember és Isten.</p>
               <p>És gyönyörködhetik benne.</p>
               <p>Ez az egy képlet, mely a tiszta gömbölyű eget, együtt a felkelő nappal, s annak kerek hajnaludvarával, szépségben, magasztosságban, gyönyörben megközelíti: a nő keble gyermeke ajka előtt.</p>
               <p>Jenő felkapta ecsetét és festett.</p>
               <p>Ez a nő igazi arcza. Ezekben a vonásokban ismerhetni reá.</p>
               <p>És az anyát nem zavarta meg néma gyönyörében az, hogy arczvonásait az ecset meglopja.</p>
               <p>Miért szégyenlette volna előtte magát? Hiszen testvér!</p>
               <p>S miért szégyenlette volna magát? Hiszen anya! </p>
               <p>És Jenő gondolta magában, míg e képet festé, hol a gyermeket, hol az anyát nézve: «és titeket küldtelek volna én koldulni a világba?»</p>
               <p>Pedig hát mind az, a mit az ifju nőnek mondtak, nem volt igaz.</p>
               <p>Férjét folytonosan rémület és veszély környezi, atyja nem jöhet hozzá, mert a táborban jár; napa nem küld neki levelet soha és férje soha, az egész titkos irás: mese; ő maga, az ifju nő: fogoly, elzárva e szigetre, és sógora, Jenő, az ő börtönőre, ki vigyáz rá, hogy a szigetet el ne hagyja, s hogy senki ne közeledjék hozzá.</p>
               <p>Féltik?</p>
               <p>Igenis. Féltik attól a nagy hódítótól, a kitől azon év nyarán ezer, meg ezer, táborban járó férj féltette honhagyott nejét: a kolerától.</p>
               <p>Ott kinn köröskörül a kolera dühöng.</p>
               <p>Késő éj van.</p>
               <p>A hold keresztül világít a nemesdombi kastély ablakain. A mint delejes fényét ráveti a falon függő rámák életnagyságú arczképeire, úgy tünnek azok fel, mint Macbeth kisértetei, mik sorban megjelennek, s ismét eltünnek, mikor a hold fénye odább megy. Legfenyegetőbb valamennyi között a kőszivű ember arczképe.</p>
               <p>Valamennyien egy nőre szegezik szemeiket, ki ott járdal előttük, fehér ruhában. Mintha a sírbolt előtti márványszobor szállt volna le, hogy a kisérteteknek bebizonyítsa, hogy ő is él, nemcsak ők.</p>
               <p>Az éj csendét egy-egy fájó sóhaj veri fel koronkint, mely nem tudni honnan jő? a kastélyon végig hangzik; – egy nyögés, melybe fogvaczogás vegyül; – egy kínos jajkiáltás, mely utat tör összeszorított ajkak közül, s elfojtatik újra összeszorított ajkak közé; – egy csendes zokogó panaszhang; – egy hirtelen felordító szó, minő a lázálmodóé, melylyel lelkét a pokolból visszakiáltja; – egy félelemteljes hördülés… </p>
               <p>Minő kisértet-hangok azok, melyek innen alulról jőnek?</p>
               <p>A Baradlay-kastély jelenleg egy egész kórház. A kastély nagyasszonya megnyitá azt a szabadságharcz sebesültjei számára. Először az alsó földszinti osztály szobáit; azután, mikor azok megteltek, a felső osztály egyik szárnyát; mindig többen jöttek: berendezé számukra a dísztermeket; utoljára nem maradt más számára, mint saját szobái, a többi mind sebesültekkel van tele.</p>
               <p>Azok sóhajtoznak, azok nyögnek, azok kiáltoznak az éj csöndében oly kisértetes hangokon. Talán haldoklik is valaki közöttük.</p>
               <p>Baradlayné két orvost tart számukra, gyógyszertárrá van alakítva a könyvtár, s a czímerterem műtő-teremmé.</p>
               <p>Maga és nőcselédei egész nap tépést, sebkötőket készítenek.</p>
               <p>Éjjel aztán hallgatja ezeket az alvilági kínhangokat, a miknek hallásától egy arkangyalnak is össze kell borzadnia. Mikor elhatározta rá magát, hogy kastélyát a harcz sebesültjei számára megnyissa: jól tudta, mit cselekszik.</p>
               <p>Elébb gondja volt rá, hogy Ödön nejét, kis gyermekeivel elküldje kőrös-szigeti kastélyába. Fiát, Jenőt, utasította, hogy mint ügyeljen reájuk?</p>
               <p>Azoknak nem szabad azt még csak sejteniök sem, mi történik az ősi lakban?</p>
               <p>Minden másodnap temetnek onnan.</p>
               <p>És minden szobában kínlódó nehéz sebesültek feküsznek, kiknek jól esik, ha egy szelid női arcz mindennap kétszer-háromszor végig járja kíntanyájukat, ápolásukra felügyel, s jó szóval vigasztalja őket, szükségeikről gondoskodik, angyali jó tekintetével gyógyít.</p>
               <p>Hanem annak a nőnek is kőszíve legyen, a ki ezt teszi!</p>
               <p>Kőszív, de gyémántszív! A gyémánt az a kő, a melynek lelke van.</p>
               <p>Baradlayné helyt állt e rémesen magasztos feladatnak.</p>
               <p>Nem nő volt, nem asszony: egy szent volt.</p>
               <p>Szent, a kihez a haldoklók imádkoznak, a kiről a felgyógyulók dicsérő zsolozsmát zengenek, a kinek ujjai érintésétől a martyrok fájdalma gyönyörré válik.</p>
               <p>Hanem azért a magasságért meg kell szenvedni!</p>
               <p>Mikor már tömve volt a háza sebesültekkel, akkor kiütött közöttük a kolera.</p>
               <p>A halálnak nem volt elég a csatatéri aratás; két kézre fogta kaszáját, úgy vágta a rendet. A mi nemét a fegyvernek ki nem találta ember, kitalálta ő.</p>
               <p>Akkor még Magyarországon 1831 óta csak másodszor hangzott a kolera neve. Hírét csak a tizennyolcz év előtti rémképekből ismerik. Akkor is oly kevéssé tudták, hogy mi az? mint az első megjelenésekor.</p>
               <p>Ragály-e? dögvész-e? vagy járvány? a föld betegsége-e? vagy a lég nyavalyája? rossz szellem-e, Isten csapása? belehellt állatparányok okozzák-e, vagy megevett cryptogamok? Hogyan és miért utazik vidékről-vidékre? Miért választ ki magának egy városban egy negyedet, egy utczát, néha egy utczának egyik felét, s a másikat békén hagyja? Hogyan jár egy ember száz kolera beteg között fertőzetlenül, míg a másik egy halálhírre, e szó kimondására megkapja azt és meghal bele?</p>
               <p>Mind erre olyan kevéssé tudott valaki felelni, mint 18 év előtt.</p>
               <p>Óvatosság, elővigyázat és erős szív. Egyéb tanácsot nem tudtak adni.</p>
               <p>A leveleket, mik egyik vidékről a másikra küldettek, most is átlyugatták és megfüstölték. Legtöbben pedig épen nem leveleztek.</p>
               <p>Baradlayné ezért nem küldött soha levelet Kőrös-Szigeten lakó gyermekeinek. Ezért nem engedte Ödön leveleit is nejéhez eljutni, mert a táborral együtt járt a kolera.</p>
               <p>Azért nem látogatta meg menyét és unokáit soha, azért volt eltiltva azoknak őt meglátogatni; mert az a ház, a hol most Baradlayné lakik, a halál királyi kuriája!</p>
               <p>És ő maga meg nem mozdult onnan.</p>
               <p>Az órák az éjfél szakaszait számlálják, a tele hold a magas ablakon át a rámák kisérteteit eleveníti meg: a ház nagyasszonya ott jár végig e sóhaj-hallgató szobában, s kezeit hátratéve, meg-megáll a legfenyegetőbb kép előtt.</p>
               <p>A kőszivű ember képe az.</p>
               <p>És beszél vele.</p>
               <p>– Nem! Nem riasztasz el innen… Helyt állok… itt maradok… Hallom szemrehányásodat… Azt mondod: «ez a te műved»… Nem tagadom… A mennyi részem van benne, annyi részt kiveszek belőle… Ezek a borzasztó hangok itt körülöttem nem hagynak aludni sem engem, sem téged… Téged sem, úgy-e?… Én hoztam őket ide… Meg kell őket hallgatnom; mert nekem beszélnek… Ha ajkaik hallgatnának, nyitott sebeik fognának beszélni… Minden seb azt mondaná: én appellálok a mindentudó Istenre!… Én nem félek előtte megjelenni… Hát én nem apellálhatok-e oda?… Te már a túlvilágon vagy; te már tudod a jövendőt, te már látsz a szivekbe és a századokba. Miért jösz hát nekem szemrehányást tenni?… Tudod jól, hogy ennek a vérnek ki kellett folyni, hogy ezt a kínt végig kellett szenvedni. Tudod jól, hogy meg kell halni, a ki fel akar támadni…</p>
               <p>A nő ismét végig jár a holdvilág-sütötte padlókoczkákon, s ismét visszatér vitatkozó feléhez:</p>
               <p>– Azt hiszed, hogy én félek itten egyedül magamban; egyedül veled itten?… Alattam és körülöttem a halál; de fölöttem az Isten… Egymás szeme közé nézünk: én és a halál… A ki megretten tőle, midőn megmondja neki a nevét, annak mint szörny jelenik meg; a ki üdvözli őt, annak mint angyal… Aztán az ég nem a csillagoknál kezdődik, hanem a fűszálak hegyénél: a fejünk mindenütt az égben jár… Én nem félek attól, hogy ezt tudom.</p>
               <p>Megint végtül-végig járja a szobáit; megint szembeáll a kisértő arczképpel.</p>
               <p>– Azt kérded tőlem: «mit tettél gyermekeimmel?… Ellenkezőjét annak, a mit meghagytál… Mondtad, hogy visszajösz, mondtad, hogy fülembe fogod suttogni e kérdést… Hallom… Ellenkezőjét tettem annak, a mit te akartál… Két fiam a csatatéren: egyik már sebet kapott, mindennap üthet haláluk órája… Harmadik fiam egy élő halott, egy nulla… Én tettem mind ezt… Én vittem őket oda, a hol vannak… Nem bántam meg!… A mi végezve van felőlük, bevárom nyugton… A végzetet megfordította az én kezem… Lehet, hogy elvesznek mind,… az meglehet… Többet ér a jó veszteségben részt venni, mint a rossz diadalban… Én adtam nekik az életet, az én tejemet szopták; meghalhatnak az én lelkemmel egyesülve; de nem volt szabad élniök az én lelkemmel ellenséges éltet…</p>
               <p>És ismét jár és ismét hallgatja a túlvilági kérdéseket.</p>
               <p>Talán amaz is hallja az ő szavait?</p>
               <p>Visszatér ismét a képhez és arcza most oly gyöngéden mosolyog.</p>
               <p>– De oh ha látnád azt a két szép gyermeket, a mint anyja ölébe borulva játszik, cseveg és gagyog… Azokat megőrzöm, mint egy házi oltárt… Azokat jó helyre vittem… Oh ha látnád őket, nem néznél ily haragos arczczal… Azok egy boldogabb kornak az örökösei. Mi mind megáldozzuk magunkat azért, hogy ők boldogok legyenek… Te nem akartad, hogy e két mosolygó főre süssön a nap… Én akartam… Látod? Nemcsak halált, nemcsak szenvedést tudtam én előidézni a sors titkaiból, hanem életet is, és boldogságot… Ezt az életet, ezt a boldogságot eltettem innen jó helyre; a hol megvédi őket Isten végtelen irgalma s az én soha el nem hallgató imádságom… Nem hagytam őket itt, a te haragos arczod előtt… Ők élni fognak s expiálják egykor a mi ki nem gyógyulhatott bajainkat.</p>
               <p>A nő egész látnoki gyönyörrel merengett sokáig e gondolaton.</p>
               <p>Abban azután megerősíté szivét; megnyerte nyugalmát.</p>
               <p>Még egyszer emelt fővel fordult az arczkép felé. </p>
               <p>– A mit tettem, – jól tettem… És most akarom, hogy térj aludni, – s akarom, hogy aludjam én is.</p>
               <p>A holdfény is elhagyta az arczképet, más tárgyra vonulván ezüst világával; az visszasülyedt a homályba.</p>
               <p>S a nő, a ki meg tudta parancsolni a kisértetnek, hogy menjen nyugodni, tudott parancsolni saját magának is, hogy aludjék.</p>
               <p>És aludt nyugton.</p>
               <p>Pedig tudják, a kik próbálták, hogy ez a legnehezebb parancsolat:</p>
               <p>«Én akarom, hogy aludjam!»</p>
            </div>
            <div type="div2" rend="P22">
               <head>Sötétség.</head>
               <p>A Plankenhorst-háznál egyike volt azon bizalmas estélyeknek, a mikben soror Remigia is részt szokott venni növendékével együtt.</p>
               <p>Ama vakmerő szökési eset óta azonban soror Remigia nem kiséré egyedül Edith kisasszonyt, még egy másik kolostorszűz is járt vele; ketten csak megőrzik.</p>
               <p>Edith ott hallhatott eleget a magyarországi harcztérről, a mi elrontsa kedvét a férjhezmenetelre. Hányszor és hogyan verték szét a magyar seregeket, mily tökéletesen meg lett az semmisítve; hogy meg van az már szorítva s kénytelen magát megadni rövid időn; ha pedig előre nyomul, mint csalják kelepczébe, hogy vágják el visszavonulási útját? egy sem szabadulhat meg belőle.</p>
               <p>Ilyenkor Baradlay Richardról is hallhatott eleget. Már két izben csak lova gyorsaságának köszönheté, hogy Palvicz Ottó kardja utól nem érte. Palvicz fogadást tett, hogy akár élve, akár halva, kézre kell őt kerítenie.</p>
               <p>Edith választhatott, azért imádkozzék-e, hogy a kedvesét élve, vagy azért, hogy halva lássa? Halva a csatában, vagy élve a vesztőhelyen?</p>
               <p>Azt tudták már Plankenhorsték mindenfelé kiterjedő összeköttetéseiknél fogva, hogy tegnap dél óta döntő ütközet folyik a Királyerdőben.</p>
               <p>Windischgrätz herczeg legutolsó távsürgönye azt tudatta, hogy este 7 órakor a magyarok minden ponton vissza vannak verve, s a lovagias bán épen a kegyelemdöfést indul megadni a visszavert ellenhadnak.</p>
               <p>Ugy is volt egész este 7 óráig; a fővezér nyugodtan fekhetett le vetett ágyába; a csata meg volt részére nyerve.</p>
               <p>A lovagias bán csak reggel 7 órakor verte fel azzal a hírrel, hogy egész hadtestével együtt megérkezett, s ott hagyta a csatatért az ellenfélnek.</p>
               <p>Ezt azután ráértek megsürgönyözni Bécsbe.</p>
               <p>Ott mindenki hihette azt, hogy a győzelem teljes, másnap estig.</p>
               <p>Plankenhorstné és leánya, a két apácza és Edith a theánál ültek az isaszegi csata utáni estén. A társalgás tárgya természetesen a tegnapi ütközet volt, a hogy azt a mindenbe beavatott hölgyek a főhadparancsnoknak bülletinjéből ismerték.</p>
               <p>A négy elébb említett hölgy különös derült kedélyhangulatban volt ma. Az utolsó annál többet ábrándozott.</p>
               <p>Soror Remigia a multkori tapasztalat óta nem nyilvánít oly tartaléknélküli rokonszenvet a chartreusehöz; a helyett inkább arakot tölt a theához. Azt hiszi, hogy az arak ébren tartja az érző idegeket.</p>
               <p>Ma különösen beszédes.</p>
               <p>A hölgyek magyarázzák egymásnak az ütközet terét. Soror Remigia érti azt a legjobban.</p>
               <p>Kirakják kenyérhéj-darabkákból és czukordarabkákból, hogy állnak szemközt a seregek?</p>
               <p>A kenyérhéj-darabok a magyar ezredek, a czukordarabkák az osztrák ezredek.</p>
               <p>Így minden a legkönnyebben megfoghatóvá lesz.</p>
               <p>Ha az az egy czukordarab egy araszszal elébbre megy a kenyérhéj-darabkák háta mögé, ezek mind el vannak fogva. S mi annak azt az arasznyi utat megtenni ott az abroszon? </p>
               <p>Ha a Rastich-dandár jókor megkapja a parancsot, hogy flankirozza az ellenséget; ha a Lichtenstein-dandár en échelon avancirozik, s ha a Colloredo-dandár à cheval veti magát az országútra, egy ember, egy ló meg nem szabadul az ellenségből.</p>
               <p>A hölgyek nagy szónoki zajjal magyarázzák azt egymásnak. A hadi műszavak oly folyékonyan mennek nekik, mint akármelyik second lájtinantnak.</p>
               <p>E vidám trécselés közepett kopogtatás hangzik.</p>
               <p>– Ki az? Szabad!</p>
               <p>A kis szőnyegajtón, melyen csak a jó barátoknak volt bejárása, benyitott hozzájuk Rideghváry úr.</p>
               <p>A nemes úr arcza pergamentszinű volt, szájszögleteit rejthetlen idegesség galvanizálta.</p>
               <p>A két Plankenhorst hölgy eléje szaladt, megfogták kezeit, lármásan üdvözölték, arczába nevettek, az asztalhoz vonták, egy karszékbe beerőltették, s csak akkor döbbentek azután meg tőle, mikor ott látták a lámpavilágnál ülni. Valami mumiaformája volt.</p>
               <p>– Nos, mi hír a csatatérről? kérdezé barátjától Plankenhorstné.</p>
               <p>Rideghváry felelni akart s csak akkor vevé észre, hogy nyelve és torka száraz, hogy hangja felakad.</p>
               <p>Egy korty vizet ivott elébb.</p>
               <p>Azután felelt.</p>
               <p>– Minden rossz. Az ütközetet elvesztettük.</p>
               <p>Csak perczek mulva bir Plankenhorstné gyönge kétséget kifejezni.</p>
               <p>– Az lehetetlen.</p>
               <p>– Az való, monda Rideghváry.</p>
               <p>Most Alfonsine akarta megmutatni, hogy neki több lelki ereje van, mint a többinek, s fel sem veszi a dolgot. Pedig az nála nem lelki erő volt, hanem könnyelműség.</p>
               <p>– Ah uram! Az még nem bizonyos. Önök nem tudhatnak semmit bizonyosan. Önök könnyen megrémülnek az álhirekre. </p>
               <p>Rideghváry éles, szuró tekintetét Alfonsine arczára szegzé, melyen rózsapiros nevetés tagadta a rémhir hatását.</p>
               <p>– Bizony pedig kisasszony, monda kemény hangon: az való, a mit mondok. Oly hirnök hozta meg e tudósítást, ki maga jelen volt ott, a hol Palvicz Ottó elesett…</p>
               <p>A rózsapiros nevetés aztán egyszerre elmult a kisasszony arczáról.</p>
               <p>– Palvicz Ottó? rebegé soror Remigia. Más nem mondta ki a nevet.</p>
               <p>– Igen is. Az, a kit futárnak küldtek, jelen volt Palvicz Ottónak találkozásán Baradlay Richarddal. Egyszerre vágtak mind a ketten egymás fejére, egyszerre estek le mind a ketten a lóról.</p>
               <p>Két arcz, a kétségbeeséstől elsápadtan, a rémülettől elmerevülten, fordult egyszerre a beszélő felé; Alfonsine és Edith arcza.</p>
               <p>Rideghváry kegyetlen lassusággal folytatá:</p>
               <p>– Baradlay megélt; – Palvicz Ottó meghalt…</p>
               <p>Edith az üdvösség enyhült mosolyával arczán, roskadt vissza karszékébe, s kezeit összefogta keblén, mint a ki némán hálát ad valakinek. Míg Alfonsine a düh és kétségbeesés torzulatával arczán ugrott fel székéről, szemeit vadul a szólóra meresztve.</p>
               <p>Anyja is rémülten nézett, de nem Rideghváryra, hanem leányára. El fogja-e árulni féltve őrzött titkát?</p>
               <p>A leány pedig nem bánta, ki látja, ki hallja őt e pillanatban; hanem lelkének egész pokolkeservével felkiálta:</p>
               <p>– Átkozott legyen, a ki őt megölte! Átkozott legyen, a ki Palvicz Ottót megölte!</p>
               <p>S azzal levágta magát az asztalra, széttörve a mi törékeny eléje akadt s elkezdett zokogni dühvel, kétségbeeséssel.</p>
               <p>Plankenhorstné elájult ebben a pillanatban. Nem Palvicz Ottó halálhirére ájult el, hanem azon ijedelemre, hogy Alfonsine így el tudta feledni magát. </p>
               <p>Alfonsine pedig nem törődött azzal, hogy ki látja, ki nézi? szabad folyást engedett indulatának.</p>
               <p>Egy kitörő vulkán volt az, mely meghajigálja tűzzel a villámló felhőt, s visszadobálja a mennyköveket az égbe!</p>
               <p>Elébb homlokával s öklével verte az asztalt; aztán hanyatt veté magát karszékében s engedte könyeit végig omlani orczáján, és haját ziláltan szerteszét bomlani:</p>
               <p>«Átkozott az ég! a föld! az emberek!»</p>
               <p>És vonaglott, mint egy halálra sebzett tigris.</p>
               <p>Aztán felkapott egy kést az asztalról s neki rohant az ajtónak, őrülten hebegve:</p>
               <p>– Kit ölök meg? megölök valakit!</p>
               <p>A felkapott eszköz pedig nem való volt arra, hogy akár mást, akár magát megölje vele. Földhöz vágta azt: «nyomorult darab vas!» és rátaposott.</p>
               <p>Aztán valami jutott eszébe: a falnak borult arczával, karjaival, zokogva: «oh kedves Ottóm», s végig csúszott a fal mellett odaroskadva a földre.</p>
               <p>Ott sirt egy ideig, senkisem sietett fölemelni, fölkelt önmagától.</p>
               <p>Szemei véresek voltak a sirástól.</p>
               <p>Körültekintett.</p>
               <p>A két apácza Plankenhorstnéval volt elfoglalva, kit nem birtak ájulásából magához téríteni. Edith egy sarokba vonult s kalapját, shawlját felvéve állt ott, mint ki menekülni óhajt. Csak Rideghváry állt nyugodtan, közönyösen az egész viharban, kezeit zsebébe dugva.</p>
               <p>– Vigyék ágyába, a ki beteg s fektessék le. Hívják a cselédeket, mondá Alfonsine, kegyetlen részvétlenül, s azután Rideghváryhoz fordult:</p>
               <p>– Uram, e teremben, e városban, az egész világon nincs több ember, a ki jobban tud gyűlölni, mint félni, csak ön, meg én! Ön látott engem. Ön tud mindent?</p>
               <p>– Igen!</p>
               <p>– Van-e visszatorlás e világon?</p>
               <p>– Van. </p>
               <p>– Ön rátalál arra?</p>
               <p>– Ha a pokolból hivom is elő.</p>
               <p>– Ön ért már engem?</p>
               <p>– Mind a ketten értjük egymást.</p>
               <p>– No hát, ha lesz önnek egyszer szüksége egy szívre, a melytől öldöklő mérget kérjen kölcsön, mikor már az öné elfogyott, gondoljon rám. Én önnek egy kölcsön adott pokollal tartozom.</p>
               <p>– Fizetni fogunk, kisasszony! arról legyen nyugodt. Fejet fejért! Semmi sem marad ingyenben. Ha a világ darabokba esik is szét, bosszút állunk. Olyan sírást csinálunk Magyarországon, hogy három nemzedék nem fogja elfelejteni, és divat lesz a gyászruhaviselés azon a földön tíz esztendeig! – Én gyűlölöm a hazámat! – Tudja ön, mit tesz az: «én gyűlölöm a hazámat!» Minden fűszálát, minden csecsszopó porontyát gyűlölöm! Most már tudhatja ön, ki vagyok, a mint én is tudom, hogy ön kicsoda? A hol egymásra szükségünk lesz, – ott majd találkozunk.</p>
               <p>Azzal vette a kalapját, s senkit sem üdvözölve, eltávozott.</p>
               <p>Alfonsine pedig leült a mindenkitől elhagyott asztal mellé, s két összekulcsolt kezét homloka elé téve, odakönyökölt a lámpával szembe, s elkezdett beszélni ahoz a néma világossághoz, szemeit annak fényébe meresztve.</p>
               <p>– Hát meghaltál? Hát megcsaltál? – Hát elhagytál örökre? – Elmenjek-e utánad? Kit küldjek el utánad? Mindenkit! Szeretnek ott, gyűlölnek ott még, a hova te mentél? Én ott sem fogok feledni. Jaj nekem, a kit elhagytál! Jaj neked, a ki elmentél. Jaj annak, a ki elküldött! Nem fogsz tőlem alhatni a sírban, s én nem fogok tőled alhatni az ágyban, s egymást fogjuk kisérteni mind a ketten. És ketten együtt gyilkosodat. Van még egy átkozott hely, a mi gyászosabb a sirnál: a vesztőhely – ott találkozunk mind a hárman; – de ott sem békülünk ki. Ki békíti ki a leányt, a ki nem lehet többé asszony? Egy egész mennyország sem, tele szentekkel és angyalokkal! Egy egész pokolnál több vagyok én, tele ördögökkel és elkárhozottakkal.</p>
               <p>A delnő úgy beszélt a gömbölyü lámpa üvegéhez, mintha az egy világító lélek volna, mely szavait megérti. Talán sok álmatlan éjfélen át szokott ő e néma világgal beszélgetni; máskor némán, most önfeledtében hangosan.</p>
               <p>A közben a lámpa lángját mindig feljebb csavarta, hogy üveghengerén át már égő veres füsttel lobogott az túl. Mégsem volt neki elég fényes. Egyszer aztán szétpattant az ízzó üveg, szerteszét rugva forró cserepeit.</p>
               <p>Alfonsine felrettent.</p>
               <p>A szétpattant üveg is gyászt jelent. Valaki meghalt, a kiről épen gondolkoztak. Mi ereje van a testetlen léleknek, hogy az, mikor már megszünt egy egész emberalakot fejjel az ég felé egyenesen tartani, még képes legyen egy üveget végerejével szétszakítani? Babona! azt mondják a tudósok. Pedig azt már kitalálták, hogy az «f» hang kettős keresztet rajzol egy porral hintett üvegtáblára, a «d» hang kettős kört alakít rajta, s a kétszer vonalzott «c» hang szétrepeszti az üvegpalaczkot. Hanem a lélek testentúli hatalma – az babona.</p>
               <p>A két apácza visszajött Plankenhorstné szobájából. A hystericus görcsökbe esett hölgyet lefektették, s rábizták a cselédekre.</p>
               <p>Soror Remigia – szokásból – vigasztalni iparkodott Alfonsinét.</p>
               <p>– Forduljon ön az ég irgalmához. Az Isten meg fogja önt vigasztalni.</p>
               <p>Alfonsine egy dæmon vad tekintetével felelt vissza:</p>
               <p>– Én nem beszélek többé az Istennel. Én nem imádkozom többé soha.</p>
               <p>A kegyes hölgy áhitatosan tevé össze kezeit s engesztelni akarta.</p>
               <p>– Az égre és minden szenteire! Bárónő, gondoljon rá, hogy ön keresztyén.</p>
               <p>– Én nem vagyok többé keresztyén! </p>
               <p>– Gondolja meg, hogy ön nő.</p>
               <p>– Én nem vagyok többé nő! Az vagyok, a mi önök: apácza. S ha kellett a sorsnak, hogy legyenek teremtések a földön, a kik azért szüntek meg nők lenni, hogy imádkozhassanak, legyenek hát olyanok is, a kik azért vannak teremtve, hogy átkozódjanak! – És még rosszabbat is tesznek.</p>
               <p>Soror Remigia ijedten szedte föl a köpönyegét, hogy meneküljön e vétkes hangok elől, miket meghallani botránkozás, megérteni bűnrészesség a kárhozatban.</p>
               <p>Pedig ő értette azokat.</p>
               <p>Az apácza némán inte Edithnek, hogy kövesse őket.</p>
               <p>Alfonsine azonban útját állta a leánynak, s hevesen megragadá kezét.</p>
               <p>– Nem fog többé visszamenni a kolostorba. Itthon marad!</p>
               <p>A jámbor apácza nem mert ellenmondani. A hogy tetszik! Örült, hogy társnéjával együtt ép testtel elmenekülhetett e furia gőzköréből, mely terhes volt a blasphemiától.</p>
               <p>Edith pedig remegve oldá le kalapját, s rakta le felöltönyeit magáról.</p>
               <p>Alfonsine odaállt eléje, mikor mindenki magukra hagyta.</p>
               <p>– Tudod-e, miért tartottalak itthon?</p>
               <p>– Nem tudom.</p>
               <p>– Nézz a szemembe jól. Mit látsz abban?</p>
               <p>– Sötétséget, felelt Edith.</p>
               <p>És jól mondta; a pokol örvénye nem lehet sötétebb, mint Alfonsine két szép fekete szemének mélysége volt.</p>
               <p>– Hanem ez a sötétség él, és tele van alakokkal. Te is közöttük vagy. – Megölte az, a kit te szeretsz, azt, a kit én szerettem! – Megölöm én azt, a kit te szeretsz!</p>
               <p>Mintha megmérgezett tőr lett volna összeszorított öklében, oly fenyegető mozdulattal mondta e szókat.</p>
               <p>– Megölöm! Eléri őt a kezem, ha egy világ áll is közöttünk; eléri, ha egyikünk az égben, másikunk a pokolban lesz is! Nem gondolkozom sem éjjel, sem nappal egyébről, mint arról, hogy hogyan ölhessem meg? Akarom, hogy olyan nyomorult légy, mint én. Akarom, hogy tudd meg, milyen nyomorult vagyok én? – Akkor aztán gondolkozzál rajta, hogy mikor fogsz engem utólérni? Az egész világon egyetlen egy ember volt, a kit szerettem szívvel, szenvedélylyel, bűnömmel: egyetlen ember, a ki csinálhatott belőlem nőt, angyalt, vagy hetærát: de mindig boldogot. Azt egy Baradlay megölte. Még egy másik ember volt a világon, ki, ha nem tehetett is boldoggá, de tehetett volna nővé, adhatott volna nevet, megszabadíthatott volna enmagamtól; azt az eljegyzés napján, a világ gúnyhahotájára elrablá tőlem egy Baradlay nő. Engem azok orozva megöltek, élve eltemettek, halva meggyaláztak, elkárhozva feltámasztottak: – én ördögük fogok nekik lenni. Megölöm őket mind! Kiirtom férfiát, asszonyát az egész családnak; és az lesz a legboldogtalanabb közöttük, a kit élve hagyok, hogy a többit felemlegesse! Az, a mit te a szememben sötétségnek láttál, az a sötétség már az én lelkem előtt meg van népesülve. Az egész jövendő jár-kel s tolakodik benne. Nem vagyok őrült, ne hidd. A mit megigértem, kezemben tartom. A fejeiket. A hogy engem megajándékoztak a kedvesem fejével: úgy foglak én is téged megajándékozni az övével. – Egész terv van erről a fejemben. Olyan ép egész terv, mint a megkristályosodott sötétség. – Megölöm, szerencsétlenné teszem őket. – Ezért marasztottalak ide haza. Hogy minden éjjel, mikor aludni mégy, minden reggel, mikor fölébredsz, ezt sughassam a füledbe: «megölöm a kedvesedet». Hogy láthassalak olyan nyomorultnak, mint a milyen magam lettem. Lettem te általad, lettem a tied által. Légy te én általam. Hogy lásd bennem magadat, és essél kétségbe, mikor magadra ismersz bennem, míg megbolondulunk mind a ketten s rugdaljuk lábainkkal egymás szeretőinek koponyáit, mint két játéktekét.</p>
               <p>Oh kedves Ottó! </p>
               <p>A hölgy arczczal a pamlagra veté magát és ott maradt fekve.</p>
               <p>Edith reszketve hallgatá végig e medeai dühöngést, mely tépett gyermektagokkal jelöli boszorkányröptét; nem megtorolni, de fogalmával utólérni sem birta e dæmoni kitörést; midőn látta, hogy Alfonsine elcsöndesül és fekve marad, nesztelenül elhagyta a szobát: hátravonult a nőcselédekhez; azok lefektették hajdani kis szobájában, ismert egyszerű ágyába, vánkost melegítettek lábára, hogy ne fázzék, s magára hagyták, hogy aludjék.</p>
               <p>És Edithnek úgy tetszett, mintha a sötétségnek csakugyan alakjai volnának, a mik élnek és mozognak, feketék a feketében, s mintha egy azok közül, melynek arcza még az éjszakán, még a poklon, még a vakságon is keresztül sötétlik, s az által lesz láthatóvá, hideg lehelletével ezt sugná fekhelye fölött:</p>
               <p>«Megölöm őket mind».</p>
            </div>
            <div type="div2" rend="P12">
               <head>Mindenváró Ádám.</head>
               <p>Ez is históriai személy. Nem mondom meg, hol lakik? mindenki ismeri.</p>
               <p>Egyike a kiveszőfélben lévő őslényeknek, kiket az újabb kor nem reproducal. Se nem a vulcanicus, se nem a neptunicus kor szülötte; hanem inkább a bachicus koré, értve az etymologiai gyök alatt nem Bachot, az accisák behozóját, hanem Bacchust, a borok istenét.</p>
               <p>Élő megtestesülése a boldog jelmondatnak: «extra Hungariam non est vita; si est vita, non est ita».</p>
               <p>Lakása ott van abban a faluban, ahol 1849 végén arra a kérdésre: járt-e itt ellenség? azt felelték: itt nem, de a szomszédban járt mind a három: a német is, a muszka is, a magyar is. Mind ellenség!</p>
               <p>Az ősi lakot még a nagyapja építette Mindenváró Ádám úrnak, s azóta egy téglát nem ragasztottak ahoz. Földszinti volt; a lépcsőjárás nagy kényelmetlenség. A teteje zsindelylyel fedve s a zsindelyen fölül még nádtetőzet; nem azon czélból, hogy a zsindely meg legyen óva, hanem avégett, hogy télen át a szőllő s némely eltett gyümölcs szépen megmarad a meleg tetőzet alatt. A ház alatt a pincze, hármas osztálylyal: külön a bornak, a zöldségnek, külön a jégveremnek. A keleti és nyugoti oldalon oszlopos tornáczok, bőrpamlagokkal, mikben válogatni lehet, a szerint, a hogy a szél fú. Az egész házban legnagyobb a konyha.</p>
               <p>Ilyen konyhát a mostani takarék-tűzhelyes korszakban ritka helyen találni már, nagy nyitott tűzhelyével, melyen felül is ég tűz, alól is ég tűz; felül főznek, alul kalácsot sütnek. A pattogó hasábok közül emelkedik ki a sok-horgú vaskutya, az tartja az egyik végét a nyársnak, a mire felhúzva forog a piruló kanpulyka, keresztülütve a nyílforma lúdlelkével; a forgató gépet egy béresgyerek helyettesíti. A tűz körül rotyogó fazekak, félig letakarva mázos cserépfedőkkel.</p>
               <p>A lángtól félrevonva egy háromszög, vaslábakon, azon egy lapos cserépedény, az betakarva pléhfedővel, teteje megrakva parázszsal, abban a cserépedényben bizonyosan a társa sül annak a rétesnek, a mit ott a nagy kihúzott asztalon most nyujtanak vékonyra, két leány két felül egy ökölnyi tésztát olyan szélesre elnyújtva, mint maga az abrosz, hogy azt egy római Messalina, mint tunica vitreát, lepelnek fölvehetné, Lapponiában pedig ablakokat csinálhatnának belőle. Azt pedig Magyarországon meghintik tejfellel, mandulával, mazsola-szőllővel, aztán összecsavargatják, spanyol inquisitori raffineriávai lassú tűzön megpirítják, s szánakoznak a barbár népeken, a kik ezt nem ismerik.</p>
               <p>Más fehérnép ez alatt a tűzhely alatti kemencze agyag tévőjét rakja körül a kihúzott parázszsal, ott benn magasra kelt kalácsok sülnek; meg másik görbe késsel gömbölyü fatálon apróz valami húst, a minek bátyját már befojtogatták káposztalevélbe, s az már kibeszéli, milyen idő van ott a fazékban? nagyokat pöffenve a cserépfedő alól, míg emez még kolbásznemű transfiguratióra vár. Valami hasznavehetetlen ficzkó a konyhaajtóban nagy lomhán tör nagy vassulyokkal, nagy vasmozsárban valamit, alkalmasint borsot, mert nagyon fintorgatja tőle a pofáját. Egy vánnyadt szobalány rézsodrony virgácscsal castigál egy czinmedenczében hófehér tojáshabot, a miből felfujt lesz, czukros levegő. Maga a főszakácsné pedig mindenütt sürög-forog, vezényli a konczertet; megöntözi zsirral a piruló pulykát, mi alátett serpenyőbe csorog vissza; meghinti a rétes-tésztát elébb a szárazzal, azután a fluidummal; belekóstol a forró ételekbe fa főzőkanállal, megitéli, mi kell még beléjük? s parancsol bors és sótartóval, paprikás döbözzel, szerecsendióval; megnyittatja a kemenczét, megvizsgálja a piruló kalácsokat; ellenőrzi a rétest; beleszurkál a lapátvégű villával a sistergő hurkafélébe; válogat a mindenféle czifra réz, bádog, fa műszerek között, gyakorlatba véve fánk-metszőt, derelye-sarkantyut, czifra paczalvágót, molnárostya-sütőt; dolgot ád a tepsinek, üstnek, vaskondérnak, tanítja spékelni a szobaleányt, üldözi tormareszeléshez a visszafelelgető kuktát; s bevezeti kegyesen a dorongosfánk-forgatás titkaiba a hajdúnét. Közbe pedig levesbe való tésztát metél roppant öreg késsel, oly finomra mint a czérnaszál s oly sebesen mint a gőzgép. Az ember bámulja, hogy nem vágja oda a körmét? Néha a hajdú is megjelenik, kinek az a kötelessége, hogy bort hozzon; a pecsenye-mártáshoz vereset, a habléhez fehéret, s a sülteket művészien feltranchirozza.</p>
               <p>Talán vendégeket várnak a háznál?</p>
               <p>Meglehet, hogy jön valaki. Tizet lehet egyre fogadni, hogy a jó asztal megtiszteletlen nem marad; azonban, ha nem jön is senki, nem vész kárba az, a mi jó. Mindenváró úr és életpárja jó étvágygyal vannak megáldva. Meg a tisztelendő úr is bizonyos. A jó asztal szégyent sohasem vall. Igy megy az itt mindennap! </p>
               <p>Azután miért is ne menne? Az embernek az a magáé, a mit megeszik. A többi mind csak illusio. – «Étel, ital, álom. Boldogít e három.» Ez is régi aranymondat. A jó evés a legjobb mulatság; a jó étvágy a reménynek legboldogítóbb faja, s a jóllakott gyomor a legnyugtatóbb emléke egy bevégzett jó cselekedetnek. A megrakott asztal az egyedüli látvány, mit az emberektől irigyelhetnek az angyalok, kik mint tudva van, soha sem esznek. Még dicsőség is van benne. A ki jó asztalt tart, ki másokat is szivesen lát, és maga is jól hozzá lát, mindenki azt mondja róla, hogy derék ember, kedves ember, affábilis, respektábilis ember.</p>
               <p>Maga és felesége gömbölyű, arczaik ragyognak; mindenki tudja, hogy boldog családi életet élnek. Magukon kívül senkire sincsen gondjuk. Mikor Tallérossy Zebulon sóhajtozva emlegeti, hogy hány leányát nem tudja férjhez adni, Mindenváróné asszonyság gondolja magában: de jó, hogy leányom nincsen! Mikor Szalmás uram agyarkodik a csavargó gézengúz fiára, ki megint elszökött az iskolából, Ádám úr arcza ragyog a gondolattól: de jó, hogy fiam nincs!</p>
               <p>Semmire gondjuk nincsen. Csupán a jól evésre. Ahoz pedig itt van helyben minden.</p>
               <p>Legszebb buzájuk terem, saját patak-malmuk megőrli. Maguké a regale, a mészárszék, ott is az ő marhájukat vágják, a baromfit megtermi az udvar. Zöldséget, gyümölcsöt ontanak a kertek; gazdag föld, még öntözni sem kell. Bort ád a szőlőhegy, finom szilvapálinkát a szilvás; a savanyúvíz ott fakad a hegy tövében. A kondát felneveli a bükkerdő ingyen, még vad pecsenyét is ad, csak ki kell fáradni az őzért. Az senkié; mindenkié; az országé. A termés mindig több, mint a mennyire szükség van. Még harmadévi buza is van a magtárban, s három évi gyapjú hever a padlásokon. Mindíg pénzt ér az. Pénzre pedig szükség nincsen soha. Mire kellene az? Czifraságra? Az asszonyság nem szeret öltözködni, mert azt a termete meg nem sziveli; Ádám úr pedig épen nem türhet magán más ruhát, mint a mibe már jól beleviselte magát, más karszéket mint a mit már jól kiült magának. Utazni sehova sem szoktak; nincs az a kényelem sehol, a mi otthon. Kártyázni szokott Ádám úr a tisztelendővel; de csak krétára, minek volna egymás pénzét elnyerni? Aztán mit is csinálna e pénzzel? Ha megtudnák, hogy pénzt tart otthon, még kirabolnák érte; így pedig jöhet Sobri, a mikor akar, még az ajtót sem találja zárva; enni inni kap, a mennyi tetszik; de pénzt nem talál varázs pálczával sem. Kölcsön sem volna érdemes a pénzt adni, mert a kamatot nem fizetné az adós; perlekedni pedig egészségtelen dolog.</p>
               <p>Közügy, ország dolga, vármegyei história, Ádám urat nem érdekli.</p>
               <p>«Bolondság! ugyan minek törik olyan nagyon magukat az emberek? Azért a kis hivatalért? Nem minden ember jobban megélhetne, ha otthon maradna gazdálkodni, mint hogy egész életében a várost járja?»</p>
               <p>A gazdálkodása Ádám úrnak pedig abból állt, hogy megnézte a vetést, mikor zöld volt, megnézte, mikor sárga volt; s meglőtte benne a fürjet, ha kapóra jött.</p>
               <p>Neki nem kellett hivatal soha; nem szerette, ha azt kivánták tőle, hogy ő parancsoljon valakinek; azt pedig, hogy neki parancsoljon más, épen nem szerette.</p>
               <p>Miatta lehetett a járásnak rossz szolgabirája, ő nem pörlekedett előtte; lehetett a megyének adminisztratora, vagy főispánja: ő nem ütött pártot sem ellene, sem mellette, lehetett az országnak dicasterialis kormánya, vagy felelős ministeriuma, az az ő concoctióját semmiképen nem zavarta.</p>
               <p>Nem szokott vitatkozni senkivel. Ha a vendégei különböző nézetek mellett az ő asztalánál vitába keveredtek, azt mondta nekik: ne bolondozzatok, urak, úgy is rövid az élet; inkább igyatok.</p>
               <p>Ujságot egyáltalában nem hordatott. Azt mondta, hogy nem lehet megérteni, olyan czifra stilusban irnak, s azon felül oly érthetetlen dolgokról, a mikhez neki semmi köze.</p>
               <p>Az új korszak vívmányait észre sem vette. Se nem vesztett, se nem nyert velük. Nem voltak jobbágyai.</p>
               <p>Mikor aztán kiütött a belháború, azt mondta rá: «bolondság! minek öljük egymást? úgy is kevesen vagyunk.»</p>
               <p>Hogy valamikép érdekelve lehessen ebben a háborúban, azt nem találta sehogy indikálva. Faluja be volt ékelve egy völgybe, melyhez félnapi járással lehetett jutni igen rossz útakon, vagy pedig két hegyháton keresztül, elátkozott hegyi ösvényeken; ő nem eshetik útjába semmiféle hadviselő félnek. Helyébe pedig ugyan nem fog menni egyiknek sem; miatta ugyan dobolhatnak, trombitálhatnak köröskörül az egész országban. Ő nem hall abból semmit. Hogy lesz a végkimenetele a tusának? azzal sem gondol. Majd kibékülnek, a kik összevesztek, elébb-utóbb; ha pedig ki nem békülnek, ők lássák, hogy mire mennek vele? Az ember a délutáni álmát csak nem ronthatja el azért, hogy e fölött szomorkodjék!</p>
               <p>Egy zord téli napon, mikor már csakugyan nem várna vendéget az ember, egy viaszkos vászonfedelű szekér hajtat be Mindenváró úr nyitott kapuján, s annak egyik leffentyűje alól, háttal kifelé mászva, előbujik Tallérossy Zebulon barátunk.</p>
               <p>A háznál régi jó ismerős: úr és asszonyság szivesen látta az érkezőt. Ez aztán a kedves vendég, a ki ilyenkor jő! A házi asszony alig leli helyét. Zebulon komája. Valamennyi leányának mind ő a keresztanyja.</p>
               <p>– Hozta Isten, kedves komám uram! Ugyan minek köszönjük ezt a mostani szerencsét?</p>
               <p>– Hát csak elgyüttem meglátogatni kedves komámasszonyt, ha ki nem veri engem innen.</p>
               <p>Az asszonyság meg akart felelni a nagy mondásra.</p>
               <p>– Akkor itt nyaral, komám uram.</p>
               <p>– No hát itt nyaralok komámasszony.</p>
               <p>– De hátha szaván fogom? </p>
               <p>– No hát fogja szavamon.</p>
               <p>– Kezet rá!</p>
               <p>– Itt a kezem.</p>
               <p>– Eb, a ki meg nem állja.</p>
               <p>– No csak, ha kergeti, se megyek el innen az idén. A mit mondtam, megmondtam.</p>
               <p>– No asszony, elég volt a tréfából, szólt bele Ádám úr, most pedig láss komoly dolog után. Komám útról jön, megfázott; hol a silvorium? aztán láss hozzá, hogy jókor legyen az ebéd.</p>
               <p>Az asszonyság sietett rendeleteket adni a cselédségnek; alig húzta ki a szobából a lábát, midőn Zebulon mosolygó arcza torzonborz komolyságra vált; félve tekintett körül, aztán megfogta Ádám úr gallérját, mintha attól félne, hogy az elesik ijedtében, és suttogva mondta neki:</p>
               <p>– Jaj, bár tréfa volna, kedves barátocskám; de nem akartam beszélni coram foemina; én csakugyan itt maradok, a míg csak maradhatok.</p>
               <p>Ádám úr csak meg sem ijedt Zebulon titokteljes arczkifejezésétől.</p>
               <p>– Vigem van! Meg vagyok lüve! magyarázá Zebulon tovább a dolgot; oda van nekem.</p>
               <p>– De hát mi bajod, öreg?</p>
               <p>Zebulon szája elé tette a kezét.</p>
               <p>– Üldözi engemet nímet.</p>
               <p>– Csak az a baj? Csigavér! Azt hittem, megégtél. Hát miért üldöz?</p>
               <p>– Hja barátocskám, nagy dolgot cselekedtem. Én vezettem hadsereget kassai ütközetben. No – nem előrül vezettem, csak hátulról vezettem. Mégis majd meglütek. Egy éjjel mindig lütek utánam. Soha iletemben nem hittem, hogy olyan vadászaton legyek, a hol én leszek nyul. Elfogták tülem bundát, elfogták szekeret: nem megmenekültem egyebet magammal, mint éjjeli papucsot. Még csak lilegzetet venni sem nem megálltam hazáig. Gondoltam, no most már itthon vagyok. Szipen otthon! A mint belípek udvarra, szalad elejbem Karika leányom, és kitaszigal szilvasba. Az Istenirt, apuska, hol jársz itt? Ipen most vannak itten svalizsirek, keresik tigedet; ha megfogják, megölik, megvasalják, szalagy innen! Utczú neki! Nekem se kelete több! Vesd el magad. Kaptam nyakamba tarisznyát; ugrotam keresztül saját tulajdon kerítésemen. Szaladtam erdőbe, elbujtam kemenczibe; ot meglapultam, míg Karika utánam küldi szekeret; – ot kipemet bemazoltam elib mészszel fehirre – azután korommal feketire, hogy rám ne ismerjenek. Három nap ki nem tutam szakalombul mosnyi fehiret, feketit: olyan voltam, mint ördög.</p>
               <p>Ádám úr az oldalait fogta a tenyerivel, úgy kaczagott a szomorú történeten.</p>
               <p>Mikor az asszonyság az ó-szilvoriummal s a friss puha kalácscsal visszajött, azt hitte, hogy valami jó adomákat mond Zebulon koma, azon nevetnek.</p>
               <p>– Mi az a jó? Nekem is adjanak belőle.</p>
               <p>– Ejh, nem asszonynak való ezt hallani! utasítá el Ádám úr; pajkos dolgokat beszél Zebulon koma.</p>
               <p>– Ejh, mindig is olyan dolgokat beszéltek ti férfiak egymás között, mikor magatokra maradtok, pirongatá őket a szemérmes úrhölgy.</p>
               <p>Sietett aztán őket magukra hagyni, nehogy valami csintalanság az ő füleit is megüsse.</p>
               <p>– De szomorú dolog ez, kedves barátocskám, folytatá Zebulon; hallgasd tovább csak.</p>
               <p>– Elébb igyunk egyet ebből a jó szilvoriumból. Ez jó búfelejtő. Nincs ennél jobb a világon.</p>
               <p>Zebulonnak nem kellett nagy biztatás; hanem azért tudta ő a kalácscsal teletömött száján keresztül is folytatni a szomorú történetet.</p>
               <p>– Elfutotam még azon ijczaka szekiren ismerős barátomhoz szomszid faluba. Ot alig megpihentem, ram találta cserepár. Baratom hirtelen elbújtata engemet pinczébe. Ot voltam két nap, két ijczaka befenekelve huszonnégy akós hordóba. Csak úgy adogattak be nekem itelt, italt Spundlochon, míg cserepár nem mente odább.</p>
               <p>S még azt prætendálta Zebulon, hogy Ádám komája hanyatt ne vesse magát kaczagtában a pamlagon, mikor ezt keservesen előadja.</p>
               <p>– De nem nevetni való ez, kedves baratocskám, csak meggondold: kétszer huszonnigy oraig ülnyi hordoba és rettegnyi: jaj, ha csapra ütnek!</p>
               <p>Ennek a körülménynek meggondolása még kevésbbé volt képes Ádám úr kedélyét a tárgyhoz mért komolyságra hangolni.</p>
               <p>– Gyere öreg, gyújtsunk rá, így majd sokkal könnyebben megy a discursus. Fain jó verpeléti van a döbözben.</p>
               <p>S azzal bedugta a saját száját és a vendégeét is egy finom meggyfa-pipaszár ludtoll-szopókájával, melynek másik vége selmeczi dohány-égetőcserep-katlanba szolgált: vulgo pipa.</p>
               <p>Zebulon úr foga közé vette a klarinétot, melyből hang helyett füstöt eregetnek, meggyújtotta a gyertyánál a fidibust, mit az ott heverő Calepinusból hasított ki recenter, s aztán az égő fidibust a pipaszárán szétverve, nagy füstgomolyt fujt a fellegekbe, s felhúzott félszemöldökével utána pillantva, nagy keservesen folytatá:</p>
               <p>– Hordóba laknyi még csak hagyján. A csak tréfa. Diogenes izs megtette aztat. De mi következte aztán. Baratom, ki elbujtatott nekem, mikor elmentek tüle cserepárok, aszondot: baratom Zebulon, te it nem maradhatod magadat: magamra is hozod szerencsitlensiget; neked kell magadat kiadnyi incognito, hogy rad ne talajanak. Magam izs jobb szeretem aztat. Inkabb incognito szabadon, mind hordoba pleno titulo. Hat akor felöltöztette engemet napszamos ruhába, is elvite hat mérföldnyire pálinkafőző arendashoz, a hun beszegődtette engem napszamosnak. No mar it csak jó lesz; mert senki se nem ismerheti ram. Jól van. Is én hordtam regel nigy oratul este hét oraig moslikos rocskát, is etetem göbölyöket, is targonczáztam malatat, is jartam nyakig disznosagban, mint valami diszno, hogy utoljara magam izs azt hitem, hogy vagyok diszno.</p>
               <p>Ádám úr összeharapdálta pipája szopókáját kínjában; nagyon nevethetnéke volt, de félt, hogy Zebulon megharagszik; hát inkább elfordította a fejét.</p>
               <p>– De mar ki nem altam tovab napszamos iletet. Eszembe jutota, hogy elgyüvök ide te hozad. De hogyan? Mikor mesze van. Mindenüt nímet! Hat eczer oda vetödi magat derik becsületes zsido kocsmáros egy lovas szekeren; vele van öreg zsidóval tizenkilenczedik leanyat szoptatott felesig. Annak felfedeztem qui pro quot. Igirtem neki mindent; azon felül öt forintot, ha nimeten keresztül szökteti engem te hozzádig. Aszonta, bizzam csak rá. Másnap felpakolta szekerire, is elszökte velem moslikgyarbul. Aszonta, ne filjek semmit. De meg is csak filtem. Utoljára zsidó asszony megszanta nekem. Ram ata ruhajat, felöltöztete zsido asszonynak, szipen; is mikor gyűte rank szemközt svalizsér, cserepar, oda ata kis zsido gyereket ölembe, hogy szoptasam keblemen; hogy meglegyen illusio. Igy kijaczotam nimetet.</p>
               <p>De már nem volt semmi földi hatalom, mely Ádám úr száját meg tudta volna őrizni, hogy a pipa ki ne hulljon belőle, s behemóthi kaczagásra ne nyiljanak szét torkának minden aperturái.</p>
               <p>– Jaj, de nagy bolond vagy te Zebulon! Mintha látnálak, hogy szorongattad anyai kebledhez azt a kis zsidó gyereket! úhhahaha! Ne beszélj már több szomorú történetet, mert kidül az oldalom a röhögéstül.</p>
               <p>Utóbb még magára Zebulonra is elragadt házi gazdájának derültsége.</p>
               <p>– No de most már jó helyen vagy koma! vigasztalá őt Ádám úr. Itt ellehetsz az itéletnapig; itt tudom, hogy nem keres senki; mert ez a falu, a hol én lakom, még a mappára sincs feltéve.</p>
               <p>– Igazán? kapott ezen a szón Zebulon. </p>
               <p>– Ucscse mondom. Csak azért vettem egyszer mappát, hogy megbizonyodjam felőle, hogy az én falumat még a mappa-csináló sem ismerte.</p>
               <p>Mindjárt elő is kereste Ádám úr valahonnan a máglyára itélt könyvek közül, mik lassú fidibushalállal enyésznek el csendesen, azt a sok rétbe hajtogatott térképet, melyet kiterítvén az asztalra, nagy kereséssel rátalált benne a megye székvárosára.</p>
               <p>– No látod: itt a város, itt a szomszéd falu, itt a másik falu, itt a harmadik falu; ez a két szőrös hernyóforma, ez a két hegy; ez a kis kukacz-forma, ez a patak; hanem a falu ki van felejtve belőle. Mink nem vagyunk sehol.</p>
               <p>Ádám úr nagy önérzettel csapott a térképre. Nagyszerű öntudat, oly faluban lakhatni, a minek a létezéséről a térkép nem ad tanuságot.</p>
               <p>– Jaj, bárcsak a nimetnek is ilyen mappája volna, sóhajta Zebulon.</p>
               <p>– Ilyen van! biztosítá őt Ádám úr némi indignátióval a fölött, hogy Zebulon elég együgyű azt képzelhetni, hogy egyik mappa nem olyan, mint a másik.</p>
               <p>Miután már Zebulon rajta feküdt a mappán, elkezde róla magyarázgatni komájának.</p>
               <p>– No nizzed. Itt voltam táborban. Innen felszaladtam ide. Onnan leszaladtam amoda. Nagyot kanyarodtam erre. Itten egy vargabötüt csinyaltam fölfele. Ugy kerültem fel idaig.</p>
               <p>Furcsa czikczak-utazás volt biz az.</p>
               <p>Ádám úr mégis kiváncsi volt egyre-másra.</p>
               <p>– Hát aztán egészen szélyel verték a magyar sereget?</p>
               <p>– Nem szilyel; de szerteszilyel. A kinek lova volt, az elfuthatott. De a ki gyalog maradt, azt utolirtek. Olyan ágyukkal lütte Schlik, hogy engem csak hangja ütötte hátba ágyúnak, s elől az órám üvegje eltörte ütistül. De nem tréfa az kirlek! </p>
               <p>– De hátha még másutt is van magyar sereg, a melyik megint felülkerekedik? szólt Ádám úr, új pipára töltve.</p>
               <p>– Deiszen, ha van is, elment annak kedve hadakozástól. Veheti példát magának mi cladesünkből. Arul neked, kedves baratom, nincsen fogalma: micsoda erővel gyünnek ellenünk? Minden nimetnek két akora lova van, mint mi nekünk; minden katonának az eleje vas, a hátulya vas, a közepe nimet. Az ágyujanak a hangja harom olyan messzire elmegy, mint maga a golyobis. Aztán mennyien vannak? sokan! Nekem egisz iletemre elig lenne az a pinz, a mit csak egy nap verpflegscomissaer katonaknak elfelejt kifizetni. Osztán milyen generalisaik vannak! a ki minket megverte, csak félszemivel nézi, másikat beköti. Hát még ha olyat küldenek ránk, a ki mind a két szemit kinyitja! Aj, vigünk van nekünk örökre. Jojczakat! Servus. Agyiő.</p>
               <p>Ádám úr vállat vont.</p>
               <p>– Hát hisz arról ki tehet? Majd csak elmulik ez is.</p>
               <p>– Elmulik, elmulik. De hát én hova mulok?</p>
               <p>– Mondtam már. Itt maradsz nálam az itélet-napig.</p>
               <p>– Igen izs! A haditörvinszéki itélet-napig.</p>
               <p>Ádám úr mosolyra csucsorított ajkkal szítta meg pipaszopókáját.</p>
               <p>– Bagatell dolog. Hiszen nem tettél te semmit.</p>
               <p>– Az igaz; de ott voltam mindenütt.</p>
               <p>– Eltagadod. Én adok néked bizonyítványt, hogy itt voltál nálam az egész idő alatt; betegen feküdtél.</p>
               <p>– Nem ír semmit! ott van kinevezés Közlönybe! Ott van számadás kezükbe. Látnak belüle, hogy én voltam totum fac! s úgy elitilnek, jobban se kel.</p>
               <p>– Megappelláljuk!</p>
               <p>– Van is hova pokolba! Nincs ott septemviralis tábla.</p>
               <p>– Már mind hiába. Azért előre csak fel nem akasztjuk magunkat.</p>
               <p>– Hiszen én nem teszem azt meg magamnak; de attul filek, hogy más teszi azt meg nekem. Az most hamar megy barátom!</p>
               <p>Már erre nem tudott neki Ádám úr más vigasztalást mondani, mint azt, hogy «oda is ember kell».</p>
               <p>– De én szeretnim nem lenni olyan ember, aki oda kell! Azután nagy siránkozó hangon folytatá: Hiszen, ha úgy meg lehetne alkudni nimettel, hogy mennyit vállalok el büntetisbe; nem mondom, hogy úgy két-három esztendöcskét könnyü vasba, vagy akár anélkül, el nem fogadnám magamnak, kivált ha botot nem kell kapni.</p>
               <p>Szegény Zebulon, úgy meg volt szontyolodva, hogy mint asylumra gondolt a Neugebäud udvarára, a hol olyan jól eshetik a biztos ellátás alatt levő raboknak a vizes lajtot a kuthoz vontatni, s nem rettegni többé az üldöztetéstől.</p>
               <p>Oda volt a rettegéstől egészen, s nagy reszketőt sóhajtott, arra kérvén komája urát, engedje meg neki, hadd szegezze fel a pipázó szoba ajtajára azt a mappát, hogy onnan tanulmányozhassa folyton folyvást, merre lehet megszökni, ha szökni kell?</p>
               <p>Ádám úr adott neki szeget, meg kalapácsot: hát szegezze ki a mappát az ajtóra.</p>
               <p>Zebulon alig ütötte bele az első szeget az ajtóba, a mint azon tapasztalatra jött, hogy már ő akárkit indul el megütni, az őtet mind visszaüti, még az ajtó is. Valaki nyitotta azt kívülről, s jó, hogy be nem törte az orrát Zebulonnak.</p>
               <p>Hanem az ijedtség csak azután következett, mikor meglátta azt a valakit, a ki az ajtón belép.</p>
               <p>Szalmás uram volt az.</p>
               <p>Mindenváró Ádám nem tartotta szükségesnek komáját eleve értesíteni a felől, hogy még egy vendég van a háznál. Az is a nyakát félti. Csakhogy Szalmás uram a hegynek másik oldaláról jön, a hol a magyar seregek táboroznak. Őtet azok kergették meg, mint az ellenfél megbizottját. És Szalmás ép oly rémülettel magyarázta el egy nappal elébb Ádám úrnak, hogy milyen vége van mindennek. A lázadók seregei úgy teremnek, mint a gomba; az ő fejének nincs már hol megpihenni, ha megkapják, mindjárt főbe lövik; pedig ő egy légynek sem vétett.</p>
               <p>S most ez a két menekült férfiu egyszerre egy orrnyi távolságra állt egymással szemközt. Mind a kettő azt hitte, hogy a másik azért jött ide, hogy őtet itt elfogja.</p>
               <p>A legutolsó találkozásuk óta úgy ismerték egymást, mint a kik választottak sorsuk dolgában. Egyik a jobbat, másik a balt; ők ellenségek lettek.</p>
               <p>Tallérossy Zebulon világosan azt hitte, hogy az az ütés, melyet arczának promontoriumára kapott az ajtótól, szándékos orgyilkos merénylet volt Szalmás részéről; míg Szalmás ijedt arczulata azon balitéletet fejezte ki, hogy ez a Zebulon most azzal a kalapácscsal azért állt az ajtó mögé, hogy őt jól fejbe üsse.</p>
               <p>Ádám úr pedig semmit sem akart észrevenni e kettős ijedelemből. Nagy vendéglátó barátsággal invitálta Szalmást a pálinkához.</p>
               <p>– No öcsém, Szalmás! Tartson velünk. Egy kis jó papramorgót ebben a csúnya időben.</p>
               <p>Szalmás az asztal felé oldalgott; de addig csak nem mert a liquorral töltött kupiczához nyulni, míg azt nem látta, hogy Zebulon leteszi a kezéből a kalapácsot. Hanem azért mégis, a mint a szilvalét kihörpölte, a szeme a pohár karimáján keresztül folyvást a Zebulon mozdulatait leste nagy gyanakodva.</p>
               <p>Zebulon nem szegezte már a mappát az ajtóra: inkább oda terítette az asztalra. Szalmás láttára valami csodás átalakulás történt vele: féltében vitéz lett.</p>
               <p>Mintha legkisebbet sem törődnék ez új ismerős megjelenésével, ott vette fel a discursus fonalát, a hol elhagyta. Csakhogy most a csúnya lamentálás helyett elkezdett még csúnyábbul blaguirozni. Henczegett, mint egy haza szabadult obsitos:</p>
               <p>– Hjá, bizony kedves barátom, a hogy mondtam; most már fordult a koczka; kik voltunk alól, vagyunk felül. Hortobágyon áll kétszázharminczhatezer kilenczszáz emberünk; harminczháromezer lovas; nyolczszázötven ágyúval; mikor az kigyün, csak úgy fog Windischgrætzet lesöpörni mappárul. Volt, nincs.</p>
               <p>Szalmás leült az ablakzsámolyra s ott oly kicsinynyé húzta magát össze, a milyenné csak lehetett. Dehogy szólt volna valamit.</p>
               <p>Zebulont elragadta az első siker.</p>
               <p>– Huszonhatezer fogoly van már ellensigtől mieink keziben: közötte háromszáz stabalis tiszt, közötte tizennyolcz generalis. Megmondta magyar fővezér, ha egynek mi közülünk, olyan úrnak, mint én, az ellensig csak egy hajaszálát meggörbíti: azért kétszeresen fog revanzsot csinálni.</p>
               <p>Ezt Ádám úr világosabban akarta detailliroztatni.</p>
               <p>– Már hogyan, Zebulon? Minden hajad száláért két fogoly generalisnak huzatja ki egy hajaszálát, vagy egy generalisnak kettőt?</p>
               <p>– Az úgy van, folytatá Zebulon, folyvást vad szemeket vetve az ablak felé. Az én minden hajam szála assecurálva van, duplán. Ki ahoz hozzá merne nyulni, hetediziglen minden familiája lófarkára köttetik.</p>
               <p>– Akkor nem szeretnék borbélyod lenni, mondá Ádám úr.</p>
               <p>De Szalmás uram nem szólt semmit. Az meg volt némulva.</p>
               <p>Zebulont pedig épen az ejté kétségbe, hogy miért nem szólal meg ez az ember? Ez valami rosszban töri a fejét!</p>
               <p>Csak azért mondott olyan nagyokat, hogy majd arra csak tesz valami ellenvetést; nem az; ellenmondás nélkül fogadta Zebulon adatait.</p>
               <p>Egyenesen hozzá beszélni nem akart Zebulon. Ez annyit tett volna, hogy: «prodit metum». Neki mutatnia sem szabad azt, hogy ez az ember ő rá nézve valaki. Obscursus ficzkó! Egy falusi nótárius, korteskolompos, hát aztán? Ha itt van, itt van. Ha köszön, szervusz neki.</p>
               <p>Pedig úgy félt tőle, mint a sárkánytól.</p>
               <p>E félelem hadvezetővé tette; oda bökdösött az újjával a kiterített mappára s magyarázta rajta a pontokat.</p>
               <p>– Itt állunk hatvanezren, itt állunk hetvenezren. Erre masirozik a gros, itten van a pivot. Innen debouchiroz az avantgarda, itt concentraltatik a reserva. Itt találkozik valamennyi!</p>
               <p>A ki közbeszorul, az természetesen el van fogva.</p>
               <p>Nem nézett utána senki. Jártathatta az újjait Zebulon a térképen tetszése szerint, a merre akarta.</p>
               <p>Az ebédre hivó szózat félbeszakítá strategiai magyarázatait.</p>
               <p>Hanem az úri asztalnál az a fátuma esett, hogy Szalmás épen átellenébe jutott, s neki folytonosan orra előtt kellett azt az embert látni, a kiről azt hiszi, hogy az ide azért jött, hogy őtet elfogja.</p>
               <p>Zebulon nagyszerű volt az ebéd fölött.</p>
               <p>Feladatul tűzte ki magának szomszédasszonyát, a házi úrnőt, alaposan felvilágosítani a mostani hadjárat mibenléte felől.</p>
               <p>– A mint már a komámnak is mondtam, én most épen azért járok ezen a tájon, mert tízezer lovat kell vennem a hadsereg számára.</p>
               <p>Az úrhölgy jó publicum volt, mindent elhitt.</p>
               <p>– Az mind huszár alá kell?</p>
               <p>– És ulános alá. Hat ezer lengyel gyütt át hozzánk, mind lovas; de lovat nem hozhatott magával, mert azt hegyen nem lehet keresztül hozni.</p>
               <p>– Hát akkor sok pénze van komámnak.</p>
               <p>No ez veszedelmes állítás. Itt az erdő közepén! Ezt meg kell czáfolni.</p>
               <p>– Pénzt nem hordom magammal. Az nem szokás. Minden pénz itt van zsebemben – egy plajbász. Ezzel a plajbászszal utalványozhatom egy millio forintot. Arra nekem hatalmam van. Cassánál kifizetik. A kinek én egy irást adom nevemmel: az elmehet Konstantinápolyig.</p>
               <p>Még nem is hazudott vele.</p>
               <p>Hanem Szalmás lezárt nyelvét még ez a szó sem volt képes megoldani. Még evés közben is minden falat bekapása után bezárta a száját, úgy mammagott, nehogy Zebulon a szájába lásson.</p>
               <p>– Akkor hát komám rettenetes nagy ember most, csodálkozék a háziasszony.</p>
               <p>– Ohó! De micsoda ember vagyok én most? A hol vagyok, ott minden embernek parancsolok. A főispánok nekem csak hajduk, a miniszterek csak «te pajtás!» A hova bemegyek, meghuznak harangot, is fehirbe öltöztetett kisasszonyok szórják elejbem koszorukat, is tartanak üdvözlő beszédeket.</p>
               <p>Semmi sem tanusítja Mindenváró Ádám úrnak, úgy egyfelől végtelen jószívű vendégszeretetét, valamint másfelől felülmulhatlan indolentiáját, mint annak a meggondolása, hogy ő mindezen bramarbasok alatt megállhatta, hogy meg ne kérdezze Zebulontól: hát a befenekelt hordóban kit etettek az akonán keresztül? s hát a kis zsidógyerek mit beszélt az úton?</p>
               <p>Ádám úr evett és hallgatta Zebulont egy elmosolyodás nélkül.</p>
               <p>A házi asszonyságot talán piquirozta az, hogy Zebulon egyszerre ilyen nagy úr lett, s még ő vele azt a tréfát űzi, hogy itt akar maradni a nyárig. Ilyen nagy ember, a kire minden órában szüksége van az országnak. Azért is tette tán azt az észrevételt, hogy «de hátha legyőzik a hadserget, s aztán egyszerre vége lesz a nagy uraságnak».</p>
               <p>– Legyőzik? szólt Zebulon, széttekintgetve a levegőben s ott keresve azt a vakmerőt, a ki ezt tenni merné. De ki győzne le? S ha legyőzne valaki, itt van török, mingyárt segítségünkre gyün százhatvanezer emberrel; ott van anglus egész hadi flottával Dunatorkolatnál; onnan felgyün lapos hajókkal, kikből hajigálja bombát. Ha az nem elég, gyün talian; ha az sem elég, megindul Ledru Rolin Francziaországból háromszázezer emberrel, is mindent letipor. Mind az egész világ a mi részükön van. A muszka? Meg se meri moczczani magát barlangjában. Örül néki, ha nem bántunk őtet.</p>
               <p>Ebéd vége felé már az egész európai coalitiót összeállította Zebulon.</p>
               <p>Szalmás még arra is néma maradt.</p>
               <p>Pedig azt is megmagyarázta Zebulon, hogy akkor aztán mi lesz a világból? A hű hazafiak hogy kapnak kitüntetéseket, magas rangot: az olyan árulók, incselkedők pedig, kik az ellenséggel czimboráztak, kik áskálódtak, leskelődtek, árulkodtak (mind ez éles oldalpillantásokkal Szalmásra), azok majd megkapják érdemlett jutalmukat, a mi rájok nézve nem lesz örvendetes.</p>
               <p>Szalmás mindig csak hallgatott. Mindenváró Ádám pedig nem szólt.</p>
               <p>A hallgatás és nem szólás két különböző dolog.</p>
               <p>A hallgatás malitia, a nem szólás bonhomia.</p>
               <p>Hogy csak egy példát hozzak fel rá: tessék összehasonlítani egy minisztert, a ki hallgat, mikor interpellálják, és egy képviselőt, a ki nem beszél, mikor rá kerül a szólás sorja.</p>
               <p>Szalmás hallgatása jelenthette azt, hogy «kerülj csak a kezemre!» Míg Mindenváró nem szólásának az volt az értelme, hogy nem kell mindent minden embernek az órrára kötni.</p>
               <p>Délután a pipatoriumban, s estve a vacsoránál még mindig folytatta Zebulon a gascogneadokat, anélkül, hogy ellenlábasát beleszólásra birta volna ingerelni.</p>
               <p>Ádám urat mulattatta ez nagyon.</p>
               <p>Jól megvacsorálván, aztán álomnak bocsáták egymást; Zebulon még a szobából kimenet is fenyegetődzött; úgy látszik, kissé kapatos volt; a hajdú vezette szobájáig s segített lehúzni a csizmáit, miket azonban Zebulon nem engedett neki kivinni suvikszolás végett; csak hagyja ottan. A hajdú aztán lefekteté, betakarva a jó meleg dunnával, melynek láttára az egyszeri angol traveller, ki először élvezé a magyar vendégszeretetet, azt mondá a lefektető inasnak: «ugyan kérem, küldje hamar azt a másik gentlemant is, a ki rajtam fog aludni, mert alhatnám». Azt hitte a dunnáról, a mivel betakarták, hogy az madrácz, a mire még egy másik úr fog feküdni, s hogy nálunk úgy alusznak rétegbe rakva; a ki legalul esik, azé a belle étage.</p>
               <p>Reggel aztán kiderült, hogy miért nem engedte Zebulon a csizmáját éjszakára kivitetni.</p>
               <p>A reggeli már régen készen volt, az asszonyság évelődött, hogy mégsem keltek fel a vendégei; de soká alusznak; a tejszín mind megrőkönyödik; Ádám úr is morgolódott, s türelmetlenségében három szelet sonkának járt a végére; utoljára beküldék a hajdut a vendég urak szobájába, hogy keltse fel őket, és mondja meg nekik, hogy már készen várja a reggeli.</p>
               <p>A hajdú nagy meredt pofával jött vissza.</p>
               <p>– Nincsenek azok a vendég urak sehol.</p>
               <p>– Nincsenek sehol?</p>
               <p>– Nincsenek azok. Még csak le sincs fekve az ágyuk.</p>
               <p>De már ezt a csudát Ádám úrnak magának is helyszínelni kellett. Odament. A két vendégszoba egy folyosótól van elválasztva, egymással átellenben nyilt. Először is Zebulon szobájába ment be.</p>
               <p>– Ahun van ni! Az ablak is nyitva, tevé észrevételét a hajdú.</p>
               <p>Biz az tárva volt.</p>
               <p>Az asztalon pedig volt egy levél plajbászszal irva. Azt Zebulon irta Ádám úrhoz.</p>
               <p>Ádám úr ezt olvasá belőle:</p>
               <p>«– Kedves baratom. Én itt egy éjjel sem maradok tovább. Ez a gyilkos Szalmás engem elakarja fogni; ki akarja fejemet szolgáltatni. Ismerek őtet! Veszem nyakamba erdőt. Isten megálgya tigedet, felesigedet. Én tartozok hazanak iletemel; szaladok.»</p>
               <p>A biz elugrott.</p>
               <p>Onnan az átelleni szobába nézett be Ádám úr. Ott is nyitva volt az ablak. Az asztalra volt valami irva krétával; hanem ismét le lett törülve, mintha megbánta volna a nyilatkozó, hogy irást hagyott maga után.</p>
               <p>Semmi kétség, hogy Szalmás meg Zebulontól féltében menekült az ablakon át.</p>
               <p>Ádám úr egyet csóvált a fején.</p>
               <p>– Ezek biz elszöktették egymást. Pedig olyan jól mulattunk. – No majd jön más…</p>
            </div>
            <div type="div2" rend="P12">
               <head>Sorsát Senki Sem Kerülheti El.</head>
               <p>És ezzel be volt fejezve Ádám úr előtt ez a történet. Ő ugyan nem indult el a menekülteket nyomozni erdőn-bokron keresztül. Különben is ezóta hetedhét országon túl lehetnek.</p>
               <p>De mi legyünk irgalmasabbak Zebulon iránt s nézzünk utána, hol szalad?</p>
               <p>Éjnek éjszakáján sötétben, hidegben az erdőnek vette útját; követve egy barátságos hegyi patak útmutató folyását. Azt tudta régibb itt jártából, hogy a hol az a patak ered, ott van egy odvas fa, abban van egy szent kép, az némi részletes hitelben áll a környék előtt; ennélfogva ahhoz ismét egy gyalogút vezet a hegyek tulsó oldaláról, azt a gyalog utat könnyű lesz megtalálni.</p>
               <p>Nagy bátorság volt Zebulontól éjjel sötétben, egyedül, fegyver, pálcza nélkül megindulni sétálni egy olyan rengeteg erdőben, a mely arról híres, hogy minden esztendőben levágják benne Ádám úrnak egy pár csikóját a farkasok.</p>
               <p>De a félelem bátorrá tette. A nagyobb rémület a kisebbet elöli, mint a hogy a varrótűvel megszúrt ujj fájdalma elenyészik, ha forró vízbe dugják. </p>
               <p>Szerencsésen rátalált a forrásra, nagyot ivott belőle a kalapja karimájából; megtalálta a szent képpel felékesített odvas fát is, arról ráakadt a hozzá vezető ösvényre, s aztán dicsérte magát, hogy mégis csak okos ember ő, milyen szépen el tudta intézni a menekülést oly világos veszedelemből.</p>
               <p>A hold világított az útjára valami keveset, különben sokszor neki ment volna a fának.</p>
               <p>Hajnal felé úgy kezdte tapasztalni, hogy nagyon meredekre visz fel az út, jó lenne botot vágni, a mire támaszkodjék. Kiválasztott egy sugár mogyoróhajtást, s azt tollkéssel lenyiszálta valahogy. Annak a segélyével aztán könnyebben mászott fel a hegytetőre.</p>
               <p>Lefelé már szelidebb munka a ballagás. Itt már vállára vetette a botot, s a bot végére akasztotta az utitáskát.</p>
               <p>Azután csak egy kicsit meg is virradt, s a mint a fák között a holdvilágot a napvilág kezdte felváltani, tünedezett Zebulon kebléből az üldöztetéstől való félelem, hogy helyt adjon a rögtön nyomába következő más fajta aggodalomnak, melyet az erdők elhagyatottságának ünnepélyes csendje szokott előidézni.</p>
               <p>Ebben a nagy vadonban sok mindenféle állat lakhatik, a melynek a becsületérzésében nem egészen lehet bízni.</p>
               <p>Eszébe jutott Kisfaludy Sándorból az a vers, a hol az álremetével szemközt jött egy farkas.</p>
               <p>«S fogai közt fel a bércznek egy nagy halálfejet vitt.»</p>
               <p>Már ennél borzasztóbb találkozást csakugyan nem lehet képzelni. Pedig a farkasok még most is foglalkoznak a craneologiával.</p>
               <p>Ha jól emlékezik rá, még az is következik abban a versben, hogy a farkas ijedtében elejtette a koponyát, s az a remete lábához «a hegyen lekopogott».</p>
               <p>Ez sem lehetett a legkellemesebb jó reggel kivánás!</p>
               <p>Bárcsak már valami tisztásra vezetne ki ez az út.</p>
               <p>Az a kivánsága is beteljesült. A hegyi út, a mint a tulsó oldalon leért a völgybe, egy másik út által lett keresztül szelve, mely a túlsó völgyből más kerülőn vezetett ki. A keresztútnál volt egy kis üres tér.</p>
               <p>A mint Zebulon a maga útján kilép a gyepes irtványokra, a túlsó oldali bozótból egy rémkép bukkanik eléje.</p>
               <p>Nem a farkas a halálfejjel, hanem egy ember a saját fejével. – Szalmás!</p>
               <p>Egyszerre látják meg egymást mind a ketten.</p>
               <p>A mohos pázsiton még lépteik hangja sem árúlhatta el őket egymás előtt.</p>
               <p>Zebulon átlátta, hogy sorsát hiába akarja kikerülni: a fátumnak be kell teljesülni, nincs hova menekülnie többé. Ez az ember őtet megkerülte és most elfogja. És ő nála semmiféle fegyver sincs egyéb, mint egy tollkés, annak is beletörött a hegye még a multkor a profuntba, míg ellenfele bizonyosan el van látva pisztolyokkal. Zebulon, add meg magad!</p>
               <p>Ezzel a resignatióval vevé a botot a válláról, leakasztva róla a tarisznyáját s elszánt lemondással lépett Szalmás felé, mintha mondaná: «itt a botom, nem védelmezem magamat».</p>
               <p>Hanem a mint elkezdett feléje lépegetni, akkor vette észre, hogy hiszen az a Macbeth, s ő annak a Banquo-szelleme. – Antipodese szemeit elmeresztve, száját nyitva felejtve, a halálos ijedelem kifejezésével állt előtte, mint a kinek a lábai egyszerre gyökeret vertek a földbe.</p>
               <p>Annak is pálcza és tarisznya volt a kezében.</p>
               <p>Zebulon most értette meg egyszerre a dolgot.</p>
               <p>A helyzet komikus volt és fatális.</p>
               <p>– No – no Szalmás. Ne bolondozzunk egymással. Hiszen én nem akarom magát bántani; maga se ne bántsa engem. Maga azt hiszi, hogy én akarom elfogni magát; én meg azt hittem, hogy maga akarja elfogni engem. Én szaladok maga elől, maga szalad én elülem s megint csak összehoz bennünket bolondos út. Jobb lesz, hogy értsünk meg egymást.</p>
               <p>Szalmás még most sem tudott szóhoz jutni. Nagyon megijeszthették valahol másutt. Csak az álla mozgott, mintha magának beszélne valamit.</p>
               <p>– Tudja, Szalmás, kérlelé őt Zebulon, a mit tegnap mondtam Ádámnál, az csak mind tréfa volt. Nem kell elhinni. Nem bántok én senkit; csak engem hagyjanak békit. Minek is bántanánk egymást mink ketten, régi jó ismerősök? Maga is jó ember, én is jó ember vagyok. Inkább legyünk egymásnak barátsággal. Maga oda át van «azoknál», én meg ide át vagyok «ezeknél». Ha magának valami baja talál lenni ezeknél, én segíthetek a maga baján. Ha pedig engem éri valami veszedelem azoknál, maga segíthet én rajtam. Jó, ha az embernek jó barátjai vannak mindenütt. Isten tudja, hogy lesz, mint lesz? Nem kell egészen elrontanunk rigi baratsagot. Én nem elrontottam. Hiszen talán még most is ott van magánál Rideghváry barátomhoz irott levelem? No csak vigye el neki és adja oda. Mondja meg neki, hogy köszöntetem. Erről a mai scenáról jó lesz, ha egyikünk se beszél. Kinevetnének rajtunk. – Hát úgy-e, nem haragszunk egymásra Szalmás? – No Isten áldja meg magának. Már most csak azt mondjon meg, melyik úton fog maga menni? Mert tudja, én magát nagyon szeretem; sokszor mondtam már, hát elhiheti – hanem azért mégis – nem szeretném, ha egy úton járnánk.</p>
               <p>Szalmás még most sem szólt semmit. Tán fogadása tartja, vagy ijedtében megnémult, mint Tigris Róbert menyasszonya; hanem a mint megtudta, hogy szabad az út, nagyot fohászkodott, s amelyiket közelebb találta, azon megindult lefelé.</p>
               <p>Képzelhetni azt a boldogságot, mikor egyszer Zebulon a legelső magyar katonával találkozik!</p>
               <p>Nem svalizsér többé, nem uhlános, huszár az, a ki fölveri a port az úton.</p>
               <p>Csak olyan parasztos huszár, kerek kalappal, melyen széles piros szalagot visel, és tulipános szűrrel: de azért mégis huszár. </p>
               <p>Azt majd leszedte a lováról örömében Zebulon. Kezet akart neki csókolni.</p>
               <p>– Barátom! Hazám fia! Megszabadítóm! Honnan jön?</p>
               <p>– Innen a faluból, felel a megrohant vitéz.</p>
               <p>– Van ott még több is?</p>
               <p>– Hogyne? Az egész csapat.</p>
               <p>– Micsoda csapat?</p>
               <p>– No hát a Bendeguz-csapat.</p>
               <p>– Bendeguz-csapat? Nekem is van egy leányom, a kit Bendeguzellának hínak. Szabad csapat úgy-e? Hát a többi sereg merre van?</p>
               <p>– Az még a Tiszán túl van és készülődik.</p>
               <p>– Hát maguk mit csinálnak itten?</p>
               <p>– A mi feladatunk az ellenséget nyugtalanítani és a pecsovicsokat elfogdosni.</p>
               <p>Az első esély Zebulont megszeppentette. Nem kereste ő az oroszlánt, csak a nyomát.</p>
               <p>– Hát – van itt közel – ellenség?</p>
               <p>– Az nincs; de van pecsovics.</p>
               <p>(No egy ott szalad a másik úton az erdőben, gondolá magában Zebulon; de csak még sem utasította a nyomába a lovast. Jó szívű ember volt Zebulon.)</p>
               <p>– Hát nincs közel ellenség?</p>
               <p>– Nincs két napi járó földre.</p>
               <p>– No akkor én leülöm ide az útfélre, és kipihenek magamat. Magának pedig kedves barátom, itt van egy forint borravaló, menjen vissza faluba, mondjon meg csapatvezér urának, hogy küldje értem szekeret. Felfedezhetek magamat. Én vagyok az a kormánybiztos Tallérossy Zebulon, a kiről az volt a hír, hogy kassai csatában eleste, hogy ellensig elfogta. Nem elestem, nem elfogtak. Szerencsésen keresztül vágtam magamat egész armádián. Most itt vagyok, de lábamat már nem birom, mert sokat gyalogoltam. Hát küldjön értem szekeret. Majd itt megvárok.</p>
               <p>A tulipános szűrü lovas átvette a forintot is, a megbizást is, s visszanyargalt a faluba; míg Zebulon kikeresett magának egy szép gyepes mesgyét s azon végig heveredve, kedvére kinyujtózott.</p>
               <p>A küldöncz csakugyan pontosan teljesíté a rábizottakat. Egy óra nem telt bele, már látta őt Zebulon visszafelé jönni egy parasztszekér kiséretében.</p>
               <p>Egész rangbeli büszkeséggel kapaszkodott fel a saraglyába; ez hát már olyan ország, a hol az ő parancsolatjára befognak a szekérbe!</p>
               <p>Az úton aztán elmondatta magának a szekere mellett koczogó lovassal, hogy mik történtek az ő távolléte alatt a túlsó oldalon. Ajh de örült a jó meleg dicsekedésnek. Bizony jobban esett neki, mint egy bunda.</p>
               <p>– Hiszen urak vagyunk e szerint! Mit monta csapatvezér, mikor nevemet meghallott?</p>
               <p>A lovas mosolygott egy kicsit.</p>
               <p>– Azt mondta a csapatvezér úr, hogy nagyon jól ismeri az urat. Tessék hozzászállni. Szivesen látja egy kis kollácziózásra.</p>
               <p>– Áh, nagy megtiszteltetés!</p>
               <p>Zebulon kezdte magán helyregombolgatni a bekecszsinórokat, a mik nagyon összevissza voltak rendezve, egy gombbal alább mindenik. A csizmák pedig igen dicstelen állapotban, az erdei sár minden színű maradékával ellepve. A kocsiülés szalmából volt. Zebulon egy csomó szalmát kihúzott, azt csutakká csavarta, s elkezdte vele a csizmáit némileg salonképessé tisztogatni. A közben a lovas úrral folytathatta a discursust.</p>
               <p>– Őrnagy az a maga csapatvezére, vagy kapitány?</p>
               <p>– Úgy gondolom.</p>
               <p>– (Mit gondolom?)Szabad becses nevit megkérdeznem?</p>
               <p>– Boksa Gergely úr.</p>
               <p>– Micsoda? Boksa Gergő? Ki volt én alattam ökörhajcsár.</p>
               <p>Zebulon abbahagyta a csizmái tisztogatását.</p>
               <p>(No még azt sem hittem volna soha, gondolá magában Zebulon, hogy én tisztelkedni menjek valaha Boksa Gergőhöz!)</p>
               <p>Hanem azután útközben lovas kisérője annyi csodadolgot összebeszélt neki Boksa Gergő harczi erényeiről: hány gulyáját elfogta az ellenségnek? hány prófuntos szekerét elhajtotta? hány futárját elcsipte? hogy utoljára Zebulon át kezdte látni, hogy biz az nem lehetetlen, hogy ilyen háborus világban rangot kap az olyan ember, kinek jó ökle van, a ki jó lovas, és a ki nem sajnálja a ruháját összetépni a heczczben.</p>
               <p>Azért is a faluba érve, nem hajtatott egyenesen Boksa főhadiszállására, hanem a fuvaros gazda udvarára, hogy már mégis azt a csizmát egy kicsit kitakaríttatja.</p>
               <p>Patent fénymáz a gazda házánál nem volt; hanem ahelyett megkenték Zebulon csizmáit hájjal: az még jobb. E toilette alatt Zebulon megalkudott a fuvarossal harmincz forintba Debreczenig. Most már tudta utazása czélját. Az most a centrum: a főváros.</p>
               <p>Azután hát csak elment Boksa Gergőhöz tisztelkedni.</p>
               <p>Az érdemes vitéz úr szabadalmat kapott lovas guerilla csapatot alakítani, tetszés szerinti ranggal. Ha akarja kapitánynak neveztetheti magát; és ha valaki őrnagynak találja szólítani, azért sem haragszik meg.</p>
               <p>Zebulon úr nagyon megváltozottnak találta régi ismerősét. A victoria-dolmány, a rajthuzli ugyan még most is a legutóbbi egyenruhája, melyben a nagy futás előtt látta, legfeljebb, hogy a könyökei foltosak, s a térdei kopottak; hanem van ám gallérjára, meg a karmantyuira olyan széles ujdonatuj arany paszománt varrva, mint a tenyerem.</p>
               <p>Aztán belül is csak olyan volt Boksa Gergő; kopott darócz, arany paszománttal kisujtásozva.</p>
               <p>A mint meglátta Zebulont, nyájas volt és leereszkedő, és kevély és goromba vegyest.</p>
               <p>Szívesen látta, de nem nagyon mutatta iránta való tiszteletét.</p>
               <p>– Áh! a tekintetes úr is megérkezett! Örülök, hogy van szerencsém! Szívesen látom ma ebédre nálam. Másutt úgy se kapna. Tessék kényelembe tenni magát.</p>
               <p>És az egész elfogadás alatt ki sem vette a pipát a szájából.</p>
               <p>Azt azonban szerette Zebulon, hogy nem nyujtotta kezét parolázásra.</p>
               <p>Zebulon elfogadta a kinálást és leült, még pedig a pamlagra. (Boksa Gergőnek volt annyi hadi tudománya, hogy az egyetlen úri lakot választotta ki a faluban főhadiszállásának.)</p>
               <p>Aztán csak Zebulon is elővette a pipáját zsebéből, hogy megmutassa Boksának, hogy ő csak még most is urabb nálánál, s megtömvén azt dohányzacskójából, a régi familiáris fensőbbség hangján így szólt hozzá:</p>
               <p>– Ugyan édes Gergő öcsém, adja nekem egy kis fidibust.</p>
               <p>Kritikus egy felszólítás volt: egy aranygalléros úrnak azt mondani, hogy adjon fidibuszt, a szolgálattétel hűbéri jelvényét. Ha megteszi, elismeri a suzerainitást.</p>
               <p>Boksa Gergő szívesen és gorombán kivett a belső zsebéből egy nyomtatványt s odaadá az egészet Zebulonnak.</p>
               <p>– Itt van, tekintetes úr. El is olvashatja, aztán szakíthat belőle fidibuszt, a mennyit tetszik.</p>
               <p>– Mi ez? Újság?</p>
               <p>– Az hát. A Márczius! Most Debreczenben nyomják, onnan kapjuk.</p>
               <p>– Ah, derék! kapott rajta Zebulon. Azóta sem olvastam ujságot. Legalább ebből megtudok, mi történik Debreczenben?</p>
               <p>S azzal, anélkül, hogy elébb pipájára gyujtott volna, elkezdte a kiváncsiság ragyogásával arczán, mohón olvasni a megkapott ujságot. Hanem a mit abból olvasott, az lassankint letörölte arczáról a ragyogást, s rajzolt helyébe megszeppenést oly vastagon, hogy Boksa Gergőnek is feltünt.</p>
               <p>– Valami baj van, tekintetes úr? </p>
               <p>– Nem szelel pipám, monda Zebulon.</p>
               <p>– Hiszen rá sem gyujtott még.</p>
               <p>– Úgy! igaz. Azzal zsebébe dugta a pipáját, s aztán leeresztve térdére az olvasott hirlapot, sokáig bámult Boksa Gergőre, míg végre fölmerte neki azt a kérdést tenni, hogy ugyan édes Boksa barátom, nem tudná nekem megmondani, mi az a vésztörvény, mit olvasok ebben ujságban, mit hoztak abban országgyülésben?</p>
               <p>– Oh igen is tudom. Az olyan törvény, mely szerint hazaárulók és ellenséggel czimborálók vésztörvényszék elé állíttatnak.</p>
               <p>– De hát mit értenek az alatt, hogy «hazaárulók»?</p>
               <p>– No, hát például az olyan képviselőket, kik nem jöttek el a debreczeni országgyülésre.</p>
               <p>– De hátha akadályozva voltak? Már teszem föl magam is.</p>
               <p>Boksa igen biztató modorban felelt:</p>
               <p>– Hát hiszen a ki nem jöhetett, purificálhatja magát, a vésztörvényszék itélni fog fölötte, s ha igaza volt, fölmenti.</p>
               <p>– No köszönök alázatosan. Én azóta mindig szaladok, mint üldözött nyul hajtásban, bujkálom pinczében, hordoban, mészkemenczében, zsidó asszony fejkötőjében, hordom moslikos dézsát napszámba, szenvedek hazámért hideget, éhséget; s mikor megérkezem országgyülésbe, akkor fognak engemet nyakon s állítanak vésztörvényszék elejbe. No szip dolog!</p>
               <p>– Már ez pedig nem lehet máskép. Megmagyarázza ezt a Márczius jól. Egyszer már keményen kell fogni ezeket a hazaárulókat! A ki ma itt, holnap amott!</p>
               <p>– No én egy óráig sem voltam amott. Menté magát Zebulon.</p>
               <p>– A ki csak beszédbe állt is az ellenséggel.</p>
               <p>– No én csak egy szót sem szóltam vele. Ágyulövésnél egyebet se nem hallottam tőle. – Zebulon úgy védte már magát, mint ha a törvényszék előtt állna.</p>
               <p>Boksa pedig annál jobban hepcziáskodott.</p>
               <p>– Vagy csak aki egy sor levelet irt is az ellenségnek: akármit.</p>
               <p>No már erre nem mondhatta Zebulon oly apodictice, hogy «ezt se nem tettem». Bizonyos Rideghvárynak irt bolondság bizonyos Szalmásnál kissé nyomta a lelkét. No de Szalmás ezóta már az operenczián is túl van s az a bizonyos levél rég elhasználódott már egyre másra; nincs mit aggódni miatta.</p>
               <p>– Hja bizony, ilyen időben nem lehet kimélni az embereket; folytatá Boksa Gergő, kegyetlen dölyffel, s azt a bátorságot vette magának, hogy leült Zebulon mellé a pamlagra s egymásra vetette a lábait, összefonta a mellén a karjait, úgy pöfékelt. – Ilyenkor nem ismerek se jó pajtást, se nagyurat. S ha az édes apám fia volna is a ki áruló, elcsipetem és felküldöm.</p>
               <p>– Hova fel?</p>
               <p>– Nagyváradra.</p>
               <p>– Mi van Nagyváradon?</p>
               <p>– A vésztörvényszék.</p>
               <p>– Hát már van is?</p>
               <p>– Van bizony; de nagyon van; és működik is.</p>
               <p>– Is működik is? És ha maga Boksa megfog egyet, küldi oda?</p>
               <p>– Küldöm én! Ha a szentek fia is! Elég jó pajtásom volt a Szalmás…</p>
               <p>Zebulonban hülni kezdett a vér erre a névre.</p>
               <p>– De spion volt az ármányos. Megtudtam. Utána iramodtam.</p>
               <p>– Hát maga kergette Szalmást? – Ez észrevételt szalasztá ki Zebulon a száján, mire gyanus oldalpillantással monda Boksa:</p>
               <p>– Hát tudja az úr, hogy én Szalmást kergettem?</p>
               <p>– Nem, csak rosszul intonáltam hangsúlyt; kérdeztem, hogy kergette kapitány úr (már kapitány úr!) Szalmást? Nem bánom én, csak kergessen őtet tovább is. </p>
               <p>– De már nem kergetem tovább.</p>
               <p>– Miért nem?</p>
               <p>– Mert már elcsiptem.</p>
               <p>– Mikor?</p>
               <p>– Ezelőtt egy órával. Épen belém jött a nyavalyás, a mint szökni akart valahonnan.</p>
               <p>– Is aztán mit csinálta Szalmással?</p>
               <p>– Itt van a fás kamrába becsukva. Nagyon veszedelmes ember. Tömérdek irás volt nála kabátjába, meg a csizmatalpába is bevarrva. Én ott is rátaláltam.</p>
               <p>Zebulonnak úgy tetszett, mintha Boksa nagyon nézné az ő csizmáit is.</p>
               <p>– Sok mindenféle urat compromittáló irások voltak nála, folytatá Boksa, fontos szemöldökrángatással.</p>
               <p>Nojszen ez épen elég volt Zebulonnak; vésztörvényszék, ellenségnek irott levél, Debreczen, Nagy-Várad, Szalmás, Boksa, golyó és lőpor.</p>
               <p>Azt mondta Boksának, hogy engedelmet kér az őrnagy úrtól, egy kicsit hazamegy a szállására, más csizmát húz, mert ez nagyon szorít.</p>
               <p>Igaz is, hogy szorította, még pedig a torka körül, t. i. Zebulon torka körül; hanem az nem igaz, hogy Zebulonnak más csizmája lett volna.</p>
               <p>– Fogjon bácsi, rögtön és vigyen innen engemet; mondá a fuvarosának, a mint megérkezett hozzá.</p>
               <p>– S hová vigyem az urat?</p>
               <p>– Nem bánom én, akárhová, csak Debreczenbe nem.</p>
               <p>De már mégis annyit szeretett a fuvaros megtudni, hogy aláfelé, vagy fölfelé induljon-e meg Zebulon úrral? s hogy hány napi útra legyen készen?</p>
               <p>Zebulon arra határozta magát, hogy «fölfelé», és mennek addig, a míg menni «lehet».</p>
               <p>Most azután előlről is kergetik, hátulról is kergetik, maradás nincs sehol, menekülés nincs sehova, czél csupán a futás.</p>
               <p>Ha a német megfogja, főbe lövi; ha a magyar megfogja, főbe lövi; ott rebellis, itt hazaáruló. Akármelyiknek kerül a kezébe, már kész a halálos itélete. «Valóságos akasztófa-allée közt járkáltam», így fejezé ki Zebulon e siralmas helyzetét, a melybe jutott.</p>
               <p>A legközelebbi állomáson, az alatt, míg a fuvaros etetett, Zebulon ollót, borotvát kért a korcsmárostól.</p>
               <p>Szép hosszú szakálla volt, közepén kissé fakó, itt-amott szürke szálakkal átszőve. Ez a szakáll volt az ő büszkesége, úri tekintélyének symboluma; vassal soha nem irtott, fésüvel ritkán tépásztott szakáll, a melyről olyan jól esett ebéd után a ráhullott zsemlemorzsákat lesepergetni. Most neki állt ollóval, borotvával férfiusága e büszke czímerének, s levágta azt tőből.</p>
               <p>Oh ti nem tudjátok azt, szakállt nem viselő népek, mit tesz az, valakinek rászánni magát, hogy a szakállát levágja. Az egy partialis temetkezés!</p>
               <p>Zebulon sokáig nézegette a markában áldozatnak esett állsörényét, egy pár könyet törült szét a szemében, aztán papirosba csavargatta testi énjének legdrágább megdicsőült részét, s keblébe dugta azt. Legalább ott fogja viselni.</p>
               <p>Azután belepillantott a tükörbe, kiöltötte a nyelvét arra a csúnya emberre, a ki a tükörből visszanézett rá, s hátat fordított neki.</p>
               <p>Pedig már ezentúl mindennap látnia kell azt a csúnya embert a tükörből, mert a levágott szakáll egy bizonyos rabszolgaságot hagy maga után: a mindennap borotválkozás kegyetlen rabkötelességét.</p>
               <p>A mint aztán Zebulon újra megjelent a fuvaros előtt, az őt nagyon megbámulta ez ifjított kiadásban.</p>
               <p>Míg a korcsmában voltak, addig nem szólt neki; hanem a mint kiértek megint az útra, visszafordult a kocsiülésből Zebulonhoz.</p>
               <p>– Ugy-e bár, az úr most olyan helyeken szeretne járni, a hol a világnak nincs szája?</p>
               <p>– Bizony, felelt rá Zebulon.</p>
               <p>– Értem, szólt a fuvaros. Nem kérdek többet. No majd elviszem én az urat úgy, hogy semmi baj nem éri. Ugy-e Lengyelországba akar menni?</p>
               <p>– Oda. Zebulon ráhagyta. Tudta is ő, hogy hova megy?</p>
               <p>– Vittem én már oda egy urat, a ki a lengyelekért ment. Majd elszállítom én az urat is olyan félreeső helyeken, a hol a madár sem jár; egész odáig, honnan majd megint mások odább viszik, míg eljut Lengyelországba. Nem kell nekem többet mondani.</p>
               <p>No ennek örült még csak meg Zebulon! Nem elég neki a miben már benne van; most még egy kis lengyel conspiratiót is a nyakába varrnak. Még elviszik a krakúzok közé!</p>
               <p>Pedig ugyan vitte a fuvaros, a hogy megigérte, két nap, két éjjel, szolgabirót, útibiztost soha nem látott utakon keresztül, hegyekbe, völgyekbe, gyanus szállásokba.</p>
               <p>A harmadik napon megsokallta Zebulon a dicsőséget. Nem akar ő lengyel legiót toborzani. A mint egy völgy torkolatánál megpillantotta egy falu tornyát, megállította a szekeret; kifizette a fuvarost; azt mondta neki, hogy csak forduljon vissza s menjen haza; már innen ő majd odább talál. Itt ebben a faluban különös dolgai vannak.</p>
               <p>A fuvaros sajnálta nagyon: milyen szépen elvitte volna Lengyelországba!</p>
               <p>Zebulon vitte megint a tarisznyát gyalog. Soha a nevét sem hallotta ő annak a falunak, a hova be akart ballagni; de megtetszett neki nagyon, mert két tornya volt.</p>
               <p>Az egyik torony, a kisebbik, a pápistáké, a másik, a bádog fedelü, a nagyobb, a lutheránusoké. Ez tetszett meg neki azon a falun nagyon.</p>
               <p>Ment egyenesen a lutheránus pap házához.</p>
               <p>Schneiderius Bálintnak hivták ezt a derék urat.</p>
               <p>Zebulon bemutatta magát a papnak. A pap olvasott ember volt, hallotta a nevezetes úr hírét.</p>
               <p>Akkor aztán Zebulon meggyónt neki mindent elejétől végig, híven.</p>
               <p>Ő neki már most a történtek után ebben az országban nincsen maradása; mert itt ő van egyedül abban a kivételes állapotban, hogy minden, bárki kezében levő puska az ő fejének van fordítva.</p>
               <p>Schneiderius Bálint igen eszes és jószivű férfi volt. Mindjárt készített valami tervet, a mivel a nevezetes férfiút megszabadítsa.</p>
               <p>Zebulonnak ki kell menekülni a külföldre.</p>
               <p>A külföldre meneküléshez útlevél kell.</p>
               <p>Útlevelet csak a császári hadak kormánybiztosa adhat.</p>
               <p>Az most épen Eperjesen van. (Ez még Branyiszkó előtt volt.)</p>
               <p>Hogy attól útlevelet lehessen kapni, arra különös ürügy kell.</p>
               <p>Az ürügy megvan.</p>
               <p>Schneiderius Bálintnak van egy diák fia Göttingában, Schneiderius Theophilus, az nem rég írt az apjának, hogy sietve küldjön neki pénzt, mert halálos beteg. Persze pénzt nem küldött azért neki az öreg, mert a «Fuchs» nem beteg, csak korhely; hanem annak a levélnek az alapján egy megkeseredett atyának könnyen lehetne útlevelet kérni Göttingába, a beteg fia meglátogatása végett.</p>
               <p>Zebulon szökhetik külföldre Schneiderius Bálint tisztelendő úr útlevelével.</p>
               <p>– Az ám, kedves papom, monda mindezekre Zebulon; de bolond passusba beleirnak ám szemiles leirást is; aztán nekem van hajam szöszke mint kender, tisztelendő atyaságé fekete, mint a vaddisznó és kemény: – azt még lehetne megfesteni; de hova elteszem orromat, mikor enyim nagy sasorr, tisztelendő atyáé meg tömpe.</p>
               <p>– Könnyű ezen segíteni; monda a pap. Menjen fel Eperjesre uraságod maga az én nevemmel és irassa le magát az útlevélben.</p>
               <p>– Én menjek be? Tisztelendő úr reverendájában? Hát a bajuszom?</p>
               <p>– Az levágatik.</p>
               <p>De már erre duplát sóhajtott Zebulon. Még a bajusz is! A hatalmas, parancsoló bajusz! A «gyászvitézek» esete óta nem történt hasonló csonkítás magyar emberen.</p>
               <p>Egy napi meggondolásra való időt kért magának e tárgyban Zebulon. S egy napi meggondolás után arra a végeredményre jutott, hogy ha a között kell választani, hogy vagy a nyakat, vagy a bajuszt, mégis csak inkább a bajuszt kell a késnek adni; mert az megint csak kinő; de a nyak, úgysegéljen, nem nő ki többet.</p>
               <p>Hát csak a bajuszt is el kellett tenni a mellény-zsebbe.</p>
               <p>Mikor aztán így megkoppasztva, megalázva megállt a tükör előtt Zebulon, magának is el kellett ismerni, hogy soha szelidebb, jámborabb, supplicansabb protestans pappal még nem találkozott, mint a milyent most lát maga előtt.</p>
               <p>Hát még mikor a pap tógáját felvette. Nevetni nem volt ám szabad senkinek; mert komoly dolog ez nagyon. Ez a játék emberfejbe megy.</p>
               <p>Schneiderius Bálint betanította neki, hogy mit feleljen, ha kérdezik? El ne felejtse a fia nevét, meg különösen a saját nevét; a hova utazni akar; és a falut, a hol lakik: azt Pukkersdorfnak híják. Ezt mind jól emlékében tartsa.</p>
               <p>Zebulon még egy napot kért magának, hogy magát veszedelmes szerepébe beletanulja. A következő napon azután útra kelt Eperjes felé, magával vivén a derék Schneiderius Bálint áldását, reverendáját és fiának lamentabile nuntiumát.</p>
               <p>Eperjes tele volt császári seregekkel mikor Zebulon behajtatott.</p>
               <p>A sorompónál nem bántották, látták, hogy pap; hanem adtak Geleitscheint, hogy vissza is térhessen.</p>
               <p>Egyenesen a főkormánybiztos szállása elé hajtatott. Szive majd kiugrott féltében, mikor annak a lépcsőin felballagott. Az egész úton mondta magában a neveket: Valentinus Schneiderius, Theophilus Schneiderius. Göttinga, Pukkersdorf. Szentül félt, hogy mégis, mikor a biztos előtt fog állani, mind valamennyit el fogja felejteni. </p>
               <p>De már benne volt: előre kellett menni. Egyik szobából a másikba küldték, mindenikben ismeretlen fancsali pofák írtak, dolgoztak valamit, végre bebocsáták a hatalmas császári biztos elé.</p>
               <p>Zebulonnak a félelem is segített, magát tökéletes meghunyászkodott lelkipásztorrá maszkirozni; lehúzta a fejét a nyaka közé, midőn a biztos úr ajtaján belépett, a két kezét keblére tette ájtatosan: az egyikben volt egy nagy cilinder kalap, a másikban a filius prodigus epistolája, s minthogy Schneiderius termete valamivel alacsonyabb volt Zebulonénál, meghajlítá térdeit, hogy a reverenda a lábáig leérjen. S a világért föl nem emelte volna szemeit, midőn nagy ájtatosan elrebegé:</p>
               <p>– Bonum mane præcor, domine perillustrissime!</p>
               <p>De alig ejtette ki ezt az öt szót, a midőn a kormánybiztos úr hangos hahotára fakadva, kiálta fel:</p>
               <p>– Servus Zebulon!</p>
               <p>A villámcsapás nem lett volna oly rettenetes, mit ez a szó «servus Zebulon!»</p>
               <p>Hősünk valóban úgy megrettent, hogy ha a reverendába nem támaszkodik, összeroskad.</p>
               <p>– Hát téged mi az ördög hord itt ebben a papi ruhában?</p>
               <p>Zebulon csak most bámult rá a megszólító kormánybiztosra. Rideghváry Bencze volt az.</p>
               <p>A főúr azonban nem vette észre Zebulon bámulását, eléje sietett, megölelte, megrázta kezeit és megdicsérte.</p>
               <p>– No csak hogy valahára mégis eljutottál hozzám. Derék ember vagy, Zebulon. Megkaptam Szalmástól küldött leveledet. Azóta mindig vártalak. Dicső, hogy eljöttél. Ez az álruha mutatja, milyen veszedelmeken kellett idáig eljutnod. Nem marad el hűséges ragaszkodásod jutalma. Az igért helyet fentartottam számodra. Azonkívül egy magas küldetésben fogsz részt venni. Nagy emberré foglak tenni Zebulon! nagy emberré!</p>
               <p>Zebulon még mindig úgy érezte magát, mint a kit a vízből húztak ki. Nem talált rá a fejére.</p>
               <p>– És most legelébb is jer ide, ird alá ezt az ívet. Ne kérdd, mi az? Csak ird alá. Láthatod, hogy a legelőkelőbb férfiak nevei vannak már ott aláírva.</p>
               <p>Zebulon engedte a tollát menni a papiroson, mint mikor az álmos kocsist viszi a lova tudta nélkül a jól ismert úton.</p>
               <p>Az a papir pedig, a melyre felírta akkor a nevét, az volt ama historiai okirat, melyben magyar előkelő urak esedeznek a minden oroszok czárjának, hogy kegyeskedjék hazájuk négy fehér folyamának vizét hatalmas seregeivel pirosra festeni.</p>
               <p>Most azután Zebulon az első grácziát kérte ki magának, hogy hadd menjen aludni.</p>
               <p>És aludt másnap reggelig, mintha ópiumot szítt volna.</p>
               <p>S mikor azután kialudta magát és fölébredt, akkor kezdte észrevenni, hogy milyen furcsát álmodik ő most ébren.</p>
               <p>Hogy került ő most ide, a hova semmi szándoka nem volt jönni, hogy szökött el a másik oldalról, a hol teljes szándéka volt megmaradni? pedig hiszen nem kapták meg Szalmásnál semmi levelét, mert az Rideghvárynak rég átadatott. És hogy mindez milyen furcsa komédia a sorstól.</p>
               <p>Még hogy a mérték beteljen, mikor felöltözött s elment Rideghváryt meglátogatni, már ott találta nála Szalmást. A furfangos férfiu természetesen megszökött még az első éjjel Boksa Gergő ketreczéből s elhordta a vésztörvényszék elől az irháját. Épen azzal mulattatá a méltóságos urat, hogy Zebulonnal való találkozását mesélte el neki.</p>
               <p>Rideghváry úr kaczagott azon nagyon.</p>
               <p>Tökéletes tréfának tartotta a dolgot.</p>
               <p>Még azt kivánta Zebulontól, hogy azt a vidám történetet majd mondja el az ebéd fölött, hogy ugratták ők meg egymást Szalmással?</p>
               <p>Hanem Zebulon nagyon komoly maradt e fölszólításra, és csak úgy magában mondá a «Babyloni vizek mellett ültünk» zsoltár 6-dik versét. </p>
               <p>«Inkább ragadjon az én nyelvem az inyemhez!»</p>
               <p>És attól a gondolattól nagyon komoly ember lett Zebulon.</p>
               <p>A miért aztán még többet nevettek rajta a főurak.</p>
               <p>Akkor épen nagyon nevetni való idők jártak.</p>
            </div>
            <div type="div2" rend="P12">
               <head>Egy Magános Lovag.</head>
               <p>Pesten nagy méla csend van. Reggel már az idő s az utczák még mind üresek. Hetivásár napja és semmi szekér a vásártéreken. Szép derült nap és semmi járás-kelés az utczákon. A szokott zsibongás helyett a népes járdákon alig tévedez egy-egy magános alak, kit a kényszerűség kihajtott, vagy a ki a helyzetet nem ismeri. Az utczaszögleteken rövid tartalmú falragaszok vannak, miket az éjjel ragasztottak ki: ha a magános utczajáró azokból egyet elolvasott, sietteti lépteit s igyekszik az utczáról eltünni. Nehéz fenyegetések vannak ama nyomtatott sorokban.</p>
               <p>Pest olyan derült arczú város különben. Nincsenek ócska tornyai, vármaradványai, mik elmult borús időkre emlékeztetnének, az utolsó védbástya fala rég házak közé van beépítve; nincsenek ódon kastélyai, mikhez rémmeséket költhetne a népmonda; nincsenek titoktartó kolostorai, mik hideg borzadályt lehelnének falaikból; nincsenek fényes aristocraticus palotái; nincs Bastilleje, sem Towere, de nincs Kremlje és Louvre-e sem; még csak egy nagyobbszerű templom sem kevélyíti arczát. Olyan «otthon»-nak szánt város az egész.</p>
               <p>Negyvenöt év előtti arczáról beszélek. Még akkor nem volt körüle az a száz fekete kémény, mely most mindennap fekete korommal írja fel az égre a földi prózának diadalait; eszemben sem élt a múzeum körüli city; a széles Dunaparton hosszan egy, csupa egyenlő két emeletes házakból támadt épületsor mosolygott. Olyan volt az, mint egy szép fiatal hölgynek ajkai közt a ragyogó fogsor. A közeledő idegent úgy hivogatja az első tekintet. </p>
               <p>Már most aztán ennek a fiatal hölgyarcznak csak egy bajuszt kell festeni, hogy szokott imádói se ismerjenek rá, s az idegenek elfussanak tőle.</p>
               <p>E fiatal hölgyarczra festett bajusz: egy kanyargó pallizádsor az újépületi laktanyától a lánczhidfőig, melyet a császári hadvezér húzatott a városon keresztül. Pest közepén végig egy hegyes czölöpökből vert palánk, a Dunáig kettős sorban, a Dunaparton végig egyszerűen, a palánk közeiben lőrések. A lánczhidfőnél tágas udvarrá alakul a palánk, mely a mostani Lloyd (akkor nemzeti casino) épületéig terjed. Ez udvarral összekötve, ott, a hol a koronázási halom áll most, emelkedik egy tuskó-várad, négyszögű nyilásokkal, mikből ágyúk leskelődnek elő, ezek a csodaszörnyek, a miknek tátongó nyilása egyszerre száj és végür.</p>
               <p>E tuskó-várad által a Dunasor egy zsákutczává lett, mely közepett el van zárva. A lánczhidon nem jár a polgári közönség. A budai oldalon pedig, hol most az alagutszáda nyilik, a lánczhid egész szélében van kiszegezve tizenkét gátlöveg, mint egy lefektetett orgona, mely egy jelszóra végig söpörheti az egész lánczhidat.</p>
               <p>Azok a falragaszok, mik korán reggel ott támadtak az utczaszögleteken, azt jelentik a lakosságnak, hogy a kik a mai napon a város utczáin ácsorogni fognak, vagy a kik a pallizádvonalra néző ablakokban találják magukat mutogatni, a kiváncsiságból származható személyes veszedelmek esélyeit maguknak tulajdonítsák.</p>
               <p>Azért mégis akadtak kiváncsiak, kik leeresztett ablakfüggönyök mögül egy-egy pillantást vetettek a palánksorozat mögé s megpillanták a szakadatlanul vonuló szuronysort, mely mint egy tüskéshátú óriás-kigyó tekergett szűk korlátai közt végig a pallizádsor mögött, a lánczhidon át Budára, dobszó, trombitahang nélkül. De még a ki lenézni nem mert is a fenyegető mysteriumra, hallhatá egész éjjel azt a szakadatlan zörejt, mely megrázta a házak talapzatait, s az alvókat felkölté ágyaikból: a nehéz lövegek gördülését a kövezeten. Másfelől a hajóhidon, melynek hidfője a mostani Deák-utczával volt szemben, lovas csapatok, társzekerek hosszú sora nyomakodott egymás sarkában, mint a kinek nagy sietsége van.</p>
               <p>Szorongva kérdezé mindenki: mi történik mai nap?</p>
               <p>A mint az utolsó lovas csapat áthaladt a hajóhidon, egyszerre kigyulladt annak a budai partot érő vége. Nyugati szél fútt, a hid kátrányos szalmával volt meghordva; öt percz alatt lángba borult az egész s lobogott egyik parttól a másikig. A kék Duna, mint egy vonagló óriás-kigyó, derekán tűzövvel átszorítva.</p>
               <p>Most azután tudta mindenki, hogy mi történik?</p>
               <p>A császári hadvezér elégeti a háta mögött a hidat.</p>
               <p>A «háta mögött»? A büszke főúr, ki előtt csak a bárónál kezdődik az ember, – a kevély államférfi, ki egy egész nemzettel, mely békejobbját nyújtá felé, még egyezkedni sem akart; az elbízott hadvezér, ki négy hó előtt sipkáját a budai királyi lak asztalához vágva mondá: «ecocce: finita la comedia!» és most elégeti a hidat a háta mögött! az eltaszított békejobb elől futva, melyet önmaga kényszerített a kardmarkolathoz nyúlni.</p>
               <p>Hát a háta mögött mi jön?</p>
               <p>Ugyanakkor, midőn a lángoló hajóhid tűzöve átölelte a kék folyamot, a kerepesi úton egy magános lovag vágtat be a városba.</p>
               <p>Egyetlen egy huszár.</p>
               <p>Öltözetéről itélve, főtiszt lehet. Jó telivér paripán ül, kardját ki sem húzta; pisztolyai nyeregkápájában pihennek.</p>
               <p>Egyedül vágtat végig a hosszú, téres utczán.</p>
               <p>Messze elmaradva mögötte üget egy kis huszárcsapat, vakmerő vezetőjét szemmel is alig éri be.</p>
               <p>A vágtató magános lovag paripájának dobajára kitekintenek a lakosok az ablakokon. És akkor, – mintegy varázsütésre, egy gondolat, egy pillanat alatt megváltozik az egész város arcza. </p>
               <p>Az első huszár nyargal a városon végig.</p>
               <p>S a mint végig nyargal, fenhangzik nyomában az a visszagondolhatatlan, leírhatatlan kiáltás, a mit csak akkor fog még egyszer hallani Isten, mikor az arkangyal trombitája azt fogja harsogni: «feltámadás!» mikor az újraébredők myriádjai lerázzák magukról a földet, mely alatt átszunnyadták a századok rémálmait, mikor a gyöngéknek ereje villámmá nő, s az erősek hatalma füstté oszlik, mikor lelke támad minden rögnek, s a föld egész felszíne egy élő tömeggé válik, melyből egy csillagokig ható zengés harsogja az egyik sarktól a másikig: hozsánna! hozsánna!</p>
               <p>Ilyen kiáltás volt az.</p>
               <p>Egy rettenetes «éljen!» ordítás, mely kezdődött a kerepesi úton s végig hangzott az indóházig, hosszan az egész Duna-soron végig, be a legszűkebb utczák mélyébe, s mentül tovább, annál magasabbra emelkedett fel a szent őrjöngés egetrázó riadaláig; százezernyi börtönből kiszabadult rabnak phreneticus dæmon-kardala volt az! A rab titánok üdvordítása volt az, kiknek sikerült ledobni melleikről a Peliont és az Osszát!</p>
               <p>Mint a feltámadás napján, mikor a sírok felvetik halottaikat, mikor minden rög megelevenül, egyszerre megtelt néptömeggel minden utcza: őrjöngő, gyönyörtől ittas, tomboló néptömeggel. Agg, gyermek, férfi, nő, úr, napszámos, zsidó, keresztyén, ismerős, ismeretlen ölelte, csókolta egymást, zokogott, kaczagott, kérdezett, válaszolt, éljenzett, kiáltozta tele torokból, tele szívből a haza szent nevét. Minden ablak egyszerre felnyílt; minden ablak tele lett mosolygó angyalfőkkel, örömükben könyhullató, fájdalmukban nevető hölgyarczokkal. Koszorúnak lett fonva az üvegházak minden virága, s a koszorúk, a virágok lehajigálva a huszárok lovainak lábaihoz.</p>
               <p>A legelső huszárok lovainak lábaihoz, kik Pest utczáin végig robogtak!</p>
               <p>Hogy elhalmozták azokat koszorúkkal! A virágfüzértől nem látszott ló és lovas. Hogy omlottak le előttük térdre, arczra, magasrangú, csodaszépségű úrhölgyek, mint szentek, mint megváltók előtt! Magasrangú, csodaszépségű úrhölgyek – oda, az utcza porába és csókolták a közhuszár barnult kezét!</p>
               <p>És egyszerre, egy villanyütésre kint lengett minden házon a nemzeti szinű lobogó; a gyönyörű piros-fehér-zöld jelvények, a nemzeti czímerekkel, miket dugdosni, titokban tartani kellett eddig, miket a nők testükön viseltek eddig, miket halálveszedelem volt rejtegetni; most egyszerre megjelentek: hosszú, szélben úszó lobogók s apró repkedő zászlócskák, ablakokban, erkélyeken, háztetők, padlások nyiladékaiban és toronytetőkön! Egy város, mely egy varázsszóra pillangószárnyakat kapott s örömében az égbe akar repülni velök!</p>
               <p>Ki vette volna akkor észre, hogy az örömragyogás felett egy szemfödelet sző sötét füstfellegből valami ellenséges szellem titkos keze. A lángoló hajóhid füstje terjeng a menyegzőjét ülő ifju város pántlikás feje felett; mint baljóslatú gyászfátyol.</p>
               <p>A magános lovag, ki előrenyargalt az üdvrivalló tömeg diadalzaját mindenütt megelőzve, a hatvani utczán vágta tott s azután bekanyarodott egyik mellékutczába.</p>
               <p>Ott elkezdett lassabban léptetni, s egy házszámot keresett.</p>
               <p>Mikor rátalált a keresett számra, leszállt lováról s azt bevezeté maga után a ház nyitott kapuján az udvarra.</p>
               <p>A lódobajra és sarkantyúpengésre kidugta borzas fejét egy alacsony üveges ajtón valami házmesterféle egyéniség.</p>
               <p>Csizmadia volt – valószinűleg.</p>
               <p>– Jó napot, monda a lovag.</p>
               <p>A házmester részéről az volt rá a fogadj isten, hogy ajtóstul együtt kibukott az udvarra, először megrohanta a tisztet, annak elkapta egyik kezét, azt megcsókolta; a tiszt visszarántotta a kezét; akkor megcsókolta a kardbojtját; a tiszt azt sem engedte sokáig; akkor átnyalábolta a lova fejét s annak csókolta meg az orrát. Azután neki iramodott, hogy majd kiszalad az utczára, s miután a tiszt által e futamodásban, gallérjánál megragadtatván, tényleg akadályozva lőn, csak az udvart lármázhatta fel e kiáltással: «itt a huszárok! itt a magyarok!»</p>
               <p>– Ugyan polgártárs, ne ordítson oly bomlottul! csitítá őt a főtiszt.</p>
               <p>– De hát hogyan jött ide nagyságod! fölséged! szentséged! generális úr! felmarschal úr! Szent-Mihály arkangyal úr! Hogyan jöhetett ide?</p>
               <p>– No ezt majd elmesélem máskor. Hanem most elébb utasítson engem valakihez, a kinek e házban kell lakni s a kivel én még ez órában akarok beszélni.</p>
               <p>– Elébb a szentséges szent nevét mondja meg nekem az úr, hadd tudjam, kit látok élő szemeimmel?</p>
               <p>– Jól van öreg. Megmondom. Baradlay Richardnak hínak. Ha kedve telik benne, akár ide kvártélyozom magamat. Hanem elébb utasítson el szaporán.</p>
               <p>– Oh Istenem, milyen szép ember! Egy ilyen huszár! Azzal a nemzeti kardkötővel! Már hogy tudott a feleségem meghalni ezelőtt egy héttel, hogy nem tudja ezt látni! Hogy nem hívhatom őt haza, hogy ezt látná! Nem akart addig meghalni, míg egy huszárt nem lát ismét az utczán végig nyargalni.</p>
               <p>Richardnak már csak végig kellett várni, hogy hadd sírja ki magát kedvére a jó ember.</p>
               <p>Végre aztán nagy zokogás közt csak rátért a házmester.</p>
               <p>– Hát mi tetszik?</p>
               <p>– Én egy asszonyságot keresek, kinek itt van a szál. lása. Bizonyos Bajcsikné asszony.</p>
               <p>– Oh tudom, tudom. Itt van biz annak a szállása. Itt van. – Ugyan: nem szabad ennek a szép paripának egy kis kávés kalácsot adnom?</p>
               <p>– Hagyjon fel a paripámról való gondoskodással, édes földim. Hányadik ajtó azon asszonyságé?</p>
               <p>– A 21-ik a második emeleten, szolgálatjára. Szabad lesz addig is ennek a dicső paripának a kantárját tartanom?</p>
               <p>Richard mosolygott e hazafiui extasison s miután lóháton csakugyan nem szándékozott fölmenni a második emeletre, rábízta a kantárszárat a házmesterre, ki is a kedvező alkalmat felhasználva, azalatt, míg Richard fölment a 21-ik ajtóig, benyult a szobája ablakán, kivette onnan félbenhagyott reggelijét, a kávés bögrét és a kuglhupfot s nagy gyönyörködéssel mártogatott falatot falat után a kávéba, s rakta egyenként a tenyerébe, onnan meg a ló szájába, úgy örült neki, hogy az azt kegyeskedik megenni.</p>
               <p>Egyszer aztán Richard lekiált rá a második emelet folyosójáról:</p>
               <p>– De tán nincs itthon az asszonyság? – Senki sem jő felnyitni az ajtót.</p>
               <p>A házmester az udvarról válaszolt:</p>
               <p>– Hja! biz az asszonyság nincsen idehaza.</p>
               <p>– Hát valami cselédje nincs itt?</p>
               <p>– Senki sincsen idehaza.</p>
               <p>– Ejnye polgártárs! Ezt megmondhatta volna odalenn is. Nem másztam volna fel az emeletbe.</p>
               <p>A jámbor furfangosan nevetett. Hiszen csak azt a szép lovat akarta megreggeliztetni.</p>
               <p>Mikor aztán Richard megint leszállt az udvarra, a világért sem veszekedett a bohó öreggel a megjáratásért. Minden tréfát fel szokott venni és mindenkitől. Az oroszlán nem használja a körmeit vakarózásra, mint a kutya.</p>
               <p>– Hát mikor jön haza ez az asszonyság?</p>
               <p>– Bizony nem tudom!</p>
               <p>– Azt sem tudja, hogy hol van? Hol találkozhatnám vele?</p>
               <p>Az exaltált hazafi ég felé emelé keserves szemeit.</p>
               <p>– Oh bár találkozhatnék vele az excellentiás úr még ma, még ez órában; bár nyithatná be, bár rughatná be sarokkal, bár üthetné be buzogánynyal azt az ajtót, a melyen belül az az asszonyság lakik. </p>
               <p>– Mi a patvar! Hát hol lakik?</p>
               <p>– Budán. A kaszamátában.</p>
               <p>– S miért lakik ott?</p>
               <p>– Azért, mert oda van bezárva. Egy éjjel érte jöttek: azt mondták, hogy a mieinkkel czimborál, hogy azoknak szállít hadi szereket, meg tudósításokat. Igaz, hogy sokat járt Debreczenbe. Aztán elfogták cselédestül együtt s átvitték Budára. Többször vittem oda utána holmit; de hozzá nem eresztettek soha. Ott van a Nr. 1-ben a fehérvári kapu mellett.</p>
               <p>Richard boszúsan csapott kardja végével a földre. A miért annyira sietett, a mért előre vágtatott az ellenségtől elhagyott város közepébe: az nem a dicsszomj volt, nem a vágy a felszabadult város első örömriadalától megittasodhatni, hanem egy szent fogadás, melyet egy kardja által lefektetett bajtársnak, egy vitéz ellenfélnek halállal küzdő kezébe tett le.</p>
               <p>«Nem fog gyermeked sirása felkölteni ott lenn!»</p>
               <p>E fogadás, ez igéret sarkantyúzta lelkét mind azon nap óta; a türelmetlenség ingerült mérgével vezette napról-napra lovasait az ütközetbe, mely minden nap megújult Pest rónáin, hogy minden nap félbe szakadjon a sorompók előtt. Csak álharczok voltak azok a főhadsereg elvonulásának álczázására, mely azalatt Komárom felszabadítására sietett.</p>
               <p>És most, midőn azt hitte, hogy már czélhoz ért, azt kelle hallania, hogy oly messze van az, mint a pokol; ha akarja oda juthat, de csak elkárhozva.</p>
               <p>A kit keres, a kitől meg kell tudnia Palvicz Ottó gyermekének hollétét, az Budán van, a várban elfogva, börtönre vetve.</p>
               <p>Ez a szerencsétlen némber bujósdit játszik a sorssal. Mikor Palvicz kereste, akkor a magyar tábor vonalán belül volt csak látható, s midőn Baradlay keresi, az osztrák várfogságban ül.</p>
               <p>Kívüle pedig a gyermekről senki sem tud semmit.</p>
               <p>Az ilyen lények történetét nem szokták sok embernek elbeszélni.</p>
            </div>
            <div type="div2" rend="P12">
               <head>Várharcz Mennykövekkel.</head>
               <p>Folyton hangzik és fog hangzani, míg a világon magyar lesz, az örök szemrehányás: miért volt Budát ostromolni?</p>
               <p>De hát lehetett-e másként tenni?</p>
               <p>Kérdezzétek meg, miért vágták le a carthagói asszonyok hosszú aranysárga fürteiket kézíjaknak? miért temetkeztek a púni szép hajadonok a Dagon temploma romjai alá?</p>
               <p>Kérdezzétek meg, miért sírt Izrael népe az assir világcsodák közül, Semiramis függő kertjeiből szent városa romjaihoz vissza?</p>
               <p>Kérdezzétek meg, miért tódult félszázadon át két millió harczos szárazon és tengeren, ezernyi ezer mérföldnyire, egy kereszttel mellén, egy vassal kezében, Jeruzsálem városát visszavívni?</p>
               <p>Kérdezzétek meg, miért gyujtotta fel ősvárosát, Moszkvát, a barbar honszeretet a diadalmas ellenség feje fölött?</p>
               <p>Kérdezzétek meg, miért hullott ki egy nagy Napoleon kezéből a kard, fejéről le a korona, midőn Párist ellenségtől elfoglalva találta maga előtt?</p>
               <p>És kérdezzétek meg, miért indulnak újra meg újra Itália vénei és gyermekei a szélrózsa minden irányából a héthalom városa felé, meghalni vagy győzni? Miért háborítják fel újra a békeért reszkető félvilág nyugalmát az őrjöngő kiáltással: «Roma o morte»!</p>
               <p>S a mit fog felelni a világtörténet itélőszéke e kérdésekre, azt feleljétek azoknak, a kik kérdezik mitőlünk: miért volt Budavárát ostromolnunk?</p>
               <p>Lehet, hogy a történelem aræopagja elitél minket is, mint amazokat; de a költészet itélő birái fel fognak menteni bennünket, és szavaik igazat adnak nekünk, Dávid királytól, Hugo Victorig: «Nem lehetett máskép; így kellett annak jönni!» S az igazság, mit a költő mond, örök igazság!</p>
               <p>A mi volt a púni népnek Carthagó, az Izraelnek Jeruzsálem, a keresztyén világnak a szent föld, a francziának Páris, az orosznak Moszkva, az olasznak Róma: az volt minekünk Budavár.</p>
               <p>Hazánknak lüktető szíve…</p>
               <p>Egy ideális nagy édes anyának látható arcza…</p>
               <p>A törvényes szülöttnek apja becsületes neve…</p>
               <p>Lehetett-e nem érezni, e szívnek láz-lüktetését?</p>
               <p>Lehetett-e nem keseregni ez arcz gyásza miatt?</p>
               <p>Lehetett-e tűrni e név kigúnyolását?</p>
               <p>Sokszor hallottam hidegvérű, nyugodt kedélyű, higgadt, tisztes férfiaktól, kik bizony meggondolják, a mit tesznek, ilyen szókat: «Ha engem valaki arczul ütne, azt én kihívnám; vagy megölne, vagy megölném; ha sebet kapnánk, felgyógyulnánk, újra vívni mennénk; azt én késsel, hurokkal, ököllel ölném, szúrnám, fojtogatnám, víz fenekére magammal lerántanám; együtt egy csillagon ketten nem maradnánk».</p>
               <p>No hát ilyen arczulütés volt nekünk Budavára.</p>
               <p>Lássuk tehát, ha egyszer a Titánok is kezükbe kaphatják a mennyköveket, nem Jupiter kerül-e alul?</p>
               <p>Tíz nap mult el azóta, hogy a legelső huszárcsapat Pest utczáin végig robogott: tíz tantalusi kín napja! Egy egész nemzet éhezte minden kövét Budavárának, s az ott állt szemei előtt, egy kicsiny, nyomorult fészek, mely magát védeni nem képes, de rombolni, boszút állani tehetős. Egy éjszakára való játék az újabbkor hadászatának, s mégis egy századra való pusztulás a győztesnek.</p>
               <p>Budavárának minden udvarába belátni a körüle fekvő hegyormokról. Úgy olvasott benne, mint a nyitott könyvben, a megszálló ellenség. Ócska téglafal minden védműve, minden elővéd nélkül. Vize sincs, egyetlen vízvezetéke a Dunaparton áll; ha azt lerontja az ostromló, a várőrséget másnap kiűzi a várból a szomj.</p>
               <p>És miben volt hát Budavár csodaereje? Abban, hogy lábainál terült Pest.</p>
               <p>Az ostromlott sereg minden golyójáért az ostromlónak, Pestet árasztja el tűzgolyóival.</p>
               <p>Emberi szíven túljáró eszme! Egy megtámadott a támadónak azt mondja: «ha te ellenem kihuzod kardodat, én az enyimmel leányod, nőd, bölcsőben fekvő gyermeked szívét szúrom keresztül.»</p>
               <p>És úgy tett.</p>
               <p>Tized napra Pest elhagyása után robogott egy huszár-szakasz Buda Viziváros főutczáján végig. A Bombatéren állt egy császári gyalogcsapat két ágyúval. Mikor a huszárok lőtávolba értek, a két ágyú egyszerre kartácslövéssel üdvözölte őket. A kartácsgolyók a házak falain pattogtak végig; a kávéház előtt egy csoport kiváncsi nép nézte a halálos játékot, azoknak a fejeik felett süvöltöttek el a golyók; egy azok közül a kávéház márványküszöbéről visszapattant s a szekrénye mellett ülő pénztárnoknőt, egy fiatal, tizennyolcz éves leányt ölte meg.</p>
               <p>A huszár-szakasz visszavonult a Császárfürdő felé, a császári gyalogság ágyuival együtt hátrahuzta magát a vízi védművek torlaszai mögé. Csak három huszár ügetett nyomukban egész a sorompóig, mely nehéz gerendákból volt összeróva. Ott a puskagolyók fütyülése mellett körülnézték a védműveket, s aztán csendesen visszaügettek. Egyiknek elsiklott a lova a síma járdán és elfutott; azt a kávéház előtt álló polgárok fogták el.</p>
               <p>Fél egy órakor, szép verőfényes májusi délben jött tömeges rohammal az első honvédcsapat Buda torlaszai ellen. A tizedik zászlóalj volt az. A tisztek a hadoszlop élén mind.</p>
               <p>A vár bástyáiról tizenkét fontosokkal lőtték őket; a fegyvertár előtti mozsarak bombákat hánytak közéjök; a palánkokból folytonos puskatüzelés fogadta jöttüket; de mindaz nem tartóztatá fel: előre törtek.</p>
               <p>Ekkor hirtelen kétfelé nyiltak a sorompó tömör kapui s az ott elrejtett ágyukból pusztító kartácstüzelés üdvözlé a rohanó zászlóaljat.</p>
               <p>Az ostromló hadoszlop szét lett törve e gyilkos lövéstől; az ostromlók egy része a házakba futott fel s azoknak ablakaiból folytatta tüzelését a pallizádok ellen, más része menekült a tartalék felé: az volt a 33-dik zászlóalj.</p>
               <p>Most ez a zászlóalj indult rohamra.</p>
               <p>Minden bástyáról ontották a tüzet ellene. A zászlóalj haladt előre, a sorompó felé.</p>
               <p>Pedig őket is azon sors várta, a mi a másik zászlóaljat a kapu előtt.</p>
               <p>Ekkor egy magyar tüzértiszt a Dunapart alatt két ágyuval merészen előrehatolva, egyszerre elkezdé a közelből lövetni a sorompót.</p>
               <p>A tele golyók recsegve szaggatták ki sarkaikból a nehéz kapukat. A kapuk mögött rejtve volt üteg leálczázva, fedetlenül maradt az oldaltámadás előtt, a védő csapatok menekültek ágyuikkal a váratlan kereszttűz elől, a közeledő zászlóalj «éljen»! rivallással rohant szuronyszegezve a pallizádoknak; a szétzilált 10-dik zászlóalj újra sorakozva tódult elé a sikátoron át, s azon pillanatban, midőn az egész palánkvonal meg volt támadva, két előretolt röppentyű-telep elkezdte gyujtó lövegeit a vízvezeték épülete felé röpíteni.</p>
               <p>Csak egy óranegyed még! csak egy rövid küzdelem erőfeszítése! És ha el nem foglalhatja is egy merész rohammal az első hévben a támadó csapat a vízi védműveket, de időt nyer a röppentyű-telepnek a vízvezeték lerombolására; s ha az nincs többé, ha annak a vízhajtó gépe tehetlenné lett, akkor vége a további védelemnek.</p>
               <p>Ekkor érkezik a magyar főhadvezértől a parancs, hogy a küzdelmet rögtön meg kell szüntetni mindenütt.</p>
               <p>A gyors kézcsapás esélye ezzel el lett dobva. </p>
               <p>Miért kellett a küzdelmet abbanhagyni?</p>
               <p>Azért, hogy a két hadvezér elébb egy pár levelet válthasson egymással. Hogy két jó katona bebizonyíthassa azt, hogy milyen rossz rhetor?</p>
               <p>A mi a bomba-stylust illeti, az két század alatt bizony semmit sem javult.</p>
               <p>Lothringeni Károly épen úgy biztatta Abdulrahmant, hogy ha Budát fel nem adja, minden várőrségével együtt «keresztül ugratja a kardján», mint Görgei Henczit.</p>
               <p>Válaszul Abdulrahman száz fogoly keresztyén fejét tűzette ki kopjahegyre a bástyafalakon. Henczi válaszul beleágyúztatott a pesti védtelen népbe.</p>
               <p>Hiszen tehette, mert hatalma volt rá: – de csak ne mentette volna magát érte.</p>
               <p>Mondta volna azt, hogy: «A mit tettem, megtettem: azért, mert a ti örömrivalgástok odaát engemet felháborít; azért, hogy sebet üssek a ti népetek szívén, mely évtizedekig be nem gyógyul; azért, mert gyülöllek benneteket; azért, hogy vérnyomokat támaszszak országotok szent városaiban, a mik fel nem száradnak, a míg Isten angyalokat nem küld le hozzátok, a kik azokat lábnyomaikkal elfedezzék».</p>
               <p>De azzal menteni magát, hogy Pest polgárai a Dunapartról átlőttek Budára!</p>
               <p>Ha Herostrat azt hagyta volna magáról, hogy ő csak szunyogokat akart kifüstölni Diana templomából!</p>
               <p>Ama várparancsnok maga sem ismerte emberfeletti nagyságát. Ő, ki mindennap arczulcsapásokat mert osztogatni egy fellázadt óriásnak, az apocalypsis tűzokádó csodájának, mely őt bizonyosan össze fogja tépni; ki egy feje felett függő nemzetnek lába alatt heverő legdrágább kincsét, imádott ifju fővárosát, az ostrom viharai alatt össze merte gázolni: még apró mentségeket benevolizál tettének!</p>
               <p>Hiszen ez vagy hős tett volt, vagy gonosz tett.</p>
               <p>Ha hős tett, nincs szüksége mentségre; ha gonosz tett, nincs számára mentség. </p>
               <p>Ha babér, hervadhatatlan; ha bélyeg, letörölhetlen. Nincs azt miért takargatni.</p>
               <p>Hiszen hogyne lett volna néző közönsége egy olympi játéknak? Alig ötszáz lépésnyi folyam választja el a pesti partot a budaitól. Itt a parterre, amott a színpad. Egy harczjáték, melyben igazi vér foly, melyben igazi hősök szerepelnek, s a tűzi pompa: várégés, bombahullás.</p>
               <p>S hogy lehetne azt képzelni, hogy egy ily harczi drámának néző közönsége néma legyen? fel ne rivalljon, midőn egy-egy új ágyút lát megjelenni a Gellért-hegyen, mely a másik perczben már lobban s percz mulva bomlik a fegyveres had a falon, hova a golyó leesett?</p>
               <p>A milyen hosszú a Dunapart a Margitszigettől a Ludoviceumig, oly hosszan lepte el azt a város népe, s oly hosszan zengett végig a harcz alatt a buzdító rivallás!</p>
               <p>Egyszer aztán azt mondta a várfok: «csitt»!</p>
               <p>Richard csakugyan oda szállásolta magát, a hol a házmester olyan jól fogadta. Örült, a kihez vendégül szállt.</p>
               <p>Mikor május 4-ikén az első ágyuszó megzendült, Mihály mester ott hagyta a házmesteri szobát; vigyázzon a házra, a ki akar, s nyargalt kifelé. A kapuban összeütközött Richarddal, ki hadfőnökéhez sietett.</p>
               <p>– Hová oly futvást, polgártárs? kérdezé Richard a csizmadiát.</p>
               <p>– Az ostromot nézni.</p>
               <p>– Vigyázzon magára, mert meglövik a lábát.</p>
               <p>– Nem jön a golyóbis keresztül a vizen! biztatá magát Mihály mester.</p>
               <p>– No azt még nem tudtam.</p>
               <p>– De én tudom. Annak physikai okai vannak. Annak az oka a «vis attractionis», mely a víznél igen nagy. Jártam én iskolába!</p>
               <p>Két óra mulva azután Richard megint találkozott Mihály mesterrel; akkor már tele volt az utcza szaladó néppel; Mihály mester lélekzete is el volt egy kicsit fulladva. </p>
               <p>Nem húzta magához a nagy víz a golyót. Kilencz embert lőttek meg a bámuló nép közül a várfokról.</p>
               <p>Akkor aztán eltisztult a néző közönség a parterről; hanem a helyett felvette magát a páholyokba. Most már az ablakokból nézték a harczjátékot. Hitték, hogy a golyó nem tör át a falon. És gyönyörködtek.</p>
               <p>Egyszer aztán a várfok azt mondta: «reszkess!»</p>
               <p>És elkezdett bombákat, röppentyűket hajigálni a szomszéd városra.</p>
               <p>A tiszta esti égen, mint hulló meteorok ivlettek végig a tűzfarkú bombák, az emberi harag mennydörgését hirdetve szétpukkanásukban. A nép ott állt a kapukban és háromszáztizenhat dördülést számlált meg a feje fölött.</p>
               <p>Ez még nem volt büntetés, nem boszú, csak intés.</p>
               <p>A bombák nem gyújtottak. Hanem annyit tudattak a néppel, hogy az égboltozatról való fogalom csak mese; nem firmamentum az! nem takarja az be a halandók fejeit, ártót, ártatlant: senkit.</p>
               <p>Még egy nagy ereje volt a gyönge Budavárnak. Az, hogy megtámadója gyöngébbnek hitte, mint a milyen.</p>
               <p>Azt hitte, hogy egy ijesztéssel beveheti azt.</p>
               <p>S aztán vette észre, hogy nem bombaszt kell ide, hanem bomba.</p>
               <p>Az első rohamnál huszonnyolcz löveggel támadta meg az ostromló a várat, mire a vár kilenczvenkét löveggel felelt. Az ostromló ágyui csatalövegek voltak, hat és tizenkét fontosak; a várbelieké pedig raklövegek, 24 fontosak. Az ostromló hét fontos haubiczokat hajigált, s az ostromlott hatvan fontos bombákat szórt vissza értük.</p>
               <p>Az ostromlónak a spártai anya jelszavát kellett kalapja mellé tűzni: «ha rövid a kardod, toldd meg egy lépéssel»!</p>
               <p>Olyan közel kellett mennie ellenfeléhez, hogy apró ágyúival felelhessen neki.</p>
               <p>És ez apró lövegekkel kényszeríté a «kis svábhegyről» a IV. körönd védütegeit visszavonulni; a Kálvária-hegyről a sánczvédő gyalogságot a kaszárnyákba visszaűzte s tudta a Gellért-hegyről a főőrhelyet, s a nádori raktárt felgyújtani és földig égetni.</p>
               <p>Erre hangzott az a nagy üdvriadal a pesti Dunapartról. Ezt torolta meg a két órai bombázás a várfokról.</p>
               <p>Ez ellen nem volt segítség.</p>
               <p>Ez volt az első arczulütés. Az ostromló érezte azt, pirult és fogait csikorgatta.</p>
               <p>Egyetlen egy ostromágyuja sem volt.</p>
               <p>A másnapi hadi tanácsban ki lett mondva, hogy Budavár nem fészek, hanem erősség, mely szabályszerű megszállást, ostromot és megvívást követel. Komáromból kell hozatni ostromlövegeket. Míg azok megérkeznek, éjente lehet az ostromtelepeket építeni s az építés álczázására mindennap álrohamokat rendezni!</p>
               <p>Az álroham a legkeményebb próbaköve a katonának. Előre hatolni csak azért, hogy visszavonuljon; harczolni csak azért, hogy sebet adjon, sebet kapjon; háborút viselni azért, hogy teljék az idő.</p>
               <p>Egy ilyen türelem-fárasztó napon azt mondá Richard Mihály mesternek:</p>
               <p>– Polgártárs! volna-e kedve kétszáz forintot megérdemelni?</p>
               <p>– Érdeme válogatja! felelt a mester bölcsen.</p>
               <p>– A szolgálat abból állna, hogy be kellene jutni a várba s tudósítást hozni ki az ottani állapotokról. Ön azt állította, hogy ottan járatos.</p>
               <p>– Meg is teszem bizonynyal! felelt Mihály mester. Hanem azért nem kell nekem kétszáz forint, mert én azt megteszem barátságból.</p>
               <p>Richard elfogadta a barátságos kézszorítást.</p>
               <p>– De hogyan jut ön be, polgártárs? mert ezt okosan kell ám elintézni.</p>
               <p>– Igen egyszerű az. Hidegkuti ismerős parasztokkal, pórgunyába öltözve, hetivásár alkalmával becsúszom a várba. Minden szerdán, szombaton járnak azok oda, tojással, zöldséggel, vajjal. Azok közé én is elvegyülök.</p>
               <p>– Jól van! A fődolog, a mit meg kellene tudni, hogy milyen hangulat van a várőrség közt?</p>
               <p>– Tessék azt rám bízni. Mindent kitanulok.</p>
               <p>– Tud-e ön olaszul?</p>
               <p>– Soha a nagyapám se. Hanem azért kiveszem én azokból, a mit kell.</p>
               <p>– Azután még egyet. Attól a bizonyos asszonytól, a kit ott fogva tartanak: két szót kellene megtudni. Azt, hogy hol és kinél van az a gyermek, ki ő rá volt bízva; a kinek Károly a keresztneve, s a kinek a nyakában egy kettétört rézpénz van ismertető jelűl akasztva?</p>
               <p>– Ahán! főuram is azt keresi? A másik részről is tudakozódott azon gyermek után egy vasastiszt úr. Nem tudom, él-e még?</p>
               <p>– Épen azért keresem én azt a gyermeket, mert az a tiszt meghalt.</p>
               <p>– Jó, uram. Megtudom. Az a másik tiszt ezer forinttal kinált, ha elmegyek Bajcsikné után Debreczenbe s megtudom, hol az a fiu. Nem tettem meg. Főuramnak megteszem ingyen. Fölkeresem Bajcsiknét a kaszamatában.</p>
               <p>A legközelebbi szerdán beszökött Mihály mester, sváb pórnak öltözve a várba. Vissza is jött szerencsésen.</p>
               <p>Richard türelmetlenül várta már az érkezőt. Meg is ölelte, mikor visszakerült.</p>
               <p>– Mindenütt voltam. Mindent láttam. Lássuk legelébb az ország dolgát. A várban nem szenvednek szükséget, drágaság nincs. A polgárok még nem kivánkoznak ki a várból. A tüzérek legjobban vásárolnak minden csemegét; azokat jól jutalmazzák. A várkapuk homokzsákokkal vannak berakva a vízi-kaput kivéve, az szabad. A halászbástyán vadászárkokat húztak a katonák számára.</p>
               <p>– Milyenek a tüzérek?</p>
               <p>– Kevélyek.</p>
               <p>– Hát a német sorgyalogok? </p>
               <p>– Jó kedvűek.</p>
               <p>– És a horvátok?</p>
               <p>– Haragosak.</p>
               <p>– És az olaszok?</p>
               <p>– Se hideg, se meleg.</p>
               <p>– Nem mutatják, hogy csüggednének? vagy hogy szítanának hozzánk?</p>
               <p>– Nem.</p>
               <p>– Hát az olasz katonák hangulatát hogyan tanulta ki, polgártárs?</p>
               <p>– Igen alaposan. Mikor a piaczon hagymát, burgonyát vásárolnak s azt zsebkendőbe töltetik, mindenkinek tarka zsebkendője van.</p>
               <p>– S ez a zsebkendő az ön tanulmányának az alapja.</p>
               <p>– Még pedig hiteles. Ha arra gondolnának, hogy a várat fel fogják adni, mindenik fehér zsebkendőt hordana magával. Ha egyszer szorulni fog a kapcza, akkor az utolsó órában számíthatunk rájuk. Addig nem. Ha az ostromhágcsóink a falnál lesznek, akkor kezet nyujtanak, hogy felsegítsenek rajtuk, addig azonban lőni fognak bennünket. Oh én ismerem őket. Az olasz hevesvérű szerető, de hidegvérű jóbarát.</p>
               <p>– Hát Bajcsiknéval beszélhetett-e?</p>
               <p>– Nem juthattam hozzá. Most már a börtönből is kivitték, mert megbetegedett, s átszállították a kórházba a cselédjével együtt, ki szintén beteg.</p>
               <p>– Mi betegsége van?</p>
               <p>– A typhus.</p>
               <p>Richard megrettent. Ez hamar elbánó úr!</p>
               <p>– Ez a két ellenség: a typhus meg a kolera ostromolja most belülről a várbelieket. A halottakat egy bástyaboltozatba rakják el, mert nincs temetkezési helyük.</p>
               <p>– És így nem tudott ön ez asszonynyal szólni?</p>
               <p>– Csak félig. Én megtettem hozzá a kérdést, de nem kaptam meg tőle a választ. Azt bizonyosan mondhatom, hogy azt a czédulát, a mit én irtam hozzá, megkapta; de a válaszért hiába ácsorogtam a kórház-ajtó előtt. Mikor aztán a többi parasztokat kiküldték a várból, nekem is mennem kellett. A jövő hetivásárban ismét felmegyek s többet tudok meg.</p>
               <p>Kínos dolog lehet olyan embereknek, kik sarkantyút viselnek a lábukon és sarkantyút a szivükben, várat ostromolni. Állni napokig, hetekig egy ostoba fal előtt, melyről az ellenfél nyelvét öltögeti rájuk.</p>
               <p>Az ostrom harmadik napján már az ostromlók kilencztizedrészének elfogyott a türelme. Rohanni akartak minden oldalról a kapuknak. Égett arczuk a szégyentől, szivük a haragtól. A hadi tanácsban is túlnyomó volt az izgatottság.</p>
               <p>Rohamra! – sürgeték a vezért.</p>
               <p>Heves jelenetek fejlődtek ki. Legjobb barátok hasonlottak meg egymással. Elnevezték egymást «hidegvérű», «melegvérű» pártnak.</p>
               <p>Így találkozott egymással szemközt a hadi tanácsban a két Baradlay-testvér. Ödön természetesen a hidegvérű párthoz tartozott, Richard a melegvérűhöz.</p>
               <p>Úgy összevesztek az ostrom negyedik napján tartott ülésben, mint két valóságos ellenség. Mintha mind a két testvér egymást tűzte volna ki ellenvetései, czáfolatai czéltáblájának.</p>
               <p>És ez volt az egésznek hű képe. Testvér testvér ellen. És miben? Abban, hogy ő szereti jobban a hazát, hogy ő a bátrabb, hogy ő találta el a helyesebb útat. S ezért úgy tudtak egymás ellen keseregni!</p>
               <p>– Be kell fejeznünk az ostromot! mondá Richard, miután a szétágazó vélemények egymást le nem küzdhették.</p>
               <p>– Én azt mondom, hozzá kell kezdenünk! – veté ellene Ödön.</p>
               <p>– Egyszerre minden oldalról támadjunk rohamra.</p>
               <p>– De csak három oldal van nyitva, a negyediket elzárja Pest. </p>
               <p>– Pest felől is támadhatunk. A Dunán keresztül ütegeinkkel szétrombolhatjuk a vízvezetéket, kinyithatjuk az útat a vizivárosi rohamra.</p>
               <p>– Csakhogy az alatt a vár ágyúi porrá lőhetik Pestet.</p>
               <p>– Mit nekünk Pest! Most tizenegy éve sárrá döntötte a vízár! ujra felépítettük. Égjen hamuvá ma; tíz év mulva szebb lesz, mint volt. Itt most egy megnyert hét egy örökkévalóság; egy egész világ, a miben Pest csak egy atom. Ha egy hónapot elvesztünk a rendes ostromlással, elvesztettük az egész hadjáratot. Égjen el ötven milliónyi vagyonunk, hulljon el ötezer emberünk, de Budát el kell foglalnunk negyvennyolcz óra alatt.</p>
               <p>– S mit nyerünk ötven millió és ötezer ember áldozatával?</p>
               <p>– Azt, hogy a keleti oldalról is ostromolhatunk.</p>
               <p>– A meredek hegyen fel?</p>
               <p>– Azon fel. Már előterjesztettem a hadi tanács szakértőinek, a mit e tárgyban kifürkésznem sikerült. A királyi lakkal szemben vonul el a Dunáig egy földalatti csatorna, még török építés, azon fel lehet vonulni az ostrom alatt egy csapatnak; a Sándor-házba vezet. A bécsi-kapu és vizi-kapu között van egy fedett lépcső, melyen egy elszánt válogatott ostromcsapat eljut a kis kapuig, s azt egy petárdával bedöntheti. A várkert fái között a déli rondella alatti kertészlak könnyen elfoglalható. A IV. és V. számú rondellák közötti courtin fala alá két vár alatti pincze mélyed be, mely még tovább ásható, s lőporral megtöltve a felette levő fallal együtt a légbe röpíthető. Azalatt köröskörül minden oldalon lábtókon megrohanjuk a bástyákat s valamelyik oldalon csak ráakadunk az olasz ezredre, mely nem fog komolyan küzdeni, ha azt látja, hogy mi komolyan támadunk.</p>
               <p>Ödön felelt neki.</p>
               <p>– Én is tanulmányoztam mindazt, és tudom bizonyosan, hogy a földalatti csatorna felül be van temetve. Azonkívül minden kapu, a vizivárosit kivéve, homokzsákokkal van eltorlaszolva a boltozatig. A fedett lépcsőből nyolczvanhat hágcsót kiszedtek. A várkerti köröndig három mellvédet kell megmászni. Az említett pinczék tíz ölnyi távolban vannak végeikkel a várfaltól; tehát legalább tizenöt ölet kellene még tovább fúrnunk a syenit-sziklában. Ez nem két napi munka. Az ellenség ijedelmét pedig én nem szoktam strategiai számításokba felvenni.</p>
               <p>Richard szemei most már villogtak. Abban a kedélyállapotban volt, hogy okvetlenül szükségesnek érezte valakinek valami gorombaságot mondani, hogy lelkét megkönnyebbítse.</p>
               <p>Öklét a széknek feszítve, a melyen ült, emelkedőfélben azt kérdé bátyjától:</p>
               <p>– És a saját csapataink vitézségét sem?</p>
               <p>Ödön pedig igen hideg nyugalommal és meggondoltan válaszolt:</p>
               <p>– Ott, a hol mathematikai összeállításokról van szó, mint egy várostromnál, ezt sem.</p>
               <p>Richard erre a harag és katonai büszkeség daczával veté oda e szót:</p>
               <p>– Mert gyáva vagy te is, mint minden civilista!</p>
               <p>Megbánta ugyan mindjárt, hogy ezt mondta; de úgy tett, mintha valami nagyon derék tromfot adott volna neki.</p>
               <p>Ödön elsápadt és nagy, lelkes szemeit öcscsére meresztve, viszonzá halk, de kemény hangon:</p>
               <p>– Ezt még nekem az életben nem mondta senki. És ön sem mondta ezt megtorlatlanúl.</p>
               <p>E jelenetet hirtelen félbeszakasztá valami.</p>
               <p>Egy tizenkét fontos golyó, mely a Laszlovszky-major egyik falán betört s a másikon kirepült a tanácskozók fejei felett.</p>
               <p>És csakhamar jött a másik, mely a háztetőt sodorta végig.</p>
               <p>És azután egy bomba, mely épen a major udvarán durrant szét.</p>
               <p>«Ez árulás!» kiáltának a hadi tanács tagjai, felugrálva helyeikről. Valaki elárulta az ellenségnek a főhadiszállást, s most az teljes ütegeivel tüzel a kezeügyébe eső majorra.</p>
               <p>«Itt nem maradhatunk», mondá a vezér. «Menjen ön Baradlay Richard, és adjon rendeletet a lovasságnak, hogy vonuljon feljebb a lovas ütegekkel a Zugligetbe.»</p>
               <p>Richard bátyjára nézett.</p>
               <p>Az egyedül maradt ülve az asztalnál. Egy toll van a kezében. Meg sem mozdult ama falat törő golyók zuhajára.</p>
               <p>Richard restellte a dolgot. Bátyjának ebben az ostentált hidegvérűségében valami affectantiát látott. Aztán még mást is érzett iránta.</p>
               <p>– Jól van, öreg, no, szólt odalépve hozzá. Bátor ember vagy, elismerem. Hanem hát ne maradj itt ülve, mikor mi többiek mind odább megyünk.</p>
               <p>– Én azért maradtam itt ülve, szólt hidegen Ödön, mert a haditanács jegyzője vagyok, s akarom hallani a határozatot, mit írjak az ülés jegyzőkönyvébe.</p>
               <p>«Igaza van», monda mindenki. Elébb határozatot kell hoznunk, mielőtt az ülést feloszlatnók.</p>
               <p>«Tehát szavazzunk.»</p>
               <p>«Rohamra menjünk-e a vár ellen ma, vagy holnap?»</p>
               <p>«Igen, vagy nem?»</p>
               <p>«Tessék mindenkinek a helyére ülni, s fölállva válaszolni.»</p>
               <p>Tehát ismét sorba leültek az asztalhoz. A vár ágyúi keresztül-kasul lyukgatták a major tetejét, oldalait, míg a hadi tanács sorba leszavazott.</p>
               <p>Minden szavazat igenre szólt.</p>
               <p>Ödön is.</p>
               <p>Azután sietett mindenki az összelőtt ház alól.</p>
               <p>Hanem Ödön elébb megírta a jegyzőkönyvet a mai ülés határozatáról. Richard nem távozott el addig mellőle.</p>
               <p>– Jőjj már innen! unszolá testvérét. Hiszen mindenki elismeri, hogy derék fiu vagy. Nem vagy gyáva. Elismerem.</p>
               <p>Ödön pedig egy római patricius büszkeségével szedte össze papirjait s azt mondá öcscsének: </p>
               <p>– Majd erről fogunk még egymással egy szót váltani. S kirántá karját annak kezéből.</p>
               <p>– Csak nem vívsz velem párbajt?</p>
               <p>– Majd meglátod.</p>
               <p>S elfordult tőle büszkén.</p>
               <p>A roham harmadnapra volt kitűzve.</p>
               <p>A terv ez volt:</p>
               <p>Pestről a budai Vizivárosban uralgó ellenfélt megtámadni. A palliz d-sor, melyet még az ellenfél épített, jó fedezet volt a támadó ütegeknek – egy perczig; a várhegyi magaslat nehéz lövegei ellen azonban sokáig nem tartható. Három utczája a pesti Lipótvárosnak, mik összeköttetési vonalul szolgálhatnak, oly függélyesen esnek a várvonalra, hogy azokon minden lövéssel végig lehet a várfokról seperni. Tehát ágyúkat nem fognak használni a pesti ütegekhez, hanem csak röppentyű-telepeket, miket könnyen fel lehet állítani s könnyen odább vinni a dunaparti keresztházakon át.</p>
               <p>Ezeknek a védelmére a város által beszerzett gyapjus zsákokból fognak készíteni traverseket, s tranchéeket raknak homokzsákokból. Ötszáz önkénytes napszámos ajánlkozott a zsákoknak kellő pillanatban helyükre szállítására.</p>
               <p>Május 9-én éjjel az összes budai ostromlövegek s velük együtt a három pesti tűztelep megkezdik egyszerre a tüzelést a vár ellen. E lövöldözés alatt két zászlóalj a várkertet, s kettő a vizi védművet támadja meg.</p>
               <p>A többi hadtestek a fehérvári és a bécsi kapu ellen intéznek rohamot.</p>
               <p>Az ostrom oroszlánrésze annak a dandárnak jut, mely a várkertet fogja ostromolni.</p>
               <p>A támadás előtti napon ismét megjárta a várost sváb pór álruhájában a patriota házmester.</p>
               <p>Nagyon rossz kedvvel tért vissza Richardhoz.</p>
               <p>– Áruló van közöttünk, monda neki. Mindent, a mit kezdeni akarunk, előre tudnak oda át. </p>
               <p>– Honnan tudja azt polgártárs?</p>
               <p>A házmester még itt is félve tekintett szét, midőn Richardnak súgva mondá:</p>
               <p>– A várban találkoztam Szalmással.</p>
               <p>– Ki az?</p>
               <p>– Egy hirhedett kém.</p>
               <p>– Mintha hallottam volna e nevet valaha.</p>
               <p>– Meglehet. Elcsapott jegyző volt, Nemesdombon.</p>
               <p>– Ah, most emlékszem rá.</p>
               <p>– Igen veszedelmes ember. Az egész télen folyvást szökdösött a két tábor között s Pesten sokszor megfordult. Én tudtam, hogy kém. Egyszer gyalog utána mentem Czibakházáig, hogy egy szabadcsapatnak bejelentsem. Akkor el is fogták, de éjjel megszökött s most megint itt van a várban. Én ráismertem. Pedig rövidre nyirta a bajuszát s finom frakkot visel, hogy úrnak nézzék. Reszkettem, mikor elment előttem, hogy ő is rám ismer. Akkor végem lett volna. Egyszer már megszorongattam a torkát a kávéházban. Mind a ketten ismerjük egymást. Többet nem merek Budára felmenni. De ő bizonyosan le fog ide jönni. Akkor megkapom. S jaj a fejének, ha én még egyszer megkapom. Hanem most vigyázzanak a vitéz urak, hogy az az ember az őrszemeiken át ne szökjék, mert az az egy ember el fogja rontani az egész dolgot.</p>
               <p>Richard mosolygott a jámbor polgártárs fontoskodó aggodalmain.</p>
               <p>Pedig a polgártársnak aligha igaza nem volt.</p>
               <p>Este felé Richard átlovagolt a budai partra a hajóhidon, mely a Csepel-sziget hegyén volt verve a folyamon keresztül.</p>
               <p>Házmesterét már ott találta. Fraternizált a honvédekkel.</p>
               <p>Ismerte őt valamennyi. Híres demagog volt.</p>
               <p>Mikor bealkonyodott, a polgártárs felkeresé Richardot.</p>
               <p>– Jőjjön a partra, valamit mutatok.</p>
               <p>Richard engedett a meghivásnak.</p>
               <p>– Nézzen ön át a pesti Dunasor házaira. Ott fog ön látni egy kétemeletes házat, melynek öt padlás-ablaka van. Mind az öt ablakban gyertya ég.</p>
               <p>– Látom.</p>
               <p>– Most ügyeljen ön egy óranegyedig e gyertyákra. Majd az egyik, majd a másik elalszik; azután ismét meggyullad. Néha két gyertya is jelen meg egy ablakban. Tudja ön, hogy mi ez?</p>
               <p>– Az, hogy ezeket a manzárd-szobákat ugyanannyi ember lakja, kik egymáshoz össze járnak.</p>
               <p>– Ez egy titkos telegráf. És azok a gyertyák ott jeladó betűk, a mikkel a várbelieket tudósítják.</p>
               <p>De most már nemcsak mosolygott, hanem nevetett Richard.</p>
               <p>Pedig a polgártársnak megint igaza volt.</p>
               <p>Amint tizet ütöttek a két főváros órái, megindult a vár ellen három oldalról a roham. A honvédzászlóaljak előre haladtak a falakig; a haubitz vetágyúk elkezdték gyujtó lövegeiket szórni a várra, egy óra mulva két helyen lángolt a várbeli uri-utcza; az éji tűzfényben, mint fekete gnómok látszottak a tűzoltó katonák az égő tetők falain. A harmadik oldal rohama éjfélre volt elhatározva: a Pest felőli támadás.</p>
               <p>Ekkor megdördült a budai várfokon, mely Pest felé néz, a bombavető mozsár. A legelső bomba a szinháztérre csapott le, a hol a röppentyű-ütegek voltak felállítva. A szétrobbanó löveg megriasztá a tűz-szekerészetet, az a váczi-utczán robogva a szénatérig menekült.</p>
               <p>A második bomba a Józseftérre vágott le. Ott épen ötszáz napszámos töltötte a homokzsákokat. Azok szétfutottak.</p>
               <p>A harmadik bomba az Újtérre esett, a hol a traversekhez való gyapju-zsákok voltak lerakva, s felgyujtá az egész készletet.</p>
               <p>Oly pontosan csapott le minden bomba épen az előkészületi helyekre, mintha híva lett volna.</p>
               <p>Híva volt!</p>
               <p>Minden előkészület el volt árulva. </p>
               <p>Az ellenfél megmutatta, hogy mit tud, és mit mer? Reggelig bombáztatta a fővárost. Lövegei elhatoltak annak legtávolibb részeibe. Romboltak és gyujtottak. Ötszázhúsz bomba és tűzgolyó verte el az álmot a fővárosról s kisöpörte annak utczáit. Most már látta mindenki, hogy a városban nincs menedék, s a lakosság kivonult a Városerdőbe, onnan bámulta elfordíthatlan veszedelmét.</p>
               <p>A hidegvérű pártnak rettenetes igazságszolgáltatás volt ez. A melegvérű párt elnémult, megadta magát. El kellett ismernie, hogy az ostromot kezdeni kell, nem bevégezni.</p>
               <p>El kell hozatni az ostrom-lövegeket Komáromból, s szabályszerű várvíváshoz fogni. – A lelkesülés átadta a vezényletet a komoly kiszámításnak.</p>
               <p>Mihály mester feljelenté a hatóságnak ama végzetes éjen tett tapasztalatát, s a hatóság vizsgálatot intézett a kivilágított ablakú padlásszobák miatt. Ártatlan dolog volt az. Öt mamsell lakott az öt padlásszobában. A meggyujtott s kioltott gyertyák rejtvénye könnyen kimagyaráztatott. A polgártársat kinevették.</p>
               <p>Harmadnapra megérkeztek az ostromlövegek. Csak kilencz. Kilenczvenhat ellen.</p>
               <p>Hanem még ahoz is napok kellettek, míg e nehéz döntő lövegek felállíttatnak. A hegyoldalakat kellett éjente kivágni az ütegek helyéül, s hogy az ellenfél a kőtörés zaját meg ne hallja, az éji munka alatt folytonos áltámadással vonni el a figyelmét.</p>
               <p>Éjről-éjre folyt a harcz, az ostrom, az ágyúzás, a támadás; azalatt az utászok vágták csendesen a hegyoldalba az ágyúk karzatait.</p>
               <p>Május tizenharmadikán egy granát csapott le a budai Halásztéren a kamaraépület melletti lőporos toronyba. Mint a kitörő vulkán, csapott fel a láng az égre, a csillagokig hányva föl égő üszkeit, s az üszkök között széttépett emberi tagokat. A körüle fekvő házak repedezve dültek romba. A robbanás elhordta a főtemplom tetejét. </p>
               <p>Az ostromló táborból örömriadal kísérte fel a csillagokig ez üszköket.</p>
               <p>A várparancsnok rettentő boszút állt érte!</p>
               <p>«Hamuvá kell lőni Pestet!»</p>
               <p>Parancsa iszonyúan teljesíttetett.</p>
               <p>Estétől éjfélig ezernyi ezer tűzgolyót okádtak az ágyúk a védtelen városra. Egy folytonos mennydörgés hangzott az égen és földön, mely négy óra hosszant nem tartott szünetet s mikor e pokoli zene elhallgatott, az ifju szép város egyik végétől a másikig egy lángtengerben úszott. A gyönyörű Dunasoron, a szép ifju hölgy arczához hasonlított mosolygó panorámán, harminczkét palota égett egyszerre; azok között a redout-épület: az országgyűlés történelmi hírű háza; oszlopcsarnoka ledöntve, boltozatai bezúzva. A trónmennyezet, a miniszterek székei, a képviselői padok egy zsarátnokká válva.</p>
               <p>Az ostromlók szivében megfagyott a vér. Megnémult minden: az ágyúk és az ajkak; hanem abban a tekintetben, mely azon éjjelen, a biborveresre festett ég felé emelkedett, volt egy rettenetes fogadás, mely szörnyűbb minden kiáltásnál, minden esküvésnél, minden átkozódásnál.</p>
               <p>Egy arczulütött istenszobornak a némasága volt az.</p>
               <p>A lángok süvöltésén, a gerendák recsegésén, a falak beomlásán kívül semmi hang a nagy országvárosban. A város üres. A ki élő volt, elfutott. – A fegyveres csapatok is kivonultak belőle.</p>
               <p>Egész utczák, egész házsorok üresen hagyva; a kapuk, az ajtók nyitva. Ha egy kiváncsinak, egy jó barátnak, egy rablónak kedve tartja, a földszinttől a padlásig keresztül-kasul járhatja akármelyik házat; végig bolyonghat a tárva nyitva maradt szállásokon, s válogathat, hogy mit mentsen meg a legbecsesebb tárgyakból a gazdának, vagy magának. A menekült lakosok nyitva hagyták szobáikat, hogy tűzvész esetén a szomszédok, a jó barátok, vagy ha úgy jön, a tolvajok vesződség nélkül bejuthassanak.</p>
               <p>Csakhogy most nincs se jó barát, se szomszéd, se tolvaj.</p>
               <p>A harminczkét palota izzó füstje vérvörös mennyezetet alkot e holt kőtömeg fölött, mely oly élettelen, mint Pompéji a kiásatás után.</p>
               <p>Hanem a dunaparti égő paloták közt van egy, melynek öt padlás-szobájában most is ég az öt gyertya, egy-egy kialszik s újra meggyullad. Ezt a házat kikerülte minden golyó. A mellette lévő egy emeletes ház rommá van lőve, a bombák a pinczéig szakgatták át szakaszait, s annak most minden ablakán láng süvölt elő.</p>
               <p>A sértetlenül maradt ház két emeletes, annak lakói is elfutottak a világba, annak is nyitva hagyták ajtaját; hisz nem tudhatta senki, hogy azt megkíméli minden golyó.</p>
               <p>Hát azt az öt gyertyát ki gyujtogatja ott mégis?</p>
               <p>Ki kérdené ezt, ki ügyelne arra e bizalmas órában?</p>
               <p>De van egy ember, a ki ügyel rá. A kit el nem kergetnek sem bombák, sem tűzgolyók. Ki odaveti a hátát a régi hídfő épületének s onnan lesi. Lesi azt az öt gyertyát. A polgártárs az. Mihály mester.</p>
               <p>Végig nézte az egész rombolást. Maga is az elkárhozottak kínjait állta ki ez égrepesztő tombolás alatt, melylyel a harcz istentagadó dæmona pillanatok alatt szétrugdalja azt, a mit a béke demiurgusa félszázad alatt épített.</p>
               <p>És ott csinálgatta a maga csizmadia-eszével az égbiráló aphorismákat.</p>
               <p>«Ha a villám mennydörög, azt mondják: az Isten beszél. Hát mikor a bombák dörögnek, az a királyok beszéde?»</p>
               <p>«Azt már kitalálták a tudósok, hogy az ég haragját, a villámot, hogyan lehet megfogni? de a földi haragot, a bombát nem tudják elfogni.»</p>
               <p>«Hogyan merünk mi ez órában az Istenhez imádkozni, a ki maga is a királyok királya?»</p>
               <p>«Bántotta ennek a háznak a gazdája valaha azt a tüzért, a ki most azt a bombát ideröpítette, hogy egyszerre mind a három emeletet áttörte vele, a pinczében szétpukkant s végig meggyujtotta az egész házat?»</p>
               <p>«Ha valakinek a balkeze megvágja a jobb kezét, s akkor megtorlásul a jobb keze vissza vágja a balkezét, annak a valakinek nem kétszeres oka van-e jajgatni?»</p>
               <p>«Ha nekem, a kinek semmim sincs ebben a városban, olyan nagy a fájdalmam e pusztulás miatt, milyen nagy lehet az öröme e látványon annak, a ki azt okozza?»</p>
               <p>Mikor aztán elhallgatott a dörgés, a kínszülte philosophálás is elmúlt a csizmadia kedélyéről, – hogy hétköznapiabb eszmejárásnak adjon helyet.</p>
               <p>Ki az odafenn abban a házban, a ki a gyertyákat az ablakokba rakta?</p>
               <p>Az áruló az!</p>
               <p>Ezt a gondolatot nem verte ki semmi a fejéből. Azt neki meg kell tudni bizonyosan.</p>
               <p>Sem távol, sem közel egy élő lélek, oltásra gondolni sem lehet most a várágyúk lőközelében.</p>
               <p>A csizmadia neki indult, hogy egyedűl ráront arra a titkos jeladóra.</p>
               <p>A golyókikerülte ház épen olyan magára hagyott volt, mint a többi. Kapuja, lépcsőajtaja nyitva. Sem házmester, sem lakó a háznál. Minden ajtón be lehetett nyitni: ott hevertek ruhák, ezüstnemük szétszórva, a miket a menekülő tulajdonos nem birt magával elczipelni; ráhagyva Isten oltalmára, emberek becsületére.</p>
               <p>A csizmadia minden ajtón benyitott, hogy valakit a honmaradtak közül megkérdezzen, segélyül, vagy tanubizonyságul hívjon. Az egész két emeleten nem talált egy emberi lelket. Csak egy bezárt kis kutya üvöltött valamelyik konyhában, mit gazdái ott feledtek.</p>
               <p>A csizmadiának egyedűl kellett felbotorkálni a padláslakosztályig, a hol állítólag az öt mamsell lakott.</p>
               <p>Benyitott az első ajtón, ott nem talált senkit. Nyitva hagyott szekrények üres fogasokkal tanusíták, hogy innen mindent eltakarítottak jó eleve. Hanem egy gyertya ott ég az ablakban.</p>
               <p>Végig ment mind az öt manzard-szobán; mindenik üres volt, emberrel nem találkozott; hanem a gyertyák ott égtek az ablakokban. A gyertyatartókat egy-egy burgonya képezte. Az egész szállásban egy gyertyatartó nincsen.</p>
               <p>Egy rozzant asztalon talált egy kiterített iratot. Az egy alfabet volt, melyben az öt gyertyavilág mint öt pont szerepelt. A kioltott gyertyák, mint gondolat-jelek. Valódi telegraf egyik városból a másikba.</p>
               <p>A polgártárs ámolyogva tekintett körül. Kinek a munkája ez? Ki rendelkezik itten?</p>
               <p>Az ötödik szobában egy szőnyegajtót vett észre. Benyitott rajta.</p>
               <p>Az már egy sötét helyre vezetett.</p>
               <p>Egy padlás-folyosó volt az, mely az udvarpadlás-osztályokhoz visz, mik már nem szolgálnak lakásokúl.</p>
               <p>Tovább botorkázott a sötétben. A szomszédház égése nem hatott át a deszkalabyrinthon.</p>
               <p>Egy helyütt aztán ismét fényt látott.</p>
               <p>A ház tűzfalától jött az, melyen egy magas ablak volt, a honnan a szomszédházra le lehetett látni.</p>
               <p>Ebben az ablakban ült valaki.</p>
               <p>Az ablak párkányát használta ülésnek, a szomszédház tűzfalát zsámolynak. Lába alatt a mélységben már csak egy zsarátnoktenger izzott. Egy örvény, melynek habja láng, iszapja parázs, fölötte vékony kékes füstöt kerget a szél. Egyszer-egyszer egy kis forgatag kerekedik benne, s az olyan magasra felhordja az aranyfényű sziporkát. A tűzörvény fenekén, mint valami aranyforrás, úgy bugyog valami fényes tavacska; a háztulajdonos vasárus volt; az olvadt vas hullámzik ott a pincze mélyén. – A csizmadia lábhegyen lopódzott odáig és bámult.</p>
               <p>De nem a cyclopi látványt bámulta, hanem azt az embert, a ki itt ez ablakban ül.</p>
               <p>Annak az embernek az arczán a pokoli gyönyör ragyogott. Az a vigyorgás, a mivel Beherik szítja a gyehennát az elkárhozottak alatt; az a gúny, a mivel Azáziel visszarúgja az örvényből kikapaszkodókat; az a káröröm, melylyel Astaroth tapsol a kétségbeesés kínváltozatai fölött.</p>
               <p>Az az ember kiült gyönyörködni a pusztulásban. Két könyökét térdeire fektette és állát egyik öklére támasztá.</p>
               <p>Néha-néha egyet köpött le a tűzbe.</p>
               <p>Egyszer fölemelte arczát az izzó égre és kaczagott.</p>
               <p>És azután nagyot nyújtózott, mint a ki jól lakott valamivel s a túlterhelt gyönyörélvezettől vonaglik.</p>
               <p>Arczának jól látszott esni az izzó fény, mely onnan alulról felsugárzott e tűzben.</p>
               <p>Egyszer aztán megragadta két kemény kéz a karjait hátulról.</p>
               <p>Az ember rémülten tekintett vissza.</p>
               <p>A csizmadia fülébe csikorgá:</p>
               <p>– Jó reggelt uram! A gyertyákat el kellene már oltani!</p>
               <p>A felriadt ember egy kétségbeesett erőfeszítést tett, hogy az ablakból visszapeczkelhesse magát a padlásra; de a szomszéd tűzfal párkánya, mit támaszul használt, leomlott lába alatt s a csizmadia úgy fogta karjait, mint két harapófogó.</p>
               <p>– Tetszik-e még rám ismerni? kérdé, a hátrafordult arczra meresztve vérben forgó szemeit, a csizmadia.</p>
               <p>A megtámadottnak e kétségbeejtő pillanatban egy mentő gondolata támadt.</p>
               <p>– Tízezer forint van nálam! hörgé rekedten.</p>
               <p>– Az a gyertyák ára! ordítá a csizmadia.</p>
               <p>S azzal letaszította az ablakból.</p>
               <p>Odalent a tűzörvényben az aranyhabot hányó ércztó néhány pillanatra sötét füstöt vetett fel – s aztán forralta, buzogta az aranyhabot tovább.</p>
               <p>Ki volt az eltünt ember? a titkos táviratozó? soha sem tudta meg senki. Hanem annyi bizonyos, hogy Szalmás Mihályné e naptól fogva hasztalanul várta vissza eltávozott urát.</p>
               <p>Három napig tartott a halálos hallgatás. Az ostromlott vár vezére azt hitte, hogy ellenfele már menekülni készül a közelgő felmentő sereg elől. Már arra gondolt, hogy elvágja az ostromsereg menekülési útját, a hajóhidat. Gyújtó hajókat s kövekkel rakott dereglyéket bocsátott el a folyamon. Azok közül kettő a lánczhidoszlopba csapódott s elmerűlt, a többit elfogták, elsülyesztették.</p>
               <p>Harmadnap reggel, szép harmatos napfeljövetelnél, egyszerre megdördültek a faldöntő ágyuk, miket az elmult éjszakákon az ostromlók felállítottak.</p>
               <p>A talapjaiban megrázkódó szikla hirdeti a várvédőknek, hogy ezuttal maga Enkeladosz zörget, az olymptörő!</p>
               <p>Szemközt a hosszú bástyával a résdöntő szörnyek; oldalt az ütegrombolók.</p>
               <p>Amazok köszöntésére omlik a fal, emezeké végig söpri a védő ütegeket.</p>
               <p>Most már mennykövet mennykőért! Most már egyik óriás a másik ellen! vállvetve, erőfeszítve; két mesebeli genius, két tündérvilági dzsin, kik égő csillagokat tépnek le az égről s meteorokkal hajigálják egymás pajzsát; kiknek lábdobajától döng a föld boltozatja, kiknek összecsapó ezer kezében ezerszeresen csattog a fegyver, kik egymáson henteregnek a háztaposó küzdelemben, s az itéletnapi viadalban meghasogatják a felhőt, feltúrják a földet, szétmorzsolják a sziklát, s tüzet okádnak egymásra, míg az egyik végképen összezúzódik, megolvad, semmivé lesz.</p>
               <p>S a két kolosz párharcza időtartamára nézve is méltó az óriásokhoz. Nem perczekig tart az, mint a könnyen haló hősök epósza: hanem négy nap négy éjjel, folyvást, szakadatlanúl. Egyik gigásznak négyezer lelke van, míg az meghal, négyezer halálseb kell annak, s annyiszor harap vissza.</p>
               <p>Négy nap négy éjjel hangzik a szörnyű orgonajáték, melynek minden accordja mennydörgés. Isteni hangverseny, mely átkiált a szomszéd csillagokba. Százötven ágyú zenéje, az égzengés csattanásain kezdve, a mély hangok pokoli oktáváján lefelé, a mindig mélyebb, dörgőbb földalatti skálán, egész a földrengés, a vulkánbőgés iszonyú bassusáig. A várban ég, a mi éghet, legmagasabban lobog a várpalota: Mátyás király palotája. Szomorú boszú a leégett Pestért. Ha egyik megégette a szentséget, a másik megégeti az oltárt!</p>
               <p>A várvédő ütegek mind el vannak már űzve a bástyákról; a hosszú bástyafal tíz ölnyire ledöntve, a köröndök megközelítve az elfoglalt házakból, s a védő még sem adja meg magát. Mégis folytatja küzdelmét. Tüzet tűzért, vasat vasért dobál vissza. Éjjel betömi a nappal ütött rést s nem számlálgatja, hányan haltak meg e küzdelemben?</p>
               <p>Egy diadalkoszorút csillagokból lát mind a két fél maga felett ragyogni, s egymás fölé igyekszik emelni fejét, hogy melyik éri el azt hamarább?</p>
               <p>Tisztelet, becsület mind a két fél hőseinek. E nagyszerű harczban mind a két fél elérte azt és egyszerre.</p>
               <p>Midőn egyenlő fegyverrel küzdenek, sem történetíró, sem költő nem nevez jó barátot, ellenséget: csak hősöket.</p>
               <p>Szemtől szembe állanak már. Az ágyúk egymás torkába ordítanak már. A rés vívható.</p>
               <p>A táborkar vezetői elvetették már a tollat, a távcsőt, a quadranst, s kihuzták a kardot. Maguk vezénylenek az utolsó csapásra.</p>
               <p>– Utánam! kiált a magyar táborkari vezér (Kleinheinz) s maga vezeti a rés ellen az ostromló csapatokat. Három golyó földre teríti a ledöntött fal tövénél.</p>
               <p>– Utánam! kiált az osztrák táborkari vezér (Pollini) s maga ád példát a várőrség legvakmerőbbjeinek, kik derekukra hurkolt köteleken bocsáttatják magukat a réstörésen alá, az omladékokat az ágyúdörej közepett széthányni, s a rést homoktöltött lőporhordókkal kitölteni. Egy huszonnégy fontos golyó derékban szakítja ketté a vezetőt.</p>
               <p>Mind a két táborkar vezére elesett. Bevégezték munkájukat. </p>
               <p>A várfalak, az ütegek romban hevertek már. A két küzdő fél szuronyközelben állt egymáshoz.</p>
               <p>A döntő rohamra megérett az idő.</p>
               <p>A holnap az utolsó nap.</p>
               <p>Egyikre a két küzdő gigász közül több nap nem virrad!</p>
            </div>
            <div type="div2" rend="P12">
               <head>Zenith.</head>
               <p>Tehát holnap.</p>
               <p>Ez lesz az a nap, melyen Attila kardja megüti hegyével az égen a korona csillagképletét.</p>
               <p>A rendelet ki lett adva az általános rohamra.</p>
               <p>Május 21-ikén éjfélkor áltámadás lesz intézve a bástyák ellen, mely után a csapatok mind visszavonulnak.</p>
               <p>Mikor aztán az ellenfél azt hiendi, hogy ismét megnyert egy napot, hajnali három órakor az ágyú-jelszóra megindul az általános ostrom szuronynyal, lábtókkal: minden bástya, minden kapu ellen.</p>
               <p>Legnehezebb küzdelem vár azokra, kiknek a rés omladványain kell felhatolniok; kik a nagy köröndre másznak fel lábtókon, s a kik a várkert falszegvényeire kapaszkodnak fel egymás vállain, a hova lábtókat nem vihetnek.</p>
               <p>E három legveszélyesb rohamra a legvitézebb, tűzben próbált zászlóaljakat válogatták ki s felszólíták az egész hadsereg legbátrabbjait, kik akarnak önkénytesül csatlakozni az első rohanókhoz?</p>
               <p>Nagy kitüntetés! Az első rohanók közt lehetni. Az ellenfél golyó-záporát az utól jövőkről felfoghatni; a szuronyok élét eltompíthatni; az árkokat testével betemethetni!</p>
               <p>Ezer meg ezer önkénytes kérte magának e kitüntetést. Tüzérek, kiket nem fárasztott ki az elmult napok munkája, huszárok, kiket kifárasztott a hosszú veszteglés, könyörögtek vezéreiknek, hadd vehessenek részt az ostromban; még gúnyolt nemzetőrök, hazagondoló családapák, lenézett polgárkatonák is előre tolakodtak, hogy a rohamoszlop élén lehessenek.</p>
               <p>Nem volt már melegvérű, hidegvérű párt, nem volt különbség politikai vélemény szerint. Fehér toll és veres toll abban versenyzett, hogy melyik fog hamarább oda fenn lenni a bástyafokon?</p>
               <p>A megelőző nap estéjén Baradlay Ödön meglátogatta öcscsét, Richardot. Az akkor a Gellérthegy alatti lovassági táborban tanyázott.</p>
               <p>A minapi összezördülés óta nem találkoztak. Valami feszültség maradt köztük. Richard nagyon örült, midőn bátyját meglátta. «Mégis ő az okosabb. Ő kezdi a kibékülést» – gondolá magában.</p>
               <p>Annálfogva legszivélyesebben igyekezett fogadni a közeledőt.</p>
               <p>Ödön olyan volt, mint máskor; se derültebb, se borultabb.</p>
               <p>Ezuttal nemzetőri egyenruháját viselte. A mi magyarázatát találhatta abban, hogy a katonák nem szivesen néztek a közöttük őgyelgő polgári öltözetre. Azt tartották, hogy a ki ilyenkor kardot nem visel, az mind pipogya ember.</p>
               <p>– Holnap reggel tehát döntő ostromra megyünk, monda Ödön Richardnak.</p>
               <p>– Tudom, bátya. Éjfélkor áltámadás, hajnalban ostrom.</p>
               <p>– Jól jár az órád? kérdé Ödön.</p>
               <p>– Nem nézegetem én azt, felelt félvállról Richard; majd mikor az ágyúszó jelt ád, akkor tudom, hogy kezdődik a táncz.</p>
               <p>– Nem jól tudod; az első ágyúszó előtt félórával meg kell indulni az önkénytes csapatoknak, a mik a III-ik hadtestből a nagy köröndöt, s a II-ik hadtestből a várkertet fogják megrohanni. Azért nagyon jó lesz, ha az órádat az enyimhez igazítod, a mi a főparancsnokság órája szerint jár.</p>
               <p>– Hát jól van, bátyám. Azt is megteszem. </p>
               <p>Richard még mindig tartott meg bátyjával szemközt valami hetykeséget, a mit nem birnak megtagadni olyan emberek, kik derék katonák voltak, más fakó polgárok ellenében, kiket tisztelnek, becsülnek, de a kik nem szagoltak lőport; Ödön pedig szokott nyugalmával szólt hozzá:</p>
               <p>– És most hallgasd meg, hogy mit mondok. Te én nekem néhány nap előtt egy szót mondtál, a mit magamban sem akarok ismételni.</p>
               <p>– Ah! S te oly haragtartó volnál, hogy még emlékeznél arra?</p>
               <p>– Az egy olyan szó, a mit egy Baradlaynak nem mondhat senki megtorlatlanúl; – még egy másik Baradlay sem. S a mi, ha egyszer rá van fenve, le nem törülheti senki, – csak saját maga.</p>
               <p>– Tehát mit akarsz? Mi párharczot nem vívhatunk.</p>
               <p>– Fogunk. – A legkomolyabb párbajt, mely valaha férfiak között végbement. Egy olyan párbajt, mely épen egymást megsértett testvéreknek való, a kik egymást szeretik, de egymásnak meg nem bocsáthatnak. Te besoroztattad magad azon önkénytesek közé, kik szuronynyal kezükben fogják ostromolni a várkerti bástyákat. Én besoroztattam magamat azok közé, a kik a köröndöt fogják lábtókon megrohanni. Mikor hallani fogod az ágyúlövést, akkor kezdődik kettőnk között a párbaj. Én a lábtón, te a kerten át. Barrière a sáncz. A melyikünk hamarább föllép a vár fokára, azé a lovagias elégtétel.</p>
               <p>Richard megrettenve ragadta meg bátyja kezét.</p>
               <p>– Bátyám, te tréfálsz! Te meg akarsz engem ijeszteni! Hogy te, a kinek a kis ujjában több ész van, mint egy ilyen Haudegennek a fejében, mint magam, oda menj és fejbe üttesd magadat egy ostoba cserepár puskaagyával, hogy együtt mászszál a lábtón a honvédekkel, a hol még, ha meg akarna is valaki menteni, nem teheti; a hol azok, a kik elől mennek, a világos halálba mennek bele. Hogy te: családunk büszkesége, anyánk istápja, hazánk reménye, mindnyájunk szemefénye, oda vesd magadat a szuronyok közé: ah, az egy kegyetlen büntetés tőled, a mit számomra találtál ki. Nem kivánja senki ily próbáját a bátorságnak tőled. Nem neked való a harczi munka. Durva férfiaknak való az, kik egyébre jók nem vagyunk. Te lelke vagy seregünknek, ne akarj keze, lába lenni. Mi tiszteljük az észt azért, ha hánytorgatjuk is nyers bátorságunkat. Egy elejtett, egy visszavont, egy meg nem gondolt szóért ne akarj ily boszút állni azokon, a kik szeretnek. Tégy velem a mit akarsz, ha sértve vagy. Küldj bele fejjel az ágyúba. Megyek, de téged nem viszlek magammal. Mondd, hogy csak meg akartál fenyíteni – és nem teszed azt.</p>
               <p>Ödön szilárdul válaszolt.</p>
               <p>– A mit megmondtam, megteszem. Te tedd, a mit akarsz.</p>
               <p>És indulni készült.</p>
               <p>Richard útját állta; nem akarta elbocsátani.</p>
               <p>– Ödön! Bátyám! Az Istenre kérlek. Bocsáss meg! Gondolj anyánkra, gondolj nődre, gyermekeidre.</p>
               <p>Ödön megindítatlanúl tekintett rá, mint egy érczszobor!</p>
               <p>– Gondolok erre a mi édes anyánkra «itt» (lábával a földre dobbantott), s védem nőm, gyermekeim «ott» (és felmutatott a bástyafokra).</p>
               <p>Richard félre állt útjából s elfordítá fejét. Ily szókra nem volt ellenvetése.</p>
               <p>Ödön indult.</p>
               <p>Mikor Richard menni látta bátyját, szemeiben köny volt, úgy tekinte rája, s kezét feléje nyújtá.</p>
               <p>Talán ily válságos pillanatban meg is ölelhetnék egymást a testvérek?</p>
               <p>Ödön nem nyújtotta kezét. Párbaj előtt nem szoktak a felek kezet szorongatni.</p>
               <p>– Majd ha odafenn találkozunk, mondá öcscsének. Órádon a perczet megnézni el ne felejtsd, a mikor a várfokon lészsz.</p>
               <p>E szóval vált el tőle.</p>
               <p>Büszke volt, ha megtámadták, mint Azraël, még saját testvérével szemben is!</p>
               <p>Három óra!</p>
               <p>Kezdődik a nappal.</p>
               <p>A tüzérek óráikkal kezükben állnak az ágyúk mellett. Mély, álomölte csend van. A Svábhegy ligeteiből aláhangzik a fülemüle éjjeli csattogása.</p>
               <p>Mikor aztán az óramutató a perczhez ér, egy pillanatban megdördül ötvenkilencz ágyú s a dörgést folytatja egy óriási kiáltás köröskörül: «éljen a haza!»</p>
               <p>S azzal minden ponton kezdődik az ostrom.</p>
               <p>A nap még nem világít; de világít a szörnyű reggelre ébresztett várvédők irtó tüzelése.</p>
               <p>A svábhegyi főhadi tanyáról látni, mint hömpölyög hangyabolyként a 34-dik honvédzászlóalj önkénytes csapatja fel a rés omlakékain; a várfokról kartács-zápor fogadja őket; vissza, majd megint előre hömpölyögnek, felhatolnak a sánczra, szurony szurony ellen küzd már; az ellenfél visszaveri őket s leszorítja a résről. Hanem a várvédők tisztjei halva maradtak ott.</p>
               <p>A másik két zászlóalj, a 19-ik és 47-ik a lábtókon halad előre. Közéjök osztva az önkénytesek. A körönd ágyúiból, a tornyacsok ablakréseiből lövik őket. Hasztalan: a lábtók oda vannak már támasztva a falnak, s a megindult hadoszlop ellenállhatlanul tolja fel magát a hágcsó fokain; az itt közeledőket nem lehet visszaűzni, ezeket csak meg lehet ölni.</p>
               <p>Egyik lábtón halad fölfelé Baradlay Ödön. Jobbjában kivont kardja. Azon a lábtón első volt. Nem hagyta magát mástól megelőzni.</p>
               <p>Azon a helyen a várfalat az olasz zászlóalj egy csapatja védi.</p>
               <p>Jól védi.</p>
               <p>Míg a honvédek a lábtókat a falaknak támaszták, sok bajtársuk holttestén kellett átlépniök, s mikor már fölfelé haladtak, sok jajkiáltás hangzott a légben, a mint a lelőtt vitéz a magasból aláhullott. Sokszoros halál, odalenn saját társainak fölfelé tartott szuronyai fogadják a leesőt.</p>
               <p>Ödön haladt fölfelé, oly egykedvűen, mintha csak fogadásból haladna fel egy egyptomi pyramid fokain, a hol nem egyebet akarna bebizonyítani, mint azt, hogy nem szédűl.</p>
               <p>A mikor fölfelé tekintett, láthatá, hogy a hágcsó felső végénél a falon, félig rejtve a mellvédtől, áll egy katona, lövésre készen tartva fegyverét.</p>
               <p>Ez az ő «átellenese».</p>
               <p>A mint Ödön a hágcsó közepén jár, egyszerre a lába alatt elkiáltja magát egy ismerős hang:</p>
               <p>– Hohó! Pátronus uram! Én is itt vagyok!</p>
               <p>A hangról Maussmannra ismert Ödön.</p>
               <p>A vitéz tornász a hágcsón alulról kapaszkodik fölfelé, társainak hasmánt fordulva, s eléje kap Ödönnek. Megmutatja, hogy ő így is tud. Úgy mászik, mint egy macska, s nemsokára Ödön feje fölött a létra tetejére lódítja át magát s onnan kiált Ödönre diadalmas kaczajjal:</p>
               <p>– Az nem járja, pátrónus uram, hogy ön előttem menjen. Én kapitány vagyok, ön csak közlegény.</p>
               <p>Ödön azonban ismét meg akarta előzni. Benne is feltámadt e burschikóz versenyzésre a vetélkedési ösztön. A mikor aztán az előrehaladt legionárius gyöngéden lenyomta Ödön vállát tenyerével.</p>
               <p>– Pátronus uram. Hagyjon engem elől menni. Nekem senkim sincs az egész világon.</p>
               <p>S ezzel a szóval három fokot átszökött a lábtón.</p>
               <p>Ama katona ott a várfokon arczához fogta a puskát s lefelé czélzott.</p>
               <p>Mausmann észrevette azt. Felkiáltott rá hetykén:</p>
               <p>– Aztán jól czélozz makaroni-evő! mert még különben meglősz.</p>
               <p>A következő perczben eldördült az olasz fegyvere.</p>
               <p>Mausmannak mind a két keze elereszté a hágcsó fokát. Fejét hátrafordítva kiáltá az utána jövő Ödönnek: </p>
               <p>– Vigyázz! Aufg’schaut!</p>
               <p>– Mi az? kiálta Ödön.</p>
               <p>– A mi soha sem történt velem… Az, hogy meghalok.</p>
               <p>Azzal hanyatt bukott Ödön fején keresztül.</p>
               <p>Most azután Ödön megfeszített erővel haladt fölfelé.</p>
               <p>A katona megtölté fegyverét.</p>
               <p>Csak pár ölnyire volt még tőle Ödön.</p>
               <p>A katona egyenesen fejének tartotta a puskát. Belenézhetett a cső üregébe.</p>
               <p>Még egy öl. Akkor a katona lábhoz ereszti a fegyvert, keblébe nyul s a szurony hegyére feltűz egy fehér zsebkendőt.</p>
               <p>A vár tulsó oldalán, a várkert felől, a 61-ik zászlóalj ostromolt.</p>
               <p>A Grósz-féle ház falát törték keresztül, mely a várkert falához fekszik s e résen keresztül törtek fel a várkertbe.</p>
               <p>A budai királyi kertet százados fák árnyékolják be, útai ősrégi puszpángbokrokkal szegélyezve. Déli oldala enyhe lejtőt képez, keleti meredélyén három terrasz emelkedik egymás fölé, miknek tömör oldalfalai szőlőlugassal, fügefaszőnyeggel vannak boldog időkben betakarva.</p>
               <p>E napon hiányzott szőlőlugas és fügefasövény.</p>
               <p>Az ostromlók egymás vállaira lépve kapaszkodtak fel; vagy szuronyaikat döfték a falak rovátkáiba, s társaik e vas lépcsőkön haladtak fölfelé.</p>
               <p>A fák mellett, a dísz-cserjék között harczolt férfi férfi ellen. Az ostromlók elfoglalták a második terrasz ajtaját is. Onnan felnyomultak a kőlépcsőn. A védők fölmenekültek a harmadik terraszra.</p>
               <p>Mikor aztán a honvédek a harmadik terraszt akarták megostromolni, egyszerre szemközt jön rájuk a vároldali kigyóút felől egy új ellencsapat. </p>
               <p>Az ellenfél legvitézebb harczosai voltak azok, a Vilmos ezred négy szakasza.</p>
               <p>Ezek a vizi védművektől jöttek, hol a pallizádokat már elfoglalták az ostromlók s a védők feladva a vár alatti harczot, siettek fel a várba, a benyomult győzteseket végerőfeszítéssel kivetni onnan.</p>
               <p>A várkert terraszán összetalálkozott a két szemközt jövő csapat.</p>
               <p>Az a tér, a hol összejöttek, a várkertnek azon oldala, melyet két rézsutos fal zár el külön szakaszként; olyan az, mint egy négyszög udvar, a hajdani fejedelmi oroszlánrekeszek mintájára, a mikbe harczjátékok alkalmával összeeresztették a rostélyok fenevadait, oroszlánt, tigrist, párduczot, bikát, szarvorrut, hogy küzdjenek, míg a szűk, menedéktelen négyszög udvaron egyik a másikat föl nem emészti.</p>
               <p>Egy ilyen oroszlán-rekeszbe jutott bele a két ellenséges csapat.</p>
               <p>Csak akkor vették észre egymást, mikor az egyik innen, a másik amonnan beugrált a meredek falon, melynek nincs kapuja.</p>
               <p>A cserjék közt alig harmincz lépésnyi távolban látták meg egymást.</p>
               <p>– Adjátok meg magatokat! kiáltá a honvédőrnagy.</p>
               <p>«Tüzelj, szuronyt szegezz!» felelt rá az osztrák kapitány.</p>
               <p>S egymásra lőtt a két csapat.</p>
               <p>Az osztrákoktól elesett a lövésre a kapitány és a hadnagy, a magyaroknál sebet kapott az őrnagy és még egy tiszt.</p>
               <p>Sem magyar, sem osztrák nem ügyelt arra, ki esett el?</p>
               <p>Richard felkapta egy elbukó honvéd szuronyos fegyverét s előre rohant a középúton.</p>
               <p>Azon út oly keskeny, hogy szurony-küzdéshez csak egy pár embernek ád helyet: alatta, fölötte csúszós fűvel benőtt meredély, melyen nem lehet megállni a harczot. Tehát azon a keskeny téren kell végig verekedni a két csapatnak, míg az utolsó harczos túl éli a másikat. </p>
               <p>És halálig kell verekedni, mint a rekeszbe zárt fenevadaknak, mert a falveremből menekülni nem lehet.</p>
               <p>Richard megvetette a lábát a puszpángbokrok között.</p>
               <p>Kitünő szuronyvívó volt. Azt tudta, hogy életét drágán fogja eladni.</p>
               <p>De azért mégis meg fogják azt venni.</p>
               <p>Ha ledöf tiz embert egymás után, a tizenegyedik csak elejti.</p>
               <p>Az gondolatnak is szörnyeteg volna, egy embernek azt vállalni fel, hogy sorba egy egész hadcsapatát az ellenfélnek egyenkint leölje s maga utolsónak maradjon.</p>
               <p>Mikor ott szembeállt a közelgő ellenféllel, végig villámlott Richard lelkén: meg kell itt halni! S e villámfénynél egy percz ezred része alatt elbúcsúzott mind attól, a mivel lelke tele volt: a győzelmi örömtől, a szép menyasszonytól ott a zárdában, s az alvó ellenféltől, kinek tett fogadását nem tudja beváltani.</p>
               <p>Meg kell e helyütt halni bizonynyal.</p>
               <p>Az első támadót letaszította szuronya az oldal meredélyen.</p>
               <p>A másodikat visszalökte társai közé sebesülten.</p>
               <p>A harmadik hirtelen visszahökkent s szuronyával felmutatott a fejük fölötti terraszra.</p>
               <p>A harmadik terraszon, mely fejük fölött uralgott, egy közeledő szuronysor villogása látszott meg.</p>
               <p>Új csapat közelít az oroszlán-ketreczhez.</p>
               <p>A kit az a szuronysor meg fog támadni, veszve van.</p>
               <p>De kié hát az a szuronysor?</p>
               <p>A felkelő nap megfelelt rá.</p>
               <p>A mint keleten egy felhőhasadék alul kilövellé sugarát, ama közeledő szuronysövény közül egy lobogó nemzeti szín zászlót világíta meg.</p>
               <p>«Éljen a haza!» hangzott e pillanatban a harmadik terraszon.</p>
               <p>Az újon érkező honvédcsapat keresztül ugrált a mellvédeken, s a meredélyen alá, mint a hógörgeteg az ellenfélre, egy percz alatt összegomolyodott vele, s onnan lesodorták egymást egész az alsó kerítésig, a hol a minden oldalról körülfogott osztrák csapat, legyőzve, elnyomva, megadta magát.</p>
               <p>Az a buzavirágszín egyenruhás alak, ki mint mentő angyal repül alá a füves meredélyen Richardhoz: – Baradlay Ödön.</p>
               <p>Ott aztán egymás karjába omlanak.</p>
               <p>– Nagyon, nagyon haragszom rád! – szól indulatosan Richard, s haragjában még jobban oda öleli testvérét.</p>
               <p>A miért aztán az az öröme van, hogy bátyját nevetni látja.</p>
               <p>A mi oly ritka tünemény.</p>
               <p>– Hogy kerültél ide?</p>
               <p>– A váron keresztül.</p>
               <p>– Benn vagyunk a várban?</p>
               <p>– Minden ponton.</p>
               <p>– A várparancsnok?</p>
               <p>– Az elesett.</p>
               <p>– Ah, ti minden babért letéptetek előlünk!</p>
               <p>– Még van egy levele. Mentsétek meg a lánczhidat.</p>
               <p>– Igaz. Bajtársak, a lánczhid elé!</p>
               <p>– Isten veled. Ma még találkozunk. Én sietek a bécsi kapuhoz, ott még van egy makacs ellencsapat, a mit le kell fegyverezni. Ti zárjátok el az útját a lánczhidhoz.</p>
               <p>Az a lánczhid az ország egyik büszkesége; az építészet valódi diadala; világcsoda, mit a rhoduszi koloszszal egy sorban emlegetnek: most az forgott veszélyben.</p>
               <p>A várparancsnok megmondá Budaváros kérelmi küldöttségének, hogy ha a vár elesik, ő e remekművét a világnak a levegőbe röpítendi. Szavait megörökítette a városi tanács jegyzőkönyve, melyben azok most is olvashatók.</p>
               <p>S e fenyegetés komolyan volt mondva.</p>
               <p>A négy lat ólom, mely a várparancsnokot a fő őrhely előtt leteríté, meggátolá, hogy azt ő maga hajtassa végre. </p>
               <p>De maradt végrendeletének teljesítője.</p>
               <p>Alnoch ezredes volt az; a vizi védmű oltalmazója.</p>
               <p>Az ott egész napfeljöttig védte a pallizádokat.</p>
               <p>Akkor megpillantá ő is a magyar trikolort a várormokon.</p>
               <p>Arra beszegezteté ágyuit.</p>
               <p>Futó menekvők a várból hirül hozták neki, hogy a várparancsnok elesett.</p>
               <p>Akkor elhatározta, hogy ő fogja bevégezni a katastrophot.</p>
               <p>Sietett a lánczhidhoz.</p>
               <p>Nehány pillanattal elébb érkezett oda, mint a várkert felől siető honvédek.</p>
               <p>Előre futott, katonáit maga mögött hagyva.</p>
               <p>Az, a ki legközelebb érte, Baradlay Richard volt.</p>
               <p>Futottak egymás nyomában, sebesen, mint őz után a farkas. Mind kettő tudta, miért fut?</p>
               <p>Alnoch hamarább ért a czélhoz. Egy szekrény volt a budai hidoszlop közepébe félig beékelve. Arra a szekrényre fölugrott. Az volt a tűzakna nyilása, mely négy mázsa lőporral megtöltve, a roppant tömör oszlop összedöntésére volt szánva.</p>
               <p>A tűzakna mellett állt egy sappeur, égő kanóczczal kezében.</p>
               <p>– Bajtárs! kiálta Richard az ezredesre.</p>
               <p>– Nem vagyok az.</p>
               <p>– Add meg magadat.</p>
               <p>– Jer ide értem.</p>
               <p>– Le vagytok már győzve.</p>
               <p>– Én még nem.</p>
               <p>– Biztosítom életedet, ha velem jösz.</p>
               <p>– Én pedig biztosítom halálodat, ha közelebb jösz. Alattam a tűzakna.</p>
               <p>Richard nem szólt többet, hanem közelebb lépett hozzá.</p>
               <p>Ekkor az ezredes a közelében álló sappeurhöz fordult.</p>
               <p>– Gyujtsd fel a tűzaknát.</p>
               <p>Az árkász a Dunába dobta a kanóczot s elfutott. </p>
               <p>Richard még egy lépést tett az ezredes felé.</p>
               <p>Az kihúzta öve mellől pisztolyát, oda tartá a tűzakna torkához, s rá nézett a közeledőre.</p>
               <p>A következő perczben úgy tetszett Richardnak, mintha a felkelő nap ezer czikczakot szökellve, szakadna le az égről, s az egész világegyetem az ő mellére zuhanna, egy vörös chaoszszá felbomolva, mely süketít, vakít és agyon nyom egy pillanatban.</p>
               <p>Mikor nagyon sokára ismét fel tudott lélekzeni s szemeit felnyitá, oda találta magát ékelve a lánczhid-oszlop és a karzatfák közé: feje fölött az ég egy nagy füsttömeggel volt beborítva, mely egyre magasabbra emelkedett, s terült széjjel, mint egy pálma koronája. Szeme előtt még mindig veres volt az egész világ s orrán, száján szivárgott a vér.</p>
               <p>Feltekintett a lánczhid-oszlopra. Az sértetlenül állt. Hanem a boltozat alatt ott feküdt egy fekete tömeg. Valaha emberalak, most egy darab szén, kezek nélkül, fej nélkül, ismerhetlenűl.</p>
               <p>A hid mindkét oldalán tódulva rohantak elő a honvédek.</p>
               <p>Richard csodálkozott rajta, hogy nem hallja, mit kiáltanak?</p>
               <p>Reggel hat óra volt. Budavár minden ormán a trikolor lobogott. Pest minden utczáján az őrjöngő öröm diadal-ordítása kiáltott az égbe!…</p>
            </div>
            <div type="div2" rend="P12">
               <head>Az Eldobott Lélek.</head>
               <p>Budavár minden utczáin csorgott a vér a csatornákban…</p>
               <p>Egymáson keresztül-kasul omolva hevernek szerteszét a halottak. Magyar, német, olasz, horvát. A várfalakon, a köröndök felett, a sétánysoron, a várkert bokrai közt, a György-téren, a lovagiskola előtt, a fegyvertárnál, a főőrhelynél, a Dísztéren, a három kapunál, a József-bástyán, az Uri-utczán, az Országház-utczán, néhol halommal, mint a résnél, hol legdühösebb, legmakacsabb volt a küzdelem.</p>
               <p>A királyi vár még egyre lángol. Régibb romok csak füstölögnek már; omladékkal, szenes gerendákkal fedve az utczák; a házak oldalai bezúzva nehéz golyóktól, a tetők széttépve; minden ablak üvegtelen; a kövezet felszántva a bombáktól; szétszórt sánczkosarak között, tönkre zúzott ágyúk mellett a levert tüzérek; az egész fölött egy lomha füstfelhő; lőpor és égő korom füstje.</p>
               <p>E szomorú utczákon keresztül halad végig a dél óráiban Baradlay Richard.</p>
               <p>Egy frissítő hideg fürdő, egy katonás reggeli elfelejteté vele, hogy ma reggel annyi veszélyes játszmát játszott ki a halállal. Az utolsónál csoda volt megmenekülése. A Vezúvot akarta letakarni papirlappal kitörése előtt. A papirlap elégett, a keze nem. Az a multkori láthatatlan selyemfátyol őrizte fejét, hogy a lánczhidoszlopon szét ne zuzódjék. A tűzakna lefelé tört ki és oldalvást. Így maradhatott élve. Hanem a feje még most is zúg bele.</p>
               <p>A legelső volt mégis, a mire megemlékezett, a beteg nő a kórházban, ki Palvicz gyermekéhez utasítja.</p>
               <p>Még egy pohár rostopsinnal leöntve kábulatát (a mi ellen azt nagyon jónak tartotta), sietett fel a várba.</p>
               <p>A hullákon, az ágyúkon, a cserepeken, a gerendákon kellett még keresztül lépdelnie, hogy eltaláljon arra a helyre, a mit keres.</p>
               <p>Egy tizenhét napig ostromolt városban pedig nem oly könnyű valakinek tájékozni magát. Némely jól ismert ház nincsen sehol. Eltűnt.</p>
               <p>Azt tudta Richard, hogy a kórházak fölé fekete zászló volt felvonva, figyelmeztetésűl. Czivilizált ellenfél a fekete zászlóra nem lő.</p>
               <p>Arról a gyászlobogóról rá lehetett találni a keresett házra. </p>
               <p>Hanem abba a kórházba meg nem akarták beereszteni Richardot.</p>
               <p>Az őrül állított honvédek azt válaszolták neki, hogy oda mindenkinek meg van tiltva a belépés.</p>
               <p>Ki adta a rendeletet? – A térparancsnok.</p>
               <p>Ráment a térparancsnokra. Miért nem szabad a kórházba bemenni?</p>
               <p>– Mert ott kiütött a kórházi üszög.</p>
               <p>– De én nem bánom, ha a fekete halál, vagy a keleti pestis ütött is ki; nekem be kell mennem.</p>
               <p>– Elvisz az ördög.</p>
               <p>– Dehogy visz. Ma bedugtam a lábamat a kéményén, még sem kapott el. Nem félek én a levegőtől.</p>
               <p>– De hát mi dolgod van abban a kórházban?</p>
               <p>– Becsületbeli ügy.</p>
               <p>– No hát eredj. Hanem ha belehalsz, rám ne hagyd az árváidat.</p>
               <p>Richard visszament a kórházhoz a térparancsnok engedélyével.</p>
               <p>A kórházban akkor épen egy tábori orvos sem volt. Mind a halálra sebesült várparancsnoknál voltak.</p>
               <p>Egy öreg betegápolónéval lehetett csak beszélni.</p>
               <p>– Van itt egy Bajcsikné nevű asszonyság?</p>
               <p>– Van.</p>
               <p>– Merre van a nők osztálya?</p>
               <p>– Itt.</p>
               <p>– Vezessen hozzá.</p>
               <p>A vén banya ajtókat nyitogatott nehéz fojtó légű szobákban, mikbe lépve Richard arra a gondolatra jött, hogy ha a tűzakna torka a pokol kéménye volt, ez itt valósággal a pokol konyhája. Itt főzik a halált.</p>
               <p>Az ápolónő egy függönyös ágyhoz vezette Richardot, s annak a függönyét félrehuzta előtte. Ott feküdt egy emberalak, rövidre nyirott hajjal, szederjes ábrázattal.</p>
               <p>– Ez az.</p>
               <p>– Alszik? kérdé Richard.</p>
               <p>– Meghalt, felelé az ápolónő.</p>
               <p>– Mikor?</p>
               <p>– Ma reggel.</p>
               <p>– És a cselédje?</p>
               <p>– Az meghalt tegnap éjjel.</p>
               <p>Richard maga elé bámult. Mintha egy talányt akarna megfejteni, mely a más világba tűnt el előle.</p>
               <p>Odahajolt a typhusban elhalt nőalak fölé; s akkor vette észre, hogy az ágy melletti falra ákombákom írással valami van feljegyezve.</p>
               <p>Kibetűzte az írást.</p>
               <p>«A félrézpénz – Monor – Kaszáné – 73».</p>
               <p>Ezt akarta tudni.</p>
               <p>Visszabocsátá a függönyt a nyoszolyára. A betegápolónőnek adott egy aranyat s azzal sietett a halál e házából.</p>
               <p>Mikor kilépett belőle, oly jól esett egyet lélekzhetni a friss levegőből, a lőportfüsttel, korombűzzel terhelt levegőből.</p>
               <p>A dísztéren Ödönnel találkozott. Az eléje sietett derült arczczal.</p>
               <p>– Hat lépésnyire tőlem, kiálta eléje Richard. A typhuskórházból jövök. Ma ne közelítsen hozzám, a kit szeretek.</p>
               <p>És elfutott előle.</p>
               <p>Richard bérkocsit keresett és hajtatott Monorra.</p>
               <p>Ott hagyta Pestet friss diadalmámorával.</p>
               <p>Legalább egy millió éljenkiáltást s egy pár ezer csókot vesztett el vele.</p>
               <p>Ment a helyett fölkeresni a «meghalató intézetet».</p>
               <p>Mi az a meghalató intézet?</p>
               <p>Majd mindjárt megtudjuk.</p>
               <p>Chinában, a mint tudós Wagner Cristophorus írja, az a bevett és törvényesen helybenhagyott szokás van, hogy miután évi átalány szerint tíz százalékkal több leány születik, mint fiú, ez a manco a természet bilánce-ában akként üttetik helyre, hogy a fölös csecsemők egy meghatározott napon a Lileu Ping szigetre összehordatnak, ott megáldatnak, beszenteltetnek s aztán a «sárga folyóba» belehajigáltatnak. A sárga folyónak a keleti partja mocsáros, ott a bambusz közt sok gyíl lakik, mik tátongó százfogú fejeiket feltartják a vízből. Egy kis ideig úsznak a gyermekfők a víz fölött, mire a mocsárhoz leértek, már akkor csak a krokodilfők úszkálnak a vizen.</p>
               <p>Ekkor aztán a mandarin megköszöni a százkezű Vishnunak, hogy ilyen sok hím- és nőnemű újszülöttet ajándékozott ez évben is a mennyei birodalomnak: íme a differentia tisztelettel visszaküldetik. És ezzel lequitteltek egymással: a társadalom és a természet.</p>
               <p>Nálunk a hasonló lequittelést gyermekgyilkosságnak nevezik; büntetése öt esztendő.</p>
               <p>Ez ítt sokkal rafinirtabb módon intéztetik el.</p>
               <p>A helyett, hogy chinai barbár őszinteséggel azt mondanák annak a felesleges istenáldásnak: «te kis sírórívó portéka, a ki senkinek sem kellesz, midőn megvagy, a ki magad sem tudod még, mit tesz lenni vagy nem lenni? Látod, eltévesztetted a dolgot, nem ide voltál híva; valami más csillagzaton kelletett volna születned; itt nem ismer senki. Az apád nem bán, az anyád nem ér rád; ez talán cseléd, ki maga is más házánál kuporog; talán divathölgy, kinek bölcsőd útjában lenne; talán szerencsétlen, kinek lételed szégyen; vagy talán takarékos gazdaasszony, kinek sok pénzébe kerülnél, míg felnősz. Eredj Isten hírével vissza! Szüless át egy másik csillagzatba, a hol privilegium nélkül lehet születni. Te kis porba esett isteni szikra, te csírája a léleknek egy tökéletlen állatban, te semmiből lett semmi; szállj le a víz fenekére, szállj fel az égbe, s mondd meg Vishnunak, hogy itt is voltál», – e helyett minálunk kitalálták a «dajkaságba adást».</p>
               <p>Ez a «meghalató intézet».</p>
               <p>Nem ölik meg azokat a szárnyavesztett apró angyalkákat, csak meghalatják őket.</p>
               <p>A Pest körül levő falvak mind tele vannak ilyen dajkaságokkal. </p>
               <p>Erről a dologról nem vezet senki statistikát.</p>
               <p>Kerül-e valaha vissza «egy» azok közül, a kiket oda küldtek? Nehéz volna rá megfelelni.</p>
               <p>A mint Richard belépett a megholt nő által jelzett házba, a konyhán keresztül az udvarszobába nyitva, csaknem elfutott onnan. Minden érzéke meg volt támadva egyszerre.</p>
               <p>Az a megnevezhetlen bűz, a mi egy mindig emberrel telt, soha nem szellőztetett, alacsony, földes szobában megörökült: miasma, penész, piszok együtt! A typhusos kórház halálgőze nem éri azt utól.</p>
               <p>Az a nyirok, mely egyszerre végig borzongatja az egészséges bőrt, s közelgő nyavalya előérzetét költi fel az idegekben.</p>
               <p>Az a savanyú, émelyítő íze a légnek, a mit minden pórus érez, mintha csupa íny volna mindenik.</p>
               <p>S e bűzben, e nyirokban négy ágy és egy bölcső tele nyivákoló, ordító, bömbölő porontyokkal; a kik közül legjobban van ellátva az, a melyik meztelen; a kin nem lóg a gyalázatos rongy.</p>
               <p>Hármával összezsufolva egy vaczokba, melyet használnak addig, míg egészen össze nem rohad, hentereg, mászkál, dulakodik az állativadékok legtehetetlenebbike. Egy és két évesek többnyire.</p>
               <p>A tizenharmadikat a bölcsőben ringatja egy harmadfél éves gyermek, kinek ezzel a munkával kell megszolgálni azt a főtt krumplit, a mit markából fal nagy mohón. A bölcsős gyermeknek még hímzett ruhája van és szalagos vánkos a feje alatt. Az nem sír; egy nagy szopacs (czuczli) van a szájába dugva. Azzal csalják meg az anyai emlő helyett.</p>
               <p>A kályha padkáján nyavalyog egy két éves fiú gyerek, kinek a két lába be van kötve: bizonyosan sebes.</p>
               <p>Richard eliszonyodva nézett körül ez oduban: melyiket képzelje e nyomorult alakok közül Palvicz Ottó gyermekének? Egyik visszataszítóbb volt, mint a másik. </p>
               <p>És volt ideje szemlélődhetni, mert jó haladékba kerűlt, míg az intézet tulajdonosnéját valahonnan a kertből előkurjongatták, a hol fokhagymát ültetett. – Bizony nem is strázsálja ám azokat a porontyokat napestig a fészkükön; elég, ha háromszor megeteti napjában.</p>
               <p>Kaszáné asszony nagy, csontos, erős némber volt. Semmi rosszaság, gonosz indulat nem látszott a vonásain. Úgy vette ő ezt az üzletet, mint egy meglevő bajt, a mit nem ő talált fel.</p>
               <p>Az ilyen látogatásokhoz is szokva volt már, mint Richardé. Ritka ugyan a férfi látogató e háznál, de mégis megesik.</p>
               <p>– Oh tessék innen kijönni, nagyságos úr, a tiszta szobámba, ebből a bűzös veremből.</p>
               <p>– Bizony, hallja Kaszáné asszonyom, ez utálatos egy odu, hanem maradjunk itten.</p>
               <p>– Hát bizony palotát nem adhatok nekik nyolcz forintért egy hónapra, nyelvelt vissza a némber.</p>
               <p>– Hát csak annyit fizetnek? kérdé elbámulva Richard.</p>
               <p>– Annyit bizony édes lelkem, nagyságos úr; s még azért is mennyi hercze-hurczám van. Holmi szegény cselédfélétől csak könnyebben megkapom azt az öt forintot, mert annak minden hónapban kijár a bére; de mikor valami úri dámával van dolgom: az Isten őrizz. Mert vannak ám itten úri gyerekek is. Ne tessék rosszat gondolni. Ez a kis poronty a bölcsőben (mért nem ringatod jobban, te akasztani való hóhér), hát ez egy jó módú kereskedőnének a kicsinye, a kinek derék ura van, szép szállása van, kocsin jár, selyemmel söpri az utczát, hanem hát nem tudja tűrni a szoptatós dajkáknak a szekaturáját. Tudja lelkem, egy szoptatós dajka nagy úr egy úri háznál, s inkább kiadta hozzám dajkaságba. Az igaz, hogy ez tizenkét forintot fizet: de tisztába is kell tartanom a kicsinyét s minden hónapban egyszer be kell hozzá vinnem a városba, hogy lássa.</p>
               <p>– Hát ennek sem tart ön dajkát? </p>
               <p>– Hja, az itt ki nem állná. Aztán miből? tizenkét forintból?</p>
               <p>– Hát mivel tartja?</p>
               <p>– Oh ez nagyon jól él. Még pépet is kap. S tejbe mártva a szopacsot.</p>
               <p>– S mi van a szopacsban?</p>
               <p>– Jó fekete kenyér; az legjobban tisztítja a gyermeknek a vérét. Hja lelkem, mikor azért a másik porontyért három forintot fizetnek, piskótával nem tarthatom.</p>
               <p>– Három forintot! s ki az a kegyetlen, a ki három forintot ad egy gyermek havi élelmére?</p>
               <p>– Jaj édes lelkem, nagyságos úr; azt a magistratus adja; mikor egy olyan eldobott porontyot felvisznek a biztosok, a kapitányság összehivatja a dajkaságokat, s a melyik legolcsóbban elvállalja, annak odaadja. Már ennél olcsóbban nem lehet. Aztán hányat itten felejtenek. Megszöknek tőlük: azt sem tudom, hol keressem. Ez a kutya is olyan, a ki a padkán ordít. Majd be fogod a szádat. Kérem nagyságos úr, tizenegy hónap óta nem láttam érte egy batkát.</p>
               <p>– Mi baja annak a gyermeknek?</p>
               <p>– Hát az égetni való rossz kölyke, annak is maga az oka. Levest főztem nekik, mert hogy vasárnap volt, s a rossz, pákosz kölyök magára rántotta a fazekat, s mind leforrázta a két lábát, hogy végig kisebesedett.</p>
               <p>– S ön gyapot-rongygyal kötötte be a nyomorultnak a sebes lábait. Az irtóztatóan szenvedhet alatta.</p>
               <p>– Árt is az neki! Úgy sem lesz belőle ember, mert a sok sivalkodástól már sérvet kapott, Belehal. Apja, anyja nem nagyon bánják. Kocsis, kocsisné. Szegény emberek. Itt sem laknak már.</p>
               <p>Richard lelke megkönnyebbült. Ez nem Palvicz gyermeke.</p>
               <p>– Kaszáné asszonyom. Én egy gyermeket keresek önnél, a kiért szintén régen nem fizettek már. A gyermeket Bajcsikné adta át önnek, a neve Károly, nyakába egy fél rézpénz volt kötve, a mellén szederjes anyajegy.</p>
               <p>– Oh bizony édes lelkem, azt ugyan jól teszi, ha megfizet érte. A Károlykáért, a kedves kis Károlykáért.</p>
               <p>– Melyik az ezek közül?</p>
               <p>– Oh az nincsen ezek között. Az odakinn van: az külön helyen van.</p>
               <p>– Külön helyen? Richard kezdett jó véleménynyel lenni Kaszáné asszonyom felől.</p>
               <p>– Majd mindjárt behozom. Tessék besétálni addig a tiszta szobába.</p>
               <p>– De én is oda akarok menni hozzá. Én azt a gyermeket magammal akarom vinni.</p>
               <p>– Magával vinni? Oh az már más. Hanem bizony egy kis alkalmatlanság lesz vele. A kis Károlyka nagyon beteg.</p>
               <p>– Mi baja?</p>
               <p>– Szemfájása van. Azért tettem külön, hogy a többiekre rá ne ragadjon. Erre is úgy ragadt egy másikról, a ki a mult héten bele halt.</p>
               <p>– Hát miért nem gyógyítják?</p>
               <p>– Próbáltuk mink azt mindenképen: még gáliczkövet is fujtam a szemébe, az sem használt. Csak rákszemet lehetne kapni! Ha a «nagysárfű» magtól meg nem gyógyul, hát aztán semmitől sem.</p>
               <p>E beszéd közben végig vezette Richardot a sáros udvaron Kaszáné egész az istállóig, az istállóból nyílt egy sötét fakamra; ott, abban a sötét oduban látott Richard egy rongyos szűrdarabbal betakart gyermekalakot heverni, félmeztelen, fájdalomtól lehunyt szemekkel. Az a gyermek, a mint a belépés neszét hallotta, elkezdett nyöszörögni: «oh, adjanak egy kis vizet; meghalok szomjan».</p>
               <p>– Tudja, édes lelkem, nagyságos úr, azért tettem erre az árnyékos helyre, hogy ne ártson a szemének a világossság.</p>
               <p>– Menjen és hozzon neki vizet.</p>
               <p>– Jaj, édes lelkem, nagyságos úr, betegnek nem jó vizet adni. Én soha sem hagyom inni a beteg gyermeket, mert az annak rossz.</p>
               <p>Most aztán Richard olyat kiáltott rá, hogy majd hanyatt esett az asszony ijedtében.</p>
               <p>– Hozzon neki rögtön vizet.</p>
               <p>Kaszáné aztán hozott a kútról egy vászonkorsóval.</p>
               <p>Richard térdére emelte a gyermek fejét és ajakához tartá a korsót.</p>
               <p>A nyomorult teremtés félig kiitta azt.</p>
               <p>Richard a vízből a markába töltött s gyöngéden megmosta vele a gyermek orczáját. Olyan jól látszott az annak esni.</p>
               <p>Azután elővett egy fehér zsebkendőt s beköté vele a gyermek fájós szemeit.</p>
               <p>Akkor aztán felvette a szecska és fürészpor közül, a miben feküdt s beletakargatá a köpenyébe.</p>
               <p>«Csak félczipőcske van szegénykének a lábán.»</p>
               <p>Mikor kivitte a világosságra és meglátta, minő állapotban van, eszébe jutott, hogy Palvicz Ottónak rettenetes oka volt nőül nem venni azt az anyát, ki gyermekét hideg vérrel ide hagyta kerülni. Ha Palvicz Ottó maga talált volna itt rá: talán megölte volna azt a némbert, a ki a jegygyűrűjét hordta.</p>
               <p>Richard a hintóig vitte ölében a kis fiút.</p>
               <p>Kaszáné egész odáig kisérte az urat. Mert nem addig van az; hanem hát a tartáspénzt ki fizeti?</p>
               <p>Mikor a gyermeket elhelyezte Richard, kivette a tárczáját s egy csomó pénzt dobott az asszonynak.</p>
               <p>– Jutalmul a jó gondviselésért.</p>
               <p>Kaszáné kétszerezve találta a járandóságot, s hálálkodni akart. Richard bevágta az útját.</p>
               <p>– Hallja maga Kaszáné: én most csak azt sajnálom, hogy nem olyan időben élünk, a mikor megégetik a boszorkányokat; mert a mikor magát égetnék, azt még magam is megnézném.</p>
               <p>Mely nyájas istenhozzád után búcsút vett a «meghalató intézettől». </p>
               <p>Mikor a falu alatt elrobogott, figyelmesen nézte az oldalt eső temetőt; ott hosszú sorokat látott apró sírokból, miket kicsiny, fehér, kékzöld keresztecskék jeleznek. Ezek a földből kiálló apró keresztek: a jancsekiángi mocsárból kimeredő kajmánok fejei.</p>
               <p>Csakhogy a mit a kajmánok elvégeznek egy percz alatt, ahhoz amazoknak évek hosszú kínzásai kellenek.</p>
               <p>Richard egyenesen a gyermekkórházhoz hajtatott Pesten.</p>
               <p>Ne gondolja valaki, hogy ez valami államintézmény. Magánpolgárok jószívű adakozásából áll az fenn; a státus csak annyit tesz meg vele, hogy az adakozásokból lehúz egy pár ezer forint jövedelmi adót! az emberek legszánandóbbját fosztva meg, ki háromszorosan részvétet igényel, mint gyermek, mint szegény, mint beteg.</p>
               <p>Hanem hát «Astaroth éhezik». A budget a gyermekpépbe is belezabál.</p>
               <p>Richard a legjobb helyet találta ki Palvicz Ottó gyermekének.</p>
               <p>Ott visszaadják azt az emberiségnek.</p>
               <p>A takarékpénztárnál annyi összeget tett le, a mennyinek a kamatjából a gyermeket tartani és nevelni lehet.</p>
               <p>A városi tanácsnál bejegyeztette magát mint a gyermek gondnokát. Palvicz Ottó alhatik nyugton a föld alatt.</p>
               <p>Másnap nagyszerű ünnepélyek voltak Budapesten.</p>
               <p>A csatában elhullott hősöket temették egy diadalmas nemzethez illő pompával; az ostrom alatt kitűnt vitézeket érdemrendekkel diszíték fel; s Pest város hálás polgárai nagyszerű lakomával vendégelték meg a napok ünnepelt hőseit.</p>
               <p>Richard alig várta, hogy mind ennek vége legyen.</p>
               <p>A gyermekkórházba sietett.</p>
               <p>– Jobban van-e már a Károlyka? </p>
            </div>
            <div type="div2" rend="P12">
               <head>Ephialtes.</head>
               <p>«Én gyűlölöm a hazámat!»</p>
               <p>Lehet-e ennél súlyosabb, végtelenebb, iszonytatóbb mondás?</p>
               <p>Lehet-e ennek a mondásnak megfelelő érzés?</p>
               <p>Lehet-e tett, melyben ez érzés megtestesülhet?</p>
               <p>Ismert a történelem óriási alakokat, kik e szót kimondták. De azok mind összeroskadtak alatta.</p>
               <p>Gyűlölettel csapta be Róma kapuját a kiűzött Coriolán, s mint síró gyermek tért vissza a kaputól, midőn kezében volt a boszú.</p>
               <p>Átkozódva futott el a csatatérről Salamon, hol hazája népe koronájától fosztá meg, s mint vezeklő remete tért vissza a fehérvári templom küszöbén hazáját megáldani.</p>
               <p>Belizár háromszor meggyűlöli hálátlan hazáját, s midőn ellenség közelít hozzá, háromszor menti meg végveszedelméből; az utolsó bánat megöli.</p>
               <p>A vén Foscarinak megszakad a szíve hazája gyűlöletében. Bolivár odadobja koronáját meggyűlölt hazájának, de nem harczol ellene. Béldi Pál meghal a börtönben inkább, mintsem gyűlölt hazájának idegen segélylyel fejedelme legyen.</p>
               <p>És Krisztus, midőn a keresztfán küzd a halállal, azt mondja: «bocsáss meg hazámfiainak, atyám»: azon hazafiainak, kiket három nappal elébb oly isteni haraggal elátkozott!</p>
               <p>Meg kell törni, le kell roskadni e gondolat alatt mindenkinek, legyen az ember, vagy ördög, vagy Isten! a míg lelke körül annak a földnek a porát viseli, a melyet gyűlölni akar.</p>
               <p>Nem lehet gyűlölni a hazát. Ahhoz nincs elég nagy lélek.</p>
               <p>Hanem eladni: az lehet. Ahhoz éppen nem kell lélek. </p>
               <p>Nem gyűlölte Ephialtes Hellászt, csak eladta.</p>
               <p>Távol legyen, hogy piedesztált rakjunk a törpék alá, s mint dæmonokat mutogassuk be őket.</p>
               <p>Ephialtes nem volt dæmon. Bizonyosan mellőzte Pausanias valami hivatalosztásnál, vagy tán egy thesbiai legyőzte az olympi játékokban; tán gazdag özvegyet akart elvenni, s az elutasította a kezét; vagy lehet, hogy Epikur követője volt, s nem volt hozzá elég pénze, talán a hitelezői szorongatták, s az archonok nem voltak pártfogói. És azután Xerxes biztatta, hogy ha elfoglalhatja Hellászt, megteszi szatrapának Thesszália felett. Bizonyosan így volt.</p>
               <p>Erre aztán Ephialtes azt mondta, hogy gyűlöli a hazáját. Pedig nem igaz: – csak jól akart belőle lakni.</p>
               <p>Az örömriadalnak, mely Budapest falai közül felhangzik, visszhangja is van.</p>
               <p>Ezen echo, mit a Kárpátok bérczei adnak vissza: az orosz hymnus.</p>
               <p>A budapesti diadalhang ezt rivallja: «éljen a világszabadság!» – A Kárpát visszhangja ezt zúgja vissza: «a czár mindenható».</p>
               <p>Háromezer hatszáz lábnyi magasban a tenger színe fölött, a Kárpát hegysor egyik magaslatán mulat egy vidám társaság, bor és zeneszó mellett.</p>
               <p>A magasról gyönyörű kilátás nyílik az alant elterülő vidékre. Két oldalt sötét fenyőrengetegek képezik a tájkép rámáját. A háttérben egy távozó esőfelhő, melynek sötétjén keresztül az alkonyra szálló nap két teljes félkörű szivárványt hidalt át. A belső, fényesebb félkörön belül az egész tájegyetem valami bűvös, ragyogó színt kapott; élénk, földöntúli eleven zománcza van minden tárgynak, s hol a szivárvány átlátszó fénye takarja a vidéket, ott minden tárgy annak a színeit vette fel, s látni aranypiros erdőt, aranyzöld tornyokat, damaszk-lila tavat. E mennyei bűvkörön belül huszonkét falut lehet megszámlálni a völgyben elszórva. Az erdőkből mindenütt patakok törnek elő, mik úgy csillámlanak fel, mintha száz meg száz tükördarabbal volna behintve e tündér vidék. Az az istenáldotta vidék, mely most a vetések zöld bársonyába van öltöztetve, s melynek ősvadon szépségét az emberi mívelés fokozza, egyes országútakat, tornyos városokat rajzolva közé. Alulról fölhangzó kallók és hámorpőrölyök ütése hirdeti, hogy itt az industria él.</p>
               <p>A nap mindig lejebb száll, a szivárvány mindig följebb emelkedik, a felhő mindig messzebb távozik; a táj egyre tágul, a látkörön már meglátszik az a vulkán-idomú hegy, melyen a világ leghíresebb bora terem.</p>
               <p>Látvány, minőt Isten mutatott Mózesnek, midőn egy pillantást engedett neki vetni a Nebo hegytetőről a Kanahánba.</p>
               <p>Ez Magyarország!</p>
               <p>A hegytetőn mulatozó társaság elragadtatva nézi e látványt.</p>
               <p>Mind férfiak. Mind katonák. Az orenburgi ezred tisztei; orosz testőrlovagok; cserkesz és muzulmán előkelő vitézek.</p>
               <p>Van közöttük két polgári férfi is, két magyar ember.</p>
               <p>Az egyik Rideghváry Bencze; a másik Tallérossy Zebulon.</p>
               <p>A társalgás németül folyik. Az orosz tiszteknek épen úgy obligat tantárgyuk a német nyelv, mint a burkusoknak a franczia.</p>
               <p>– Nézzétek, szól Rideghváry Bencze, miután sorba elszámlálta a városokat, a falvak neveit, mik ott lábaik előtt el vannak szórva. – Nézzétek: ez az út Konstantinápolyba!</p>
               <p>Hurrah! Magas kiáltás üdvözli szavait. «Éljen a czár!»</p>
               <p>S az összecsördülő pohárcsengés után rákezdi a társaság az orosz néphymnuszt.</p>
               <p>Rideghváry együtt énekel velük. Már megtanulta az orosz hymnuszt. </p>
               <p>Mindenki leveszi a fövegét az ének alatt.</p>
               <p>– Hát te nem énekelsz, Zebulon? kérdi Rideghváry a mélázó öreg úrtól.</p>
               <p>– Hangom páva, felel a bús férfi.</p>
               <p>A hymnus a kőszáli magaslatról messze hangzik a vidék felett. Alant a hosszú országúton szakadatlan sorban vonulnak a minden oroszok czárjának lovas ezredei; azok folytatják az aláhangzó hymnuszt; azt a nemzeti dalt, melynek a ki szavait nem érti is, megértheti a hol riadozó, hol mysticus, majd fenyegető, majd sötéten elborongó dallamból: hogy az a minden oroszok urának dala, mely szól azon vakmerő népeknek, a kik büszkélkednek vele, hogy még nem viselnek rabigát. Góg és Magóg dala a sziklák mögül.</p>
               <p>– Nézd, szól Rideghváry, oda vonva maga mellé Zebulont. Négy lovas ezred halad el itt előttünk az úton. Az egyik az Olga Nikolajewna, a másik a Cesarevics huszárezred, a harmadik az Olviopol dzsidás ezred, a negyedik a muzulmán lovasság. Minden ezrednek egyforma színű lovai vannak. Az Olga Nikolajewnának szürke, a Cesarevicsnak sárga, az Olviopolnak fekete, a muzulmánnak pej. Még hátra vannak a doni kozákok és a wosnecensk dzsidások. Azután jön az ágyúpark. Azután a gyalogezredek. És végül a szekerészet. És aztán a második és harmadik hadtest. Nyolczvanezer ember.</p>
               <p>És megszorítá Zebulon kezét.</p>
               <p>– Most következnek a mi diadalaink napjai! Most fogjuk a lábaink alá gázolni a mi ellenségeinket! Ennyi erő alatt szétmállik az egész nyomorúság.</p>
               <p>És ragyogott bele az arcza.</p>
               <p>Hogy jobban gyönyörködhessék e látványban, egészen a szélére lépett a meredélynek, mely száz ölnyi magas falként emelkedett ki a fenyőerdők közül, fent buja pázsitszőnyeggel terítve.</p>
               <p>És Tallérossy Zebulonnak, a mint e meredélybe lenézett, az a szédületes gondolata támadt, hogy mi lenne belőle, ha ő most ezt az ő kedves barátját derékon kapná, s mint Dugovics Titusz a törököt, lerántaná magával együtt oda a mélységbe?…</p>
               <p>Úgy segéljen!</p>
               <p>Csak az az öt leány ne volna odahaza!</p>
               <p>A nap a láthatáron alul szállt már. Az a tűzgolyó, mely még az égen izzadni látszik, már nem a nap, csak annak a gőzkörtül fölemelt optikai csalképe. A szivárvány még ívlik az égen; de nem hétszínű többé, hanem egyszínű, tűzvörös.</p>
               <p>A völgy útjain még tovább hangzik a hymnusz. Az orosz lovasok zene helyett énekszóval vonulnak be a városba.</p>
               <p>Tallérossy Zebulonnak sehogy sem tetszett ez az állapot.</p>
               <p>Addig csak szerette a mulatságot, a míg az ő kedves barátja és pártfogója társaságában előre-hátra utazgatni kellett, idegen nagy férfiakkal megismerkedni, nagy kitüntetésekben részesülni: a magas politikában tényleges szerepet vinni.</p>
               <p>Azt hitte, a magas politika majd mindent elvégez szépen, csendesen, okosan.</p>
               <p>Azt hitte, az orosz diplomatia majd közbeveti magát a harczoló felek közé, s arra aztán mind a két fél recipiskál: beveszi a jó tanácsot.</p>
               <p>Legelőször is visszavétetik a debreczeni vésztörvényeket. Azután legfeljebb a mostani miniszteriumot leköszöntetik, a főispánokat leteszik, másokat raknak helyettük, s a jövő országgyűléssel elfogadtatnak kétszáz millió státusadósságot. Talán egy pár nagy embernek útlevelet is adnak Amerikába.</p>
               <p>Hanem azután, mikor azt látta, hogy nagyobb baj lesz itten: akkor az egész magas politikától elment a kedve. Ezt ő nem így képzelte.</p>
               <p>Azt nem bánta volna, ha Boksa Gergőt eszére térítik, meg a többi hasonló embereket; de hogy azt az egész mappát, a melyről őt Boksa Gergő et consortes lekergették, azért rátartsa a gyertyára, s nézze, hogy ég az el az utolsó körömfalatig? már az nem fért az ő érzékeny keblébe.</p>
               <p>A kedélyes majális után, melyet együtt élvezett a fényes idegen urakkal, Rideghváry társaságában kocsizott haza a völgyben fekvő városig Zebulon.</p>
               <p>Útközben aztán sincerizálgatott vele.</p>
               <p>– Hja, bizony ez nagy erő. Ennek, nem tudom, hogyan fognak ellene állhatni azok odabenn?</p>
               <p>Rideghváry kérkedő gunyorral mondá:</p>
               <p>– Fuimus Troes! Ruet Ilium et ingens gloria Parthenopes. (Voltunk Trójaiak! Megdől Ilium és Parthenope roppant dicsősége.)</p>
               <p>– S mi lesz akkor a legyőzöttekkel?</p>
               <p>– Væ victis! (Jaj a legyőzötteknek) volt rá a válasz.</p>
               <p>– De csak nem fognak valami erősen izélni velük? (Nem merte az igazi szót kiszalasztani a száján.)</p>
               <p>– Ense recidendum immedicabile vulnus. (Vassal kell kivágni a gyógyíthatlan sebet.)</p>
               <p>«Vigyen a tatár, gondolja magában Zebulon, a diák classicusaiddal, beszélj velem magyarul.»</p>
               <p>S aztán egyenesen föltette neki a kérdést.</p>
               <p>– No már, teszem föl, egy olyan emberrel mit csinálunk, mint Baradlay Ödön? a kit szerettük, becsültük, és az egész ország. A kinek atyja volt olyan jó barátunk, a kinek anyjának megfogadtunk, hogy gyermekeit fogjuk mindenütt védelmezni; a ki, ha tette, a mi nekünk nem tetszett, nem tette haszonból, hanem meggyőződésből. Szép talentum, nagy ész; sok hasznát veheti még valaha ország. Lehet még trónusnak oszlopa. – Nos?</p>
               <p>Citált aztán Rideghváry Zebulonnak diák auctor helyett német classicus mondatot:</p>
               <p>– Mitgefangen, mitgehangen.</p>
               <p>Zebulon aztán nem szólt hozzá többet az egész úton egy szót se.</p>
               <p>Hanem mikor Rideghváry Bencze az nap este az íróasztala fiókjában hagyott útlevélblanquettek közé nyúlt, úgy tapasztalá, hogy azok közül a legfelső hiányzik. Az pedig egy angol útlevél volt, a legpontosabb láttamozásokkal ellátva, közbeeső országok követségeinek bélyegeivel hitelesítve, csak a név- és személyleirás hiányzott belőle. Ily üres útleveleket tartottak készen titkos missiókban járó megbizottak számára. – Azt nem lophatta el más, mint Zebulon. Kinek lopta?</p>
               <p>Rideghváry mosolygott e fölfedezésen.</p>
               <p>Jártában-keltében mindig egy kocsiban utazott Zebulonnal, s egy szobában hált vele.</p>
               <p>Mintha attól tartott volna, hogy elszökik tőle Zebulon.</p>
               <p>Minő nagy barátság kötötte e kegyelmes urat ez ismerőséhez?</p>
               <p>Egyszerű a magyarázat. Rideghváry nem tudott azon vidék lakóinak nyelvén, a melyre legtöbbet számítottak; Zebulon pedig annak a népnek valóságos orákuluma volt. Szerették, prófétájuknak tartották. Ha azokkal értekezett, valódi Áron volt Mózes mellett. Csak a thémát kellett neki feladni, ő azt igen szépen felczifrázta. Ennél a válságos expeditiónál olyan szükség volt Zebulonra, mint a falat kenyérre. Azokat a felháborodott népeket, a miknek falvain keresztül vonuland az orosz sereg, bölcs felvilágosításokkal rábirni, hogy a fegyveres vendégeket ne tekintsék ellenségnek, hanem jó barátnak, testvérnek, fajrokonnak.</p>
               <p>Ez volt Zebulon missiója.</p>
               <p>Érezte ő annak szagát előre!</p>
               <p>És sehogy sem vette a nyaka!</p>
               <p>Nagyon czélszerű elővigyázat volt Rideghvárytól, hogy ékesen szóló Áronát mindenkor saját szobájában hálatta; mert az bizonyosan megszökött volna tőle már régen.</p>
               <p>Törte azon a fejét Zebulon, hogyan veszthetné el valahol ezt az ő nagyméltóságú protectorát? De nem lehetett! Szerette az őtet nagyon. Azt is próbálta már, hogy összevész vele s akkor brusquirozza a szakadást. Nem lehetett. Nem tudott igazán megharagudni. Mindjárt kibékítették. Rideghváry olyan szépen bánt vele, hogy nem lehetett vele haragban maradni.</p>
               <p>A legutóbbi discursus óta pedig komolyan elhatározta Zebulon, hogy elcsapja magától ezt az ő kedves barátját.</p>
               <p>«Ha te nem engedsz engemet elszökni magadtól, majd elszöktetlek én téged magamtól.»</p>
               <p>Egy terve volt Zebulonnak már régóta.</p>
               <p>Ez a terv akkor szülemlett az agyában, a mikor a legelső kozákot meglátta sárga uborkát enni, nyersen éhomra. Csak azon módon harapta a kozák az uborkát, a hogy leszakította a kertből, mint valami kedves csemegét.</p>
               <p>Érlelte e tervét azon szakácsművészet szemlélete, melyet a muszka tábor inyenczei szeme láttára kifejtettek: disznótököt, tehénrépát összemetélve, vörös liszttel összekeverve és forró vízzel leöntve. A mi magában még nem volt jó, mindaddig, míg rá nem jött valaki, hogy a világításra osztott egész csomag fagygyúgyertyát a forró lébe belemártsa; a mitől a gyertya vékonyabb lett, de azért jó lett; a bouillon pedig egészen jó lett.</p>
               <p>Tökéletességre jutott aztán Zebulonnak terve akkor, midőn az orosz hadseregben oly mértékben kiütött a kolera, hogy vesztett ütközetnek is sok lett volna a pusztulás. Kétezer száznyolcz halottjuk volt, mielőtt egy ütközetük lett volna, s minden megpihenésük helyét egy új temető, meg egy ezer emberre való új kórház jelölte.</p>
               <p>Ez az árnyéka volt Rideghváry ragyogó pályájának.</p>
               <p>A kolerától félt. És benne kellett járnia.</p>
               <p>És aztán nem volt felőle bizonyos, hogy vajjon a szent Wladimir-rend megóvja-e az embert ettől a bajtól?</p>
               <p>Annálfogva mindenféle præservativát hordott magával. Kámfort viselt zacskóban a mellén, shawlt kötött övül a derekára; a csizmájába kénvirágot hintett; a szobáját chlormészszel ragálytalanította; veres bort ivott este, arakot reggel, s fenyőmagot rágicsált napközben. És megtiltotta mindenkinek, hogy neki arról referáljanak, hányan haltak meg ma kolerában? Harangozni nem volt szabad halottra, sem fényes nappal temetkezni olyan városban, a hol ő megszállt.</p>
               <p>Ezt a gyöngéjét tehát ismerte a főúrnak Zebulon.</p>
               <p>Azon majális utáni estén elment Zebulon a gyógyszertárba és kért magának tartarus emeticust.</p>
               <p>A gyógyszerész szabadkozni kezdett; de Zebulon letorkolta.</p>
               <p>– Most nem parancsol doctor! Most én parancsolok! Van kivételes állapot. Ha én mondom kell, hát kell!</p>
               <p>A gyógyszerész megijedt tőle; csakugyan rendkívüli idők jártak. A kozák urak a higított vitriolt az utolsó kupiczáig kihörpölték a gyógyszertárban, mint valami delicatesset; hátha ennek a kozákvezetőnek meg ezt kívánja a gyomra?</p>
               <p>Adott neki tehát tartarus emeticust, apró adagokra felosztva.</p>
               <p>Azt Zebulon eldugta a flanell-jaklija alá.</p>
               <p>Éjjel aztán, mikor Rideghváry úrral egy szobában aludt, bevett belőle két adagot.</p>
               <p>Uraim! Ehre, dem Ehre gebührt! Minden embernek megvan a maga saját vitézsége. Zebulontól ez heroismus volt!</p>
               <p>Ilyen veszedelmes időben mesterséges kolerát csinálni magának.</p>
               <p>Terve tökéletesen sikerült.</p>
               <p>A katastropha, mely a kettős adag tartarus emeticusra következett, felriasztá mély álmából Rideghváry urat.</p>
               <p>Kiugrott az ágyából a szoba közepére. Itt kolera van! Kifutott a folyosóra.</p>
               <p>– Ott hagyta minden ruháját, a mi le volt vetve s más öltözetet kért! a mi irata, málhája abban a szobában volt, megfüstöltette. S azzal befogatott, s sötét éjjel elmenekült abból a városból; meg sem állt a szomszéd faluig ijedtében. Úgy megrettent Zebulon veszedelmétől.</p>
               <p>Zebulon pedig, miután a tartarus emeticus bevégezte hatását, szépen elaludt és horkolt világos viradtig. </p>
               <p>Még tán akkor sem ébredt volna fel, ha rá nem nyitják az ajtót, s be nem jön valaki.</p>
               <p>Az a valaki egy kis alacsony emberke volt felgyűrt ingujjakkal, borzas gubancsos hajjal, papucsban, kék köténynyel. A körmeit diszítő schellak-maradványok bizonyítják felőle, hogy asztalos.</p>
               <p>Zebulon csak úgy a félszemének a pillája alól leste, hogy hát ez mit akar? Nagyon álmos volt még.</p>
               <p>A kis borzas csendesen odalépkedett az ágyához s előhúzott mellköténye alól egy czollstokkot.</p>
               <p>S a mint Zebulon ott hanyatt feküdt az ágyon, s a rövid paplan alól ki voltak dugva a lábai: a kis borzas elkezdte a czollstokkal végig mérni. A lába ujjától az ináig két láb, onnan a melle közepéig másik két láb. Onnan aztán neki indult, hogy a tarkójáig is megméri, hány hüvelyk?</p>
               <p>Hanem azt már Zebulon nem várta végig; hanem a mint a kis ember az orra körül kotorászott a hüvelykmérővel, egyszerre belekapott mind a két markával a borzas hajába, megczibálta irgalmatlanul a hajánál fogva az egész tömpe alakot, hogy az se látó, se halló nem volt ijedtében; hanem a mint Zebulon az üstökét elbocsátá, csak térdre esett s hüledezve rebegé: «Jézus Mária, Szent Anna!« s a mellét verte a két tenyerével.</p>
               <p>Zebulon pedig kiülvén az ágy szélére, két kezét két csipőjére tette s úgy förmedt rá:</p>
               <p>– Hát te akasztófa! mit méregeted czollstokkal termetemet?</p>
               <p>– Jahahaj! Názáretbeli Jézus ne hagyj! rebegé a megriasztott emberke s vaczogott minden foga.</p>
               <p>– De majd mindjárt megnázáretozom én tégedet, lurko; kiálta Zebulon talpra ugorva. Mi bajod neked az én termetem hosszuságával?</p>
               <p>Mikor aztán a kis emberke azt látta, hogy Zebulon nagyon keresi az ágy mellett a nádpálczát, kezdte észrevenni, hogy egészen e világból való veszedelem fenyegeti, s annálfogva sietett a mentsége előadásával. </p>
               <p>– Kérem alásan, nekem az excellentiás úr, a ki innen elment, hagyta meg, hogy jőjjek ide: itt van egy halott úr, csináljak neki koporsót. Az árát is kifizette.</p>
               <p>Zebulon most aztán restelni kezdte felgerjedését.</p>
               <p>– No no. – Akkor jól van. – Excellentias barátom gondoskodta rolam. – Nagy gráczia. – Rendelte nekem koporsot. – Hanem hát nem élek vele. – Ha kifizetett árát, azt maga majszter igya meg egészségemre. Aztán ne mondja senkinek, hogy micsoda tréfa volt közöttünk? mert kinevetik mind a kettőnket. – Inkább nevessünk magunk.</p>
               <p>A szegény megszeppent asztalos pedig nevetett volna is, sírt volna is.</p>
               <p>– De megijedtem én nagyon. Még most is reszketnek a beleim. Nem tudom, nem lesz-e valami bajom? Mikor azt hittem, hogy megtetszett halni, aztán a hajamba tetszett kapni.</p>
               <p>– No hát ott egy palaczkban arak. Tessék egyet húzni belőle. Úgy ni. Mi neve magának?</p>
               <p>– Sztrupka Márton.</p>
               <p>– No jól van Tamás gazda. Hát igyék még egyet, aztán itt van még egy forint. Ezt én adom. Keressen nekem lovat. De nem Szentmihálylovat. Arra még nem ülöm. Forspontot, ki engem elvisz Pukkersdorfbe. Oda akarok evangelicus papomhoz, ki nekem nagyon jó barátom.</p>
               <p>A mint aztán Sztrupka Márton megtudta, hogy Zebulon lutheránus, egyszerre ki lett engesztelve; elmult minden félelme iránta; a forintot elvette, megköszönte, kezet csókolt.</p>
               <p>– Mindjárt itt leszek egy jó ismerős kocsissal; magam is elmegyek vele, az útat megmutatni neki, én is jól ismerem azt a tisztelendő urat, három esztendeig voltam ott egyházfi.</p>
               <p>Zebulon örült annak nagyon.</p>
               <p>Minden psychologiai és ethnographiai alaptétel ellenére volna, ha Sztrupka Márton valahogy tudtára nem adta volna Zebulonnak, hogy ő is «nostras». </p>
               <p>És ezzel a saltomortaléval sikerült Zebulonnak leugorni a láthatárról.</p>
               <p>Ephialtes pedig vezette a «halhatatlan sereget» a Thermopylén át tovább…</p>
               <p>És nem akadt Amphiktionja…</p>
            </div>
            <div type="div2" rend="P12">
               <head>Perihelia.</head>
               <p>A kiknek még egy 1849-ki magyar hirlap akad a kezébe (kevés volt, s a mi volt, megsemmisítették), az fog egy rövid tudósítást találni abban, mely jelenti, hogy junius 20-án reggel 10 és 12 óra között nagyszerű napudvar volt látható az égen.</p>
               <p>Lesznek élő emberek, a kik emlékezni is fognak rá.</p>
               <p>Valóban a legnagyobbszerű perihelia volt az, a mit látni lehetett.</p>
               <p>A koróna, a hálósz és a melléknap egyszerre.</p>
               <p>A koróna egy emberöltő időben egyszer ha előfordul. A hálósz századot átlépő ritkaság; a kettő a melléknappal együtt portentum: égi csoda, melyről a természettudósok köteteket irnának más békés időkben.</p>
               <p>1849-ki juniusban nem voltak Magyarországon természettudósok, kik az akkori melléknapot leirták volna.</p>
               <p>Hajh, akkor a «kettős napot» észre sem vettük, nekünk az éjszakánk volt kettős!</p>
               <p>Kétszáznegyvenezernyi orosz hadsereg hömpölyödött alá Magyarországra.</p>
               <p>Pihent, rendezett, harczedzett hadsereg.</p>
               <p>Kétségbe kellett esni.</p>
               <p>Voltak forró képzelődésű emberek, a kik azt hitték, hogy még lehet győzni. </p>
               <p>«Voltak? – Voltunk!»</p>
               <p>Ha ők jönnek ránk kétszáznegyvenezer emberrel, mi állítsunk eléjük fél milliót!</p>
               <p>Minden ember, a ki él, mozog, a ki kezét emelni bírja, ki a férfi névre érdemes, talpra! Minden eszközt, a mi vasból van, a minek éle, hegye van, fegyverül a kézbe; és aztán – egyszer kell meghalni. Csak nem akartok tán örökké élni? férfiak!</p>
               <p>Keresztes hadjárat lett hirdetve a betörő ellenség ellen. A papok prédikálták a szószékekből. És invokálták a rögtönzött fegyverekre a hadverő Jehova áldását.</p>
               <p>Erős vonást képez e rettenetes korszak illustratiójában ez a «veres kereszt».</p>
               <p>Feltüzte azt mellére a reformatus és evangelicus épen úgy, mint a catholicus. Feltűzte a zsidó is. A nemzet parancsolta!</p>
               <p>Nem látott e keresztben más jelvényt senki, mint egy rettenetes idegen hatalom támadása elleni országos protestatiót.</p>
               <p>Elenyészett ez iszonyú veszélylyel szemközt minden valláskülönbség, minden dogma.</p>
               <p>Lánghy Bertalan maga hordta kezében a felkelt nép előtt a veres keresztes zászlót. Maga a protestans pap. A kormány hirdette a keresztes hadjáratot, s a protestans papok nem álltak elő, mint a konstantinápályi shismaticusok, az ostrom alatt a «filioque» fölött czivakodni, hanem utánozták Amiensi Pétert. Sokan megkeserülték azt.</p>
               <p>Lánghy Bertalan roppant tábort toborzott már össze. Kaszákkal, lándzsákkal, fejszékkel fegyverzett tábort. Ő maga volt a vezér. – Mi tudomány kell ahhoz? Rárohanni az ellenségre; nem gondolni a meghalással; vágni, míg az ellenben tart. Akarat, elszántság, elkeseredés volt hozzá elég.</p>
               <p>Az ellenséget nem ereszteni át a Tiszán. Ez volt az ő feladatuk.</p>
               <p>A szent Tiszán, melynek folyama még akkor is határvonalat képezett magyar és nem magyar között, mikor végig be volt fagyva. Ennek a balpartját ne tapodja ellenség.</p>
               <p>Junius huszadikán ezrével lepte el a népfelkelés a tiszamelléki rónát.</p>
               <p>Forró nap volt, a föld izzott, az ég sápadt.</p>
               <p>Déltájon a sápadt égen csodatünemények tüntek fel.</p>
               <p>A nap tányéra elmosódott, s tompa szögletes küllőkkel vette körül magát.</p>
               <p>Ennek a neve a «koróna».</p>
               <p>Azután nagy távolban a naptól látszott egy kerek fényudvar, köröskörül, a szérű belseje felé halvány piros, a külső oldala gyengén zöld, mint a szivárványé. – Ez a «hálósz».</p>
               <p>S a fényudvar keleti oldalán ott sápadozott egy másik nap. Oly egyenlő sápadt, szakgatott szélű mind a kettő, hogy nem lehetett választani, melyik az igazi, melyik a melléknap?</p>
               <p>A nép meg volt rettenve e tüneménytől. Soha élő ember nem látott ehez hasonlót. Tanult emberek is csak tudományból ismerik, s megdöbben a szivök, midőn előttük áll – egy században egyszer.</p>
               <p>A végveszedelem jele az égen! suttogták a babonások.</p>
               <p>Lánghy Bertalan látta jól, hogy a nép baljóslatot lát, s ez égi betüket nem lehet letörülni onnan emberi kéznek.</p>
               <p>Azt a betűt ott merészen el kell olvasni! S mint nagy Constantin tette a csata hevében, hozzá kiáltani: «In hoc signo vinces!» (E jelben győzesz).</p>
               <p>Az ősz pap felragadta a keresztes zászlót s felállt a kunhalomra, és kalapját elveté magától.</p>
               <p>Istennel akart beszélni.</p>
               <p>«Te, ki onnan felyül jeleket mutogatsz nekünk! Fegyvereink diadalát jóslod-e, vagy elveszésünket? Biztatóul mutatod-e, hogy magának a napnak is vagyon ellensége, kit hatalmas kezed támaszt az égen, – s kit kezed letöröl onnan ismét? melyikünknek a napja az, a melyet le fogsz törülni a kettő közül? Oh bizonyosan azt hagyod meg, mely áld, világít, éltet, felmelegít. Azt, mely neked szót fogadott s megállt az Ajalon völgyében, míg hiveid harcza bevégződött; azt, mely elfeketült és vért ontott kebléből, midőn szent fiad a keresztfán megdicsőült: a mi hazánknak napját, a te istenségedet hirdető napot. Bizonynyal azt tartod meg! Él az én lelkem, hogy e tünemény a mi napunk dicsőségét jelenti.»</p>
               <p>A lelkész ki volt már akkor hevülve a naphosszant tartó buzdításban, erei fel voltak dagadva halántékain; arczán túlvilági megdicsőülés sugárzott.</p>
               <p>A nép meghatottan, fedetlen fővel hallgatá Istennel való beszédét.</p>
               <p>– Oh mert ha nem a mi napunknak dicsőségét mutatnák jeleid: akkor oh uram, ne lássam én semmi napodat többé. Ne legyek élő azon a földön, melyet hazámnak nem nevezhetek többé! Haljak meg ott, a hol ezen te zászlódat kezemből kiejtem.</p>
               <p>S azzal kiejté kezéből a zászlót, végig esett a kunhalom ormán és meghalt.</p>
               <p>Az úr szaván vette és betölté kivánatát. Jót tett vele. Az oroszoknál már ki volt rá mondva az itélet, ötszáz kancsuka-ütés és deportatio Siberiába.</p>
               <p>Az úr megőrzé szolgáját és magához vette.</p>
               <p>Nem volt az csodatünemény, a pathologia majd jól meg tudja magyarázni: szertelen volt a hőség, az ember nagyon fel volt indulva, s régtől hajlandó az apoplexiára.</p>
               <p>Hanem a keresztes hadat ez eset szétzavarta. A nép hazaoszlott.</p>
               <p>Csak egy kereszt maradt még, mely segítsen.</p>
               <p>Az a kereszt – a kardmarkolat.</p>
               <p>És az sem segített messze.</p>
               <p>A juniusi perihelia két napjából nem a régi nap maradt az égen.</p>
               <p>Ezt az astronomusok sem vették észre – de mi tudjuk. </p>
            </div>
            <div type="div2" rend="P12">
               <head>Régi Jó Barátok.</head>
               <p>Augusztus tizenharmadikának éjszakája volt.</p>
               <p>Baradlay Ödön a világosvári urilak ablakából nézte a csillaghullást az égen.</p>
               <p>Régi talány, miért hull augusztus tizenharmadikán ezer meg ezer csillag alá? miért jön elő ezen az éjszakán ama csodás tűzijáték meteorokkal?</p>
               <p>Ödön most már tudta, miért van ez éjszakán e sűrű csillaghullás.</p>
               <p>A hány csillagot látott leesni, még meg is tudta nevezni «ki» volt az? «mi» volt az?</p>
               <p>És azután elmélkedett felőle tovább.</p>
               <p>Azon égő asteroidok közül, melyek az égen végig repülnek, tűzvonalat rajzolva az álló képletek közé, nem mindenik hull le a földre. Sok csak meggyulad a föld gőzkörének erős surlásától s aztán tovább repül az égen. Van saját körpályája.</p>
               <p>Vajjon a mostani éj futó csillagai közül hány van olyan, mely tovább fut az égen, mely nem esik alá, földbe, tengerbe temetkezni, hanem útjára megy s ismét megjelen egy új találkozáskor?</p>
               <p>Saját csillagát nem számította azok közé. Az bevégezte futását.</p>
               <p>Mikor az ember szükségtelenné vált a földön, akkor lemenni jó.</p>
               <p>A magyar sereg e napon lerakta a fegyvert.</p>
               <p>Ödön nem tartozott azok közé, kik önámítással úszszák meg a délibábot.</p>
               <p>Tudta, hogy vége van mindennek. – Csak az eszmének nincs.</p>
               <p>Ez a generatio lejátszta szerepét. – De befejezte azt becsülettel. Az eszme fenmarad és élni fog.</p>
               <p>Azoknak pedig, kik érette küzdöttek, meg kell halni. </p>
               <p>Meg kell halni, azért, mert már semmit sem tehetnek érette egyebet, mint azt, hogy meghaljanak.</p>
               <p>Ez volt a vége minden apostolnak.</p>
               <p>A martyrkoszorú: az a korona.</p>
               <p>A «golgotha»: az az eszmének a koronázási dombja.</p>
               <p>Ödön megirta a bucsúleveleket anyjához és nejéhez; tudatta velük, hogy balvégzetét nyugodtan fogja bevárni, mint bevárták Róma atyjai, kerekes székeiken ülve, és menekülésre nem gondolva.</p>
               <p>Annyi veszteség jutott e napra, hogy egy ember elvesztén keseregni sem illik.</p>
               <p>Majd megnőnek, a kik most kicsinyek, s ismét nagy lesz a világ.</p>
               <p>Ödön egész philosophi nyugalommal állapodott meg ebben, s nem osztozott abban a tétova sietségben, a mivel sok pályatársa kereste az útat a személyes menekülésre.</p>
               <p>Ő még csak arra sem gondolt, mivel sokan mások előre ellátták magukat: külföldi útlevélre.</p>
               <p>Aztán nagyon tisztelte a «brahminokat» azért, hogy sohasem futnak.</p>
               <p>Futás a «pária» dolga.</p>
               <p>(Bizony pedig néha a «Ksetriáé» is.)</p>
               <p>A mint így találgatja magában a futó csillagok neveit, egy ismeretlen alak áll meg ablaka előtt s felszól hozzá.</p>
               <p>– Itt találom-e Baradlay Ödön urat?</p>
               <p>– Én vagyok az. – Hát ön kicsoda?</p>
               <p>– Az én nevem Schneiderius Bálint, evangelicus lelkész Pukkersdorfból. Egy levelet hoztam önnek.</p>
               <p>– Jőjjön be hozzám.</p>
               <p>– Nem mehetek. Sietős utam van. Itt rekedni nem akarok. Míg az orosz áll mögöttünk, addig szabad az út, később nem lesz az. Itt a levél. Isten önnel.</p>
               <p>A levelet átadta Ödönnek az ablakon át s eltávozott.</p>
               <p>Ödön asztalához ment a levéllel, hol gyertya égett.</p>
               <p>A boritékon megismerte Tallérossy irását. </p>
               <p>Felszakítá a levelet; abból egy czifra nyomtatvány hullott ki. A levél pedig így szólt:</p>
               <p>«Kedves barátom.</p>
               <p>Sohasem elfeledem neked azt a sok jó szivességet, a mivel voltál hozám. Életemet is neked köszönhetem; mert ha hátul nem hagysz, bizonyosan elveszek. Boldogult atyádnak is jó barátja voltam. De meg ilyen nagy hazafinak elvesztését nem türhetem nyugodt szivvel, mint te vagy. Bár többin is segíthetnék. Azért küldöm neked egy angol utlevelet, kivel kimehetsz Angliába. Utlevél van vizálva, ellátva mindennel akkurátusan, benne személyleirásod hűségesen. Egy hajszál különbség nélkül; mert nem akartam, hogy fejed megszabadulásáért bajuszt, vagy szakállt levágjad. Tudom magamról, milyen rosszul esik az. Irj be nevet, mi neked tetszik. Ezt a levelemet pedig elégesd,</p>
               <p>hajdani öreg barátod<lb/>Tudod már ki?</p>
               <p>Következett az utóirat.</p>
               <p>«Ha szöx, szökjél Lengyelország felé, a hol senki se nem ismer. A másik felé valaki rád ismerhetne; de muszka nem látott soha. Annak mondhatod, hogy te vagy Algernon Smith; hát mit tudja az?»</p>
               <p>Még egy másik utóirat is volt.</p>
               <p>«Gondold meg, hogy ha külföldön lehetsz, még tehetsz valami jót ezért a mi szegény hazánkért.»</p>
               <p>Ödön kezébe vette az útlevelet. A legtökéletesebben el volt az látva minden kellékkel; a legutolsó név rajta az orosz főhadvezéré volt. Még arról is volt gondoskodva, hogy az útlevél jól megviseltnek lássék.</p>
               <p>Ödön ledobta az asztalra. Szégyenlette magát e gondolattól.</p>
               <p>Hogy ő meneküljön? Meneküljön egy olyan embernek az irgalmából, a kit legkevesebbre becsült; a kit legnevetségesebb embernek tartott; a kit épen nem kötelezett le maga iránt hálára soha. S most ennek köszönje életét. </p>
               <p>Aztán micsoda életet?</p>
               <p>Hát érdemes még ez az élet arra, hogy azt az ember valakinek megköszönje?</p>
               <p>De hasztalan keményítette meg szívét.</p>
               <p>A lehetőség láttára elővették a kedély gyöngeségei. Csak a vas lehetetlenség képezte annak aczélát. Most eszébe jutott, hogy vannak még, kiket az ő élete boldoggá tesz. Egy anya, egy nő, két gyerek.</p>
               <p>Nem jó lenne-e még azokért élni?</p>
               <p>Hát a végső utóirat Zebulon levelében?</p>
               <p>Zebulon nagy psychologiai adományt árult el, mikor azt odairta. Ez volt a legerősebb indok. Hátha még használhat hazájának?</p>
               <p>Megjelentek lelke előtt azok az illusiók, a miket más optimistáknál kigunyolt, kinevetett.</p>
               <p>Hátha lehetséges volna azokból valami?</p>
               <p>Nagy volt a kisértés. Nem tudott neki ellent állani.</p>
               <p>Még egyszer végig nézte az útlevelet. A hátiratok között egy névre talál, melytől összeborzadt. Rideghváry neve volt az.</p>
               <p>Nem! Ez embernek ne legyen az a diadala, hogy fülébe sughassa gúnyos kárörömmel:</p>
               <p>«Ime az utolsó lépcső ama bizonyos magaslathoz!»</p>
               <p>Fogta Zebulon levelét s anyjához és nejéhez irottakkal együtt a kandallóban elégette.</p>
               <p>Azután behivta az inasát s utasítá, hogy menjen rögtön haza Nemesdombra, s tudósítsa édes anyját, hogy ő külföldre menekül. Onnan várják tudósításait Jenőhöz czímezve.</p>
               <p>Azután minden iratát, melynek nem szabad idegen kézbe jutni, elégette; hirtelen összecsomagolt egy kis málhát, a mi legszükségesebb volt az útra. Az útlevelet kitölté Algernon Smith nevével, a hogy épen Zebulon ötlete volt, azt tárczájába tette, kocsijába fogatott s az éj sötétje alatt elhagyta Világost.</p>
               <p>Jól esett, hogy sötét volt: nem látta az arczát senki pirulni. </p>
               <p>Első találkozása az ellenféllel szerencsés volt. Az előre tolt hadcsapat vezére megvizsgálta útlevelét; rendben találta és láttamozta a maga részéről. Mehetett odább.</p>
               <p>A második állomás, hol ismét elő kellett mutatnia útlevelét, Gyapjun volt. Onnan egyenesen Váradnak szándékozott, és azután fel Szigethnek s úgy keresztül Galicziába.</p>
               <p>Gyapjun az ezredparancsnok szállására vezették. Ödön hideg nyugalommal ment be a terembe, s kérdezte, hogy kinek nyújtsa át az útlevelét?</p>
               <p>Sokan voltak a teremben.</p>
               <p>Mondták neki, hogy várjon, míg az ezredparancsnok a benyilóból előjön.</p>
               <p>Ödön közönyös arczot csinált a várakozáshoz.</p>
               <p>Egy segédtiszt azalatt átvizsgálta útlevelét, összehasonlította a személyleirást s azt mondta rá, hogy minden rendben van, az ezredes úr rögtön láttamozni fogja.</p>
               <p>Ime jön már.</p>
               <p>A kilépő ezredes láttára Ödön minden idegén egy villanyütés nyilalt keresztül. E villanyütésnek egyik polusa az öröm, másik polusa a rettenet volt.</p>
               <p>Az eléje lépő orosz ezredes – Ramiroff Leonin.</p>
               <p>Leonin martialis alakká izmosult a lefolyt évek alatt. Arczán az ifjui könnyelműség helyett katonai szigor uralgott.</p>
               <p>A segédtiszt mondá neki, hogy itt egy útlevél, melyet mr. Algernon Smith kiván láttamoztatni. Az útlevél rendben van.</p>
               <p>Leonin odairta a nevét, s azután felvette az útlevelet, hogy Ödönnek átnyújtsa.</p>
               <p>Ödön minden csepp vérét jegedni érzé ereiben, midőn szemei az éles, átható, vizsgáló tekintettel találkoztak.</p>
               <p>Leonin mereven állt meg előtte, parancsoló távolban.</p>
               <p>S onnan kiáltá rá durva, kemény hangon angolul:</p>
               <p>– But you are not mr. Algernon Smith! You are sir Edmund Baradlay.</p>
               <p>Ödön azt hitte, a földnek kell alatta elsülyednie! </p>
               <p>– Hogyan? szólt angolul Leoninhoz. Te elárulhatnál engemet?</p>
               <p>– Én elfogatom önt!</p>
               <p>– Te? Ramiroff Leonin? Ki velem egy szív, egy lélek voltál; ki elkisértél viharokon, fenevadakon keresztül; ki utánam rohantál a jég alá, hogy saját életedet koczkáztatva megszabadíts?…</p>
               <p>– Akkor testőr-hadnagy voltam. Felelt Leonin fagyosan.</p>
               <p>– És most kiszolgáltatsz legkeserűbb ellenségeimnek? beledobsz a legnyomorultabb, a leggyalázatosabb halálba? Odavetsz a győztes gúnykaczajának?</p>
               <p>– Most pedig testőr dzsidás-ezredes vagyok.</p>
               <p>Azzal kétfelé repeszté az útlevelet s eldobta az asztal alá.</p>
               <p>– Vigyétek el és tegyétek őrizet alá.</p>
               <p>A segédtiszt karon fogta Ödönt s kivezette.</p>
               <p>A ház minden szobája tele volt tisztekkel és azok szolgáival: a fogoly számára nem lehetett más helyiséget berendezni, mint a fakamarát, mely állt egy, az istállóhoz ragasztott deszkaszínből.</p>
               <p>Ödönt oda zárták be és ajtaja elé dzsidást állítottak őrül, karabélylyal.</p>
               <p>Most azután Ödön érezte, hogy mit tesz «semmivé lenni».</p>
               <p>A letiport, elgázolt ember, ki helyéből el nem hagyta magát riasztani, még mindig «valami». Corday Charlotte arcza még elpirult a haragtól, midőn levágott fejét a hóhér arczul üté, még a leütött fő is «valaki».</p>
               <p>De a futó ember, ki kelepczébe esett, az a «senki» és a «semmi».</p>
               <p>Ki hagyta magát ugratni abból a bűvkörből, a melyen belül legalább egy ponton örökké sérthetlen maradt: az önbecsülés pontján. Most már azt is elveszté.</p>
               <p>Most már még csak büszkén sem léphet a bakóelé; mert futott előle.</p>
               <p>Futott, és most mint az ostoba fürj, belefutott a tőrbe.</p>
               <p>Oh milyen iszonyú büntetés a megaláztatás egy pillanatnyi ellágyulásért! Mily megtorlása a gyávaságnak! </p>
               <p>Elfogva lenni, bezáratni egy piszkos deszkabódéba, mint valami apró szökevénynek!</p>
               <p>Oh mily dicső magaslatnak tetszett e helyzetében az a szédítő emelvény, a honnan elfutott.</p>
               <p>Csak oda juthatna még egyszer vissza! Csak ezt a megriadást kitörölhetné életéből.</p>
               <p>Oh mily fenségesnek tetszett előtte annak az ősz bajtársnak az arcza, ki e pillanatban nyilt homlokkal lép az őt kereső ellenfél elé; megmondja neki, hogy hivják? mit tett? Nem bánta meg! «Victrix causa diis placuit; sed victa Catoni» s azzal nyújtja kezét a békó elé.</p>
               <p>Ő pedig itt kussad egy szégyenletes ketreczben; rajta kapatva a mester megtagadásán.</p>
               <p>Péter apostol is sirt, mikor a kakas másodikat szólt. Pedig «tu est petra!» S ő ingott meg legelébb.</p>
               <p>És a mi legsúlyosabban nehezült kedélyére: a megsemmisült hit emberben, Istenben! El kellett azt vesztenie ez utolsó találkozás után. A halálra kínzott martyr kezében marad egy selyemfonál, mely őt felvonja az égbe: a hit saját lelkének halhatatlanságában, a túlvilági igazságtételben, az örők Istenségben. Ödön kezében e fonál szakadt ketté. Ha megtörténhetett az, hogy jó barát jó barátját ily hidegen, ily borzasztóan elárulhassa, akkor mind az, a mit lélekről, túlvilágról, Istenről beszélnek, nem más, mint kegyetlen mese. Kárhozat csak ezen a világon van, s az is csak az igazak számára.</p>
               <p>Este volt már s senki feléje sem jött Ödönnek, csak az őrt váltották fel minden három órában egyszer.</p>
               <p>Az utasítást, mit az őrnek adott az őrvezető, hallhatá Ödön az ajtón keresztül. Értett oroszul.</p>
               <p>«Ha szökni akar, lelövöd.»</p>
               <p>Este kilencz órakor zivatar támadt; akkor váltották fel ismét az őrt.</p>
               <p>Az eső szakadt, a villám kétszer lecsapott a városban; Ödön a villámlobogásnál láthatá a deszkahasadékon át, hogy az őr mozdulatlanul áll a fergetegben, arczczal ketreczajtaja felé fordulva. Karabinja lövésre készen. A zápor csorog minden ruhája széléből; bokáig áll a sárban, s egyik lábát sem emeli fel. Ott fog állani, míg fel nem váltják.</p>
               <p>A zivatar tovább halad, a villám távolabb fénylik; azután koromsötét lesz. A toronyóra tizenegyet üt. Az istállóban horkolnak a lovászok; az istálló mellett hevenyészett szárnyék van felütve, ott a kozákok lovai kapálóznak. Ödön mind azt hallhatja jól.</p>
               <p>Akkor úgy tetszik neki, mintha valaki nevén szólítaná, súttogva, mint az álombeszéd hangja.</p>
               <p>– Uram, Baradlay!</p>
               <p>– Ki szólít?</p>
               <p>– Én.</p>
               <p>Az őr beszélt hozzá.</p>
               <p>– Te is ismersz?</p>
               <p>– Emlékezel uram az imsikre, ki a mohilevi pusztán utazott veled; mikor a farkasok meg akartak enni? Te nem hagytál engem; én sem hagylak téged. A rekeszed hátulján egy deszka kijár helyéből: a negyedik szál. Azon a résen kiférsz. Hátul van a szárnyék, ott vannak kipányvázva a kozákok lovai. Az enyim fel is van kantározva. Ráismersz arról, hogy a farka fehér. Az a legjobb futó valamennyi között. Ülj rá. Hátul a kert; azon tul a puszta. Fuss, a merre a zivatar ment. Az jó kalauz. Jól hajt. Jó nyomon jár. Engem ne félts. Én utánod lövök. Kötelességem; megteszem. Arról nem tehetek, hogy a börtönöd oldala rossz. – Még egy szót. Ha a lovamra felülsz s azt akarod, hogy vágtatva fusson, szorítsd meg térdeddel az oldalát; de rá ne üss. Ha ráütsz, megáll; s mentül jobban ütöd, annál jobban megáll. Sok lótolvaj megjárta már ezzel. Nevezd Ljubiczának. Azt szereti. Ha azt mondod neki: hurrah Ljubicza, nyargal.</p>
               <p>Ödön ujra életet érzett szivében.</p>
               <p>Ha nem választotta a szabad ember halálát, nyílt homlokkal szemközt megállva, legalább választhatja a szabad fenevad halálát, agyonlövetve az üldözésben; legalább nem éri utól a patkány halála, megfojtatva a csapdában.</p>
               <p>Sietett követni hajdani imsikje utasítását.</p>
               <p>Ráakadt a deszkára, melyet csak egy fejetlen szeg tartott a többihez; azt kifeszítette, a résen keresztül furta magát. Azon át a hevenyészett szárnyékba jutott. A kozákok mind aludtak lovaik mellett, mély narcoticus álmot. Rátalált a fehér farkú lóra, a mellett nem aludt senki.</p>
               <p>Ödön felült a lóra s megfordítá.</p>
               <p>Akkor megszorítá azt térdeivel s fülébe sugta:</p>
               <p>«Hurrah Ljubicza!»</p>
               <p>A ló vágtatott a kerten alá.</p>
               <p>Az őr előugrott a vágtatás zajára: arczához kapta fegyverét; elébb eldörmögé magában: «Szent György oltalmazzon!» s aztán utána lőtt.</p>
               <p>A lövés zajára talpra ugrált minden alvó.</p>
               <p>«Mi történt?»</p>
               <p>«A fogoly elszökött.»</p>
               <p>«Utána!»</p>
               <p>Lóra kaptak tizen-huszan; utána eredtek üldözni. Utána lövöldöztek a fekete éjszakába. Egy-egy villámlobbanásnál látták is a lovas árnyékot a síkon végig rohanni s nyargaltak utána.</p>
               <p>A jó volhyniai mén utolérte a zivatart s a zivatar jó útitárs; lassankint betakarta záporpalástjával a futót; elnyomta villámdörgésével az üldözők hajrá ordítását, a futó paripák robogását. Pártjára kelt a menekülőknek.</p>
               <p>Nem fogták el. </p>
            </div>
            <div type="div2" rend="P12">
               <head>Nadir.</head>
               <p>A ki hozzákezd a futáshoz, azt megragadja a futás vágya.</p>
               <p>Mint a forgó szél, mint az örvény, mint a szédület ragadja magával tovább. Beleszeret a futásba.</p>
               <p>A hajnal a puszta közepén találta Ödönt. Sík, emberlaktalan róna közepett.</p>
               <p>Köröskörül csak puszta föld és puszta ég.</p>
               <p>Az égen egyedül kóvályog egy pusztai sas; a síkon egyedül üget egy magános lovag.</p>
               <p>Út nem látszik a pusztán. Kopár, egyforma, sivatag az mindenfelé.</p>
               <p>Csak nagy távolban látszik két egymásnak fordult kútgém; együtt egy nagy «M» betüt képezve. Talán az is azt jelenti, hogy «Memento mori»?</p>
               <p>Ödön a kútgémek felé irányozá a lovat. Az is szomjas volt s gyorsabban ügetett.</p>
               <p>A kúthoz érve, Ödön vizet merített a vödörrel; megitatta Ljubiczát s aztán nyakára dobta a kantárszárat, hadd menjen legelni. Keressen magának valamit a pusztán.</p>
               <p>Pedig az nagyon vendégszerettelen puszta volt.</p>
               <p>A nyári hő nap kéreggé aszalta a föld felszínét, össze volt az repedezve. A kút körül máskor vizenyős hely lehetett, a belesüppedt marhanyomok bizonyítják, hanem a körül tengődő timpó nagyon megbánta, hogy hitt a tavaszi mocsárnak s kihajtotta ezüstös leveleit. Odább szikes avar terül nagy messzeségre, a min nem tenyész más elaszott szikfűnél és makacs, mindenütt megélő fűtejnél, mely nagy bozótot hajt, de semmi állatot nem táplál mérges, tejhullató zöldjével.</p>
               <p>Útnak nyoma sincs; kerékvágás nem látszik.</p>
               <p>Ödön ráért leülni a kút alacsony kámvájára s onnan bámulni a világba, míg Ljubicza kipiheni magát s azzal az illusióval barangolja be az avart, hogy most legel. Nincs ott semmi. </p>
               <p>Ödön a puszta közepett úgy érezte magát, hogy ő most egy porszem.</p>
               <p>Egy porszem, mely eszmél, érez, emlékezik.</p>
               <p>Emlékezik rá, hogy tegnapelőtt még egy nagy élő óriásnak volt alkatrésze. Az óriás összeomlott, hamuvá lett, s most annak minden egyes porszeme, mely a szélben tovarepül, érzi és tudja meghalását és tovább él az egész halála után.</p>
               <p>A láthatáron délibábot ringat a forró lég. Egy emelkedett domb, a légbe felkapva, mint uszó sziget tünik elő: zöld, árnyékos tengersziget. És az sem igaz. A természet is hazudik.</p>
               <p>Mennyi minden nagyságnak vége lett egyszerre! Az is káprázat volt-e csak?</p>
               <p>Az óriási küzdelem, történelmi emlékű diadalaival. Volt és elenyészett.</p>
               <p>Az lesz-e a feladat, most mindazt eltagadni? Nem is volt!</p>
               <p>Ödönt e gondolatnál elővette a vágy: lefutni a földről. Nappal futni, álmában repülni; sehol meg nem pihenni. Önmagától elszökni.</p>
               <p>Mély elborongásából a paripa nyerítése verte föl.</p>
               <p>Széttekintett. A figyelmes kozák ló közeledő lovast vett észre a pusztán. Azt adta hirűl. S egyúttal közelebb jött lovagjához, mintha ajánlkoznék a tovább futásra.</p>
               <p>Ödön a nyeregre könyökölve várta a közeledő lovast. Nem lehet az ellenség. Az nem bolyong magában. Ez útitárs. Valami hasonló menekvő, ki a sors kezét kerülgeti.</p>
               <p>Az is a kútnak vette irányát. Az a puszták világító tornya.</p>
               <p>Ezer lépésnyi távolból már ki lehetett venni az alakróll hogy valami guerilla csapat elzüllöttje. Kerek kalapjáró, messze virított a veres szalag.</p>
               <p>A mint még közelebb jött ez alak, ráismert Ödön. Boksa Gergő volt.</p>
               <p>Még örömet is érzett e találkozáson. Ismerős ember a pusztaságban. </p>
               <p>Az utolsók közül való ugyan, a kik iránt valami nemét a baráti indulatnak érezi; de hát nem sokat ér-e ez ily időben, a midőn a legjobb barát oly szívtelenül elárulá?</p>
               <p>Üdvözlé a közeledőt.</p>
               <p>No de még az hogy megörült Ödönnek, mikor meglátta.</p>
               <p>– Tyhűj! Főuram! Csak hogy itt találom! Áldja meg az Isten; de jól tette, hogy odább állt. Rossz világ van odakinn, túl a gyepen. Magam is csak alig bírtam megmenekülni.</p>
               <p>Azzal leszállt a lováról s megveregette az állat nyakát.</p>
               <p>– Bizony, ha a hóka nem szorít, aligha ebek harminczadjára nem jutok. Képzelje csak főuram, mikor látom, hogy már vége van mindennek, a fegyvert rakják lefelé, gondolom magamban: de azt a száz ökröt, a mi a kezemen van, csak ne kapja meg ingyen a muszka! Felhajtom éjszaka Váradig a belényesi erdőn át. Lefejtem a dolmányomról az arany paszomántot, eldugom az erdőben kardomat, pisztolyaimat s beállítok a muszkához, hogy van nekem száz ökröm, eladom, vegye meg. A bolond muszka ráállt, megalkudott, nem is drágállotta, a hogy tartottam neki; átvette az ökröket, s akkor adott utalványt, hogy menjek vele Rideghváry úrhoz, az majd kifizeti.</p>
               <p>– Rideghváry Nagyváradon van? kérdé mohón Baradlay.</p>
               <p>– Ott hát! De én se mentem ám hozzá a pénzért: hanem örültem, mikor a lovamra felkaphattam megint s úgy elszeleltem onnan, hogy a poromba se értek. Czoki pöngő! Majd kifizetett volna engem Rideghváry uram apró pénzzel.</p>
               <p>Ödön keble nehéz tehertől könnyebbült meg.</p>
               <p>Ha Rideghváry Nagyváradon van, akkor ő másodszor is Ramiroff Leoninnak köszönheti az életét; mert ha az őt útközben el nem fogja, egyenesen halálos ellenének a torkába fut bele. – Talán tudva tette azt Leonin? – Talán az éji megszöktetés is az ő munkája volt? – Talán ő maga bízta meg az imsiket, hogy legyen segélyére, a menekülésben? – Talán most volt épen leghívebb barátja? Lehet, hogy úgy volt. Muszkául volt; de nemesül volt.</p>
               <p>Lehet, hogy nem így volt. De Ödön ragaszkodott a magyarázathoz, mert az visszaadta hitét. Hitét Istenben és emberekben, az örök igazságban és az örök érzelmekben.</p>
               <p>Csodálatos menekülésének e magyarázatában megtalálta a fatalismus nyugalmát. Az embereknek missiójuk van. Vannak emberek, a kiknek a sors azt parancsolja, hogy éljenek. – Ki tudja, mire tartogatja őket?</p>
               <p>– Én igen köszönöm önnek, szólt Boksához, hogy tudatta velem, hol van Rideghváry. Az egész világon ez az egy ember az, a kit kerülök, a kinek nem adom meg magamat soha.</p>
               <p>– Hát?</p>
               <p>– Majd felkeresem a legelső osztrák tábornokot, a kit legközelebb találok, annak megmondom, ki vagyok? Számoljunk: fizetek.</p>
               <p>Boksa Gergőnek e nézet épen nem nyerte meg tetszését.</p>
               <p>– No, uram, ez nem okos gondolat. Már ez nem az. Én együgyü ember vagyok, de ezt nem irom alá. Ilyenkor, mikor a győztes első furiájában van, a ki legelől találkozik vele, azt összemorzsolja. Minek az a sietség?</p>
               <p>– Csak nem fogok tán a nádasban bujkálni évhosszant? beállni pusztázó betyárnak, s kergettetni magamat egyik határból a másikba.</p>
               <p>– Én nem mondom, hogy azt tegye; ámbár magam aligha úgy nem teszek; hanem hát mégis azt tartom, hogy egy ilyen nóbel uraság, mint ön, a ki ismeri a jó társaság szabályait, annyit megtehet, hogy ne menjen addig valahová, a míg nem invitálják.</p>
               <p>– S addig lakjam a kukoriczát, míg a meghivó levéllel rám akadnak?</p>
               <p>– Nem mondom én azt. Dehogy lakja a kukoriczát. Van uraságodnak szép úri kastélya. Hazamegy s ott egész rangjához illő kommoditással bevárja, a míg érte küldenek. </p>
               <p>– Hogy még meg is mérgezzem magamnak azt a bárdot, mely a nyakamat levágja, az által, hogy anyámat, nőmet, gyermekeimet lássam mindennap; kínozzam a lelkemet a boldogsággal, mely napokra, órákra van kiszabva s azoknak a kétségbeesett jajgatását hallva, hurczoltassam el magamat, a kiket legjobban szeretek. Hisz ily válogatott kínzást még az ellenségem sem itélhetne rám.</p>
               <p>– Mikor látta ön legutoljára családját?</p>
               <p>– Négy hónapja mult már, hogy legutoljára voltam Nemesdombon.</p>
               <p>– Tehát még a nagy csaták előtt.</p>
               <p>– Azóta nem értem rá hazarándulhatni.</p>
               <p>– Hát Kőrösszigeten mikor volt ön?</p>
               <p>– Soha sem. Az csak nyári mulatóhely, melyet atyám azalatt szerzett, míg én külföldön jártam, s a mióta itthon vagyok, azóta még elmulatni való nyár rám nézve nem volt.</p>
               <p>– Jól van! Én egészen értem önt. Fel tudom fogni a csekély eszemmel, hogy ilyen kitünő nevezetességű úr válogatni szeret abban, hogy kinek kapituláljon, és milyen állapotban? Nem akarja magát úton, kutyafuttában elcsipetni; nem akar ellensége hahotája között hátrakötött kézzel bekisértetni; hanem hát hadd mondjak én is a magam együgyü eszével valamit, a mi ide illik, Én elvezetem önt pusztákon, mocsárokon keresztül úgy, hogy emberrel sem találkozunk. Elviszem önt egy jó ismerősöm házához, a ki nem esik épen útba. Ott ön megirja a levelet egyenesen magának az osztrák fővezérnek, hogy ime itt vár további rendelkezésére. Ha kell neki, hát aztán az majd híja. De hát ha nem híja? Ezerféle dolog történhetik. Minek volna eléje sietni a bajnak? Várja meg ön, míg helyébe jön s addig se engedje kialudni a pipáját. Én, ha úr volnék, azt tenném.</p>
               <p>– Megfogadom! Járok az ön esze után. A magamét már kidobtam az ablakon. Nem bánom, vigyen a merre akar. </p>
               <p>Ödön utána bámult az ördögszekérnek, melyet egy szélroham végig görgetett a síkon. Milyen nyomorult növény lesz belőle, ha gyökeréről leszakad! Az egyik szél délnek hajtja, aztán a másik ül fel a hátára s elhajtja keletnek. Pedig milyen kemény, daczos tüskével fenyegető növény, a míg gyökerén áll.</p>
               <p>Ime két nap óta már a harmadik ember, a ki őt helyéből kilódítja. Apró cseprő emberek, kikre máskor rá sem hallgatott volna, s kik most előrehajtják az avaron mint szél az ördögbordát. Tallérossy, az imsik, és Boksa.</p>
               <p>Egyik átka a semmivé lett nagyságoknak: azt látni, hogy a kicsiny emberek megmaradtak akkoráknak, a mekkorák voltak.</p>
               <p>Baradlay Ödön tudott valamit irigyelni Boksa Gergőn. Azt, hogy ez most is Boksa Gergő.</p>
               <p>– Tehát kantározzuk fel a lovainkat és aztán ballagjunk.</p>
               <p>A délibáb különösen kérkedő volt a mai nap: pálmaerdőket mutogatott a láthatáron. Pedig nem volt ott egyéb, mint mocsár.</p>
               <p>Az is üdvözölt menedék a forró nyári ég alatt a kopár pusztán barangolónak.</p>
               <p>Mikor déltájon a mocsár közelébe értek, a délibáb eltünt, s az egész déli láthatárt egy végtelen sötétzöld síkság foglalta el.</p>
               <p>A mocsár közelében nagy térséget a halvány sziksó terít be, a mint azt a víz árja kimosta; aszú, pirókfenyérrel szálankint beborostálva. Közte egy-egy szittyó, mely mikor virágzik is olyan, mintha száraz volna.</p>
               <p>A hol aztán a víz kezdődik, ott kezdődik az élet.</p>
               <p>Egy iszonyú puszta, mely tele van nekünk idegen élettel.</p>
               <p>Egy nádrengeteg, melynek bajuszos bugái, mint egy ördög-vetés hullámzanak a szélben. Annyi meddő kalász, mely tápláló magot nem ereszt!</p>
               <p>Benn titokteljes csönd és méla suttogás. A suttogás a nád közt zizegő szélé, a csend a nappali álomé. A mocsár lakóinak a nappal az éj. </p>
               <p>Szív és fej legyen, a mi e csendes országba be mer hatolni, hogy annak rejtekein keresztül gázoljon.</p>
               <p>Boksa ismerte már azon keresztül a járást. Neki az otthona volt.</p>
               <p>Sokszor megjárta ő ennek a vigályosait. Ismerte minden semlyékét, hol a tinót el lehet rejteni; tudta, melyik csereklyetörésen lehet kikerülni a dágványokat, mikben feneketlen a sár? hol bírja meg az ingó bürü a lovat és lovast? A ki letéved róla az abajdócz lápba, elnyeli a süppedék, semmi tudomány meg nem menti onnan; a nadályok, rákok megeszik. És aztán tudta, hol vannak pihentető tanyák az ingovány közepett? miknek emelkedett szérüjén legelőt találnak a lovak, nádkunyhót a lovasok.</p>
               <p>– Nem kell félni, a ki utánam jön!</p>
               <p>Ezt oly büszkén mondta Boksa Gergő, mintha tudná, hogy ezen a földön most már ő az úr. Itt kezdődik az az ország, a hol senki sem parancsol. A mi nincs meghódítva soha. A hol az orosz czár minden hadvezérének meg kell állni.</p>
               <p>Ő pedig otthon él benne.</p>
               <p>A lovak néhol szügyig gázolták a vizet. Egy helyütt egész folyamon kellett átusztatniok. Nem volt út. A betyárt csak a gindár növényfajok, a vaginya nyápicz-levelek vezették, merre van biztos feneke a víznek, és saját csodaszerű tájékozása, mely megtalálta a vadonat egyformaságban a bozóttömkeleg régi útjelölőit.</p>
               <p>Néhol aztán úgy belejött az ismert csapásba, hogy rá sem kellett ügyelnie lovára. Ismerte az már az útat maga is.</p>
               <p>Olyankor aztán hátrahajolt és tartotta beszéddel útitársát.</p>
               <p>Elmondta neki, hogy még nincs ám mindennek vége! Egy egész caleidoscop volt a fejében tarka ábrándokból, miket egymás mellé fűzött.</p>
               <p>«Még áll Komárom, s három esztendeig védelmezheti magát. Fogja is! Azalatt újra egyet fordul a világ.» </p>
               <p>«Legrosszabb esetben, ha feladja magát, cserében ki fogja kötni, hogy mindenkinek közbocsánat adassék.»</p>
               <p>«Több, mint bizonyos, hogy az orosz czár kikötötte, hogy itt a győzelem után senkit se üldözzenek, a régi alkotmányt helyreállítsák.»</p>
               <p>«Igen közel jár az elhihetőséghez, hogy most rögtön az oroszok és az osztrákok fognak egymás közt összeverekedni; ezt az orosz tisztek maguk beszélik; az megint új fordulatot ad a dolognak.»</p>
               <p>«Azután még sokan vannak, a kik le nem tették a fegyvert, hanem elmentek az erdőkbe, a lápokba; onnan fogják folytatni a guerillaharczot.»</p>
               <p>«A fő emberek kimenekülnek Törökországba, a törököt segélyünkre hivják, mint Tököly idejében. Az nem engedhet az orosznak, kénytelen lesz bejönni.»</p>
               <p>«A török háta mögött áll Anglia és Francziaország, azok meg fogják támadni az oroszt.»</p>
               <p>«A korona az angol királynő kisebbik fiának ajánltatik. Az azt elfogadja.»</p>
               <p>«Ázsiában van még hét sátoralja magyar, kik otthon maradtak a régi hazában, azokért kiment az öreg Mészáros és behozza őket. Minden sátoralja harminczezer harczost számlál.»</p>
               <p>És mindezt a legfanatikusabb hit kemény meggyőződésével mondta el Boksa Baradlay Ödönnek.</p>
               <p>Ödön nem szólt ellene; csak magában gondolá:</p>
               <p>«Vajjon engem is meg fog-e egykor lepni ez a szent őrjöngés?»</p>
               <p>Bizony meg!</p>
               <p>És nem volt egy ember, kivételnek sem, a kit itt valami kis rész e holdkóros látások hallucinatióiból meg ne lepett volna.</p>
               <p>Még az asztaliráshoz is folyamodtunk s kérdeztük a kopogó szellemektől: mi lesz velünk?</p>
               <p>Álmainkat magyaráztuk!</p>
               <p>Kik? – Mind! </p>
               <p>Csak az a külömbség, hogy egyikünk el tudta titkolni, hogy már benne van e betegségben; a másikunk pedig kibeszélte.</p>
               <p>Egy halálos-beteg nemzet rettentő fantáziálása volt az! Oh, de soká gyógyúlt ki belőle!</p>
               <p>Dél volt már, midőn elértek egy mocsárszigethez, mely pihenőt képezett ez emberlaktalan útban.</p>
               <p>Öt-hat öl átmérőjű kerek tér volt az, rekettye- és hangafa-bokrokkal bekerítve.</p>
               <p>A tér közepén volt valami rossz nádkunyhó. Egymásnak döntött nádkévék gyékénynyel összekötözve.</p>
               <p>– Itt megpihenjünk uram, monda Boksa Gergő, leugorva lováról. A lovakat kimélnünk kell.</p>
               <p>A tért buja fű lepé, sárkereppel vegyes: a lovak jó tanyára találtak.</p>
               <p>– Nem érez ön valamit? kérdé Boksa.</p>
               <p>– Semmit, felelt Ödön, nem értve a kérdést.</p>
               <p>– Például: éhséget.</p>
               <p>– Azt soká el tudom tűrni.</p>
               <p>– Majd mindjárt lássunk valami után. A víz nem szokott üres lenni.</p>
               <p>Boksa Gergő leveté csizmáit, felgyürkőzött s legázolt a vízbe a kerek tér aljában. Nehány pillanat mulva visszatért, tele volt a kalapja rákkal.</p>
               <p>– Az «r» nélküli hónapban igen jók.</p>
               <p>Azután siskából, kákából kerek máglyát csinált egy földbevájt katlan fölött, abba belehajigálta a rákjait s tüzes taplós csóvával rájuk gyújtá a máglyát. Mikor aztán lekaparta róluk a pernyét, a rákok szép pirosak voltak. Meg voltak sülve.</p>
               <p>Kiszedte őket s odateríté a fűre Ödön elé.</p>
               <p>Azután maga ment jó példával elő a ráklakomában.</p>
               <p>Ödön hozzá sem nyúlt; pedig Boksa váltig dicsérte, hogy milyen jó.</p>
               <p>Mikor aztán készen volt vele, azt mondá Ödönnek:</p>
               <p>– Ez így nem jól lesz. Nekünk még huszonnégy óráig kell mennünk, míg arra a helyre találunk, a hova önt vinni akartam. Ön tegnap óta nem evett; az úton ki fog dülni. Azt már látom, hogy az útfélen kinálkozó csemegétől irtózik. Én hozzá vagyok szokva. Néha öt napig is elélek nyers csigával, meg sulyommal. De ez bizony nem okos ember gyomrának való. Majd segítek rajta. Két óra járásnyira innen észak felé fekszik Komádi. Én oda beballagok; ön pedig itt marad és megvár. Jót alhatik azalatt, csak a tűzre tegyen, hogy a szunyogokat elűzze. Úgy sem aludt, tudom, sok éjjel. Alkonyatig visszatérek az elemozsinával. Akkor aztán a szép holdvilágnál baktatunk tovább. Jó lesz úgy?</p>
               <p>Ödön ráhagyott mindent. A nagy elbukás óta nem érzett magában akaratot.</p>
               <p>Boksa tehát hevenyében felkantározott s az északi irányban tova tünt a nádbozót között.</p>
               <p>Akkor kezdte csak Ödön érezni az egyedüllét sulyát.</p>
               <p>Kívül volt a világon.</p>
               <p>Egyedül egy husz ölnyi kerületű szigeten.</p>
               <p>Annak a szigetnek még a növényzete is mind olyan, mely a társadalom számüzöttje, mely rossz hirével az emberlakta vidékről a magányba menekült.</p>
               <p>Itt díszlik a Gyilkos Csomorika, a vérbogyóju Álkekengi, a kéklevelü mérges Ádáz, a vízlakó Békakorsócska, a kábító bűzű Zizon, a maszlagos Haramag, a fenyegető fekete Zászpa, mint egy rablókból és orgyilkosokból összevert világkerülő harám, mely titokban főzi a minden élő halálára összeesküdött terveit.</p>
               <p>Körül pedig a vízi kietlen körülbezárt egyeteme.</p>
               <p>A víz szinén fennúszó nymphæák kalapnagyságú bőrlevelei s tulipános virágai tanuskodnak róla, hogy ölnél mélyebb a vízfenék. E liliom sárga virága messziről figyelmeztet, hogy ott mély iszap a talaj.</p>
               <p>Milyen csodálatos börtön a természet ős tanyája.</p>
               <p>Baradlay Ödön olyan jól be van itt zárva, mintha ólomtetők rekeszei alatt ülne. </p>
               <p>S ha eltávozott vezetője vissza nem tér, ha elvész, elfogják, vagy elriasztják, Ödönnek itt kell elveszni. Ez ingoványból a maga erejével soha ki nem talál.</p>
               <p>De hát mit félt ő a pusztaságtól ez órákban?</p>
               <p>A puszta nem sokára megnépesült, a néma csend megelevenült, a mint a nap lejebb kezdett szállni. Suhogás hangzott a légben. Vándor kócsagok repültek el feje fölött, fehér tollazatuk csillogott a napban; a bölömbika elkezdett búgni bús hangon a távolban; a vízi kutya nyivákolt oduja előtt, vad kacsák, lilék hápogása vegyült a békamilliardok kerepelő kardalába, melybe beleszólt néha a berki csíkasz éh-vonítása. – És semmi harangszó. – Nagyon távol kell lenni ide a legelső helységnek.</p>
               <p>Hanem néha úgy tetszett Ödönnek, mintha a vízi világnak ez idegen zsivaján keresztül egy-egy földütő dörgés dobbanna keresztül. – Mintha egy ágyúszó hangzanék a távolból.</p>
               <p>És ismét másik – és ismét másik.</p>
               <p>Eszébe villantak vezetője agyrémei.</p>
               <p>Három napja már, hogy az utolsó csataképes magyar hadsereg letette a fegyvert s nem harczol többé. Ki ágyúz ott?</p>
               <p>Talán a két szövetséges fél egymásra?</p>
               <p>És tovább fűzte e gondolatot. Addig fűzte, míg egyszer fölriadt önálmaitól. Hát már ennyire vagyunk?</p>
               <p>Ilyen könnyű egy embernek megőrülni az egyedüllétben?</p>
               <p>Magához tért.</p>
               <p>A nap egészen lealkonyodott már. Kezdte érezni, hogy éhezik és fázik. A mocsár közepén hideg az est.</p>
               <p>És Boksa még sem jön elő.</p>
               <p>Ha oda talált veszni? Hát ha szándékosan itt hagyta? Ez embert egykor az ő láttára megbüntették. Testvére verette meg. Most szörnyű boszút állhat érte. Csak itt kell felednie, a kit idáig behozott, az ingovány közepén.</p>
               <p>A nap leszállt már s az ingovány tulsó oldalán, szélesnagy arczot meresztve, jött fel a hold. </p>
               <p>A mint Ödön a hold táblájába nézett, egyszer csak egy mozgó emberfőt látott meg benne. Valaki közeledik.</p>
               <p>Illés próféta hollója volt az, ki mesterének kenyeret hoz.</p>
               <p>Nem sokára hangzott a mocsárban Boksa Gergő fütyörészése. Ismerős csatadalt fütyölt. – Csak a dal maradt fenn.</p>
               <p>Ödön fentartá a tüzet, hogy a közeledő könnyebben visszataláljon.</p>
               <p>Boksa megterhelt iszákkal jött, általvetőjében duzzadt az egész expeditióhoz való élelmezés.</p>
               <p>– Soká kerültem vissza; – mentegeté magát már messziről, még le sem szállt a lóról. De majd nagy baj volt. Hanem elébb lássunk hozzá!</p>
               <p>Azzal leemelve lováról az általvető iszákot, kinyitá annak száját s leterített szürére sorba lerakta a szerzett holmit: puha kenyeret, sajtot, sonkát és tele kulacsot. A másik oldaláról az iszáknak meg egy szőrgubát huzott elő, s azt Ödön vállára keríté.</p>
               <p>– Jó lesz ám ez az úton. Láttam, hogy nincs meleg felöltője.</p>
               <p>– Köszönöm.</p>
               <p>– Nincs mit. Minden ingyen van, szólt Boksa és nevetett.</p>
               <p>– Hogyan?</p>
               <p>– Majd elmondom. Elébb együnk. Ne féljen, nem loptam. Úgy segéljen, tisztességesen jutottam mindenhez. Hanem magam sem faltam még hozzá.</p>
               <p>Azzal lehasalt a fűbe a leterített guba mellé s mindgyárt bebizonyítá Ödönnek, hogy még maga sem vacsorált a hozottból, az által, hogy olyanokat falt a leszelt holmikból, hogy majd megfulladt tőle.</p>
               <p>Hanem még evésközben is elővette a nevetés. Csak még egyet akart inni. Aztán Ödönnek adta a kulacsot.</p>
               <p>– No, már most beszélhetek. Ejh de becsülöm az eszemet, hogy bementem Komádiba. Ejnye, de felsült ez a kis expeditio. Hát gondolja el, uram, a mint belovagolok Komádiba, nem szól ám senki semmit, csak hagynak előre menni a városházáig. Akkor látom, mikor a piaczra érek, hogy utczu mákomadta, hiszen tele van ez a város kozákkal; csak úgy bukkannak elő egyik házból is, másikból is, a városháza meg épen főhadiszállás. Szaladni késő volt. Mindenütt el volt az útam állva. No most Gergő, a ki hunder-bundere van, vagy te szorítod meg őket, vagy ők szorítanak meg téged.</p>
               <p>– No, és mi lett?</p>
               <p>– Hát: én szorítottam meg őket; oda koczogtam egyenesen a városház ajtajához. Megparancsoltam egy kozáknak, hogy fogja a lovam kantárját, míg visszakerülök; azután a strázsától megkérdeztem, hogy hol a generális? Nem tudom, generális volt-e? de rárontottam. Tudtam, hogy azért van ilyen messzire leküldve a főseregtől, hogy élelmi szereket szerezzen számára. Egyenesen rárukkoltam a tegnapi utalványnyal. Uram, mondom neki; én ökröket adtam el nektek, itt az utalvány, fizess. A jámbor megijedt, majd hogy ónossá nem lett. Nagy összeg volt, a mit követeltem rajta. Váltig szabadkozott, hogy Nagyváradon van a főpénztár, menjek oda; de én annál jobban allegáltam, hogy nekem itt kell a pénz, hogy menjek én oly messzeföldre? azt sem tudom, merre van? Nekem is fizetnem kell a többieknek! Míg utoljára is kötélnek állt s aztán megalkudtunk, hogy én leengedek neki az utalványból harmincz perczentet. Úgy megörült neki, még meg is ölelt; a hetven perczentet meg kifizette. Itt van a zsebemben. Én nem csaltam meg érte senkit. Eladtam nekik az ökreinket, a miket úgy is elfogtak volna, ők megkapták a mit vettek. A szegény generálisnak is maradt belőle harmincz perczent. Jól esik szegénynek, bizonyosan családapa, gyermekei vannak. Az Isten áldja meg jártában-keltében!</p>
               <p>S még egyet szelt a sonkából, kenyérből.</p>
               <p>Ödön úgy irigyelte ez embert, a ki a legrettentőbb katastrophában is megtalálja az átkozott humort. </p>
               <p>– És most útra!</p>
               <p>A tele hold kedvezett a bujdosóknak. A mocsár belsejében több helyütt egész száraz tisztások voltak már, miben gyorsítani lehetett a haladást. A lovakat is jobban lehetett ott etetni. Mindenütt buja fű volt, szederindás, máholás haraszt.</p>
               <p>Reggeltájon egy folyam partjához értek.</p>
               <p>Itt egy ismerős halász kunyhójában pihent meg Boksa Gergő védenczével; a halász paprikás halászlét készített számukra; Boksa krámpámpulit égetett hozzá. A reggeli után Ödönt úgy elnyomta az álom, hogy végigdült a gyékényen és aludt hosszan, három éji virrasztás és futás után.</p>
               <p>Mikor fölébredt, Boksa ott ült a kunyhó ajtajában.</p>
               <p>– Mennyi az idő? – kérdé tőle.</p>
               <p>– Alkonyra jár.</p>
               <p>– Olyan hosszan aludtam! Miért nem költött fel elébb?</p>
               <p>– Isten ellen való vétek lett volna. Ön otthon volt álmában s a kis fiával beszélgetett.</p>
               <p>E szóra Ödön nagyon elkomorult.</p>
               <p>Nem volt nehéz kitalálni az ő álmát.</p>
               <p>Az út most már mindenütt a kanyargó folyam mentében vezetett.</p>
               <p>A szabályozatlan folyam partjait mindenütt lankaságok fedték. Erdők, miknek lába az év három szakán át vízben úszik, mikben csónakon, vagy lóháton szokás járni; gazdag tölgyfa- és éger-erdők, mik közt folyik a víz, úgy, hogy a folyam közepén levő szigetek csak folytatásai látszanak lenni a parti erdőnek; néhol a partok és szigetek fái, óriási koronáikkal összeborulnak, a folyam ága alattuk suhan el.</p>
               <p>Az idő beesteledett már, midőn egy nagyobb szigethez értek, melyről hid vezetett át az északi partra, melyen ők jártak.</p>
               <p>– Helyben vagyunk, uram. Monda Boksa. Itt lesz már annak az ismerősömnek a lakása, a kihez önt vezetni igértem.</p>
               <p>– A neve?</p>
               <p>– Majd ráismer ön.</p>
               <p>– Nem leszek neki terhére?</p>
               <p>– Bizonyosan nem.</p>
               <p>Csendesen átdobogtak a hidon, s a mint a hidfőnél kétfelé nyilik az ős pagony s az összehajló óriási fák, mint egy zöld templomíven át engednek a sziget belsejébe láthatni, egy, a holdtól megvilágított kastély képe látszik; a falak repkénynyel, futó rózsával bevonva, mely másodszor virágzik; a ház mellett egy óriási hárs, előtte egy széles azur-tó, melynek tükrében a ház még egyszer előtünik.</p>
               <p>Ödönnek úgy tetszett, mintha látta volna ezt a képet valahol, lefestve.</p>
               <p>A ház verandáján már lámpa égett, a kivilágított ablakok tűzfénye reszketett a tó habján.</p>
               <p>A két lovag csendesen haladt a kastély alá a kavicsos úton.</p>
               <p>A veranda előtt leszálltak lovaikról; egy lovász átvette a lovak kantárait, s a két jövevény felhaladt a márványlépcsőkön.</p>
               <p>És mikor Baradlay Ödön a veranda küszöbén állt s a kivilágított ablakon át egy tekintetet vetett annak belsejébe, ott látott egy asztal mellett egy gyászruhás ifjú nőt, egy alvó csecsemővel ölében, – egy másik márványarczu hölgyet, ki mozdulatlan tekintettel olvas egy előtte kiterített kapcsos bibliából, és egy fiatal férfit, ki egy kis fiút tart a térdén s egy nagy fekete táblára betüket rajzol elé.</p>
               <p>És úgy tetszik neki, hogy mindezen alakokat ő olyan jól ismeri.</p>
               <p>A szögletben egy nagy newfundlandi kutya hever, az hirtelen felkapja fejét és fogait nevetésre vicsorítva, siet az ajtó felé. Úgy tud nevetni, mint egy bohó nagy ember. Tudja, hogy ugatni nem szabad, mert a kicsike alszik. </p>
               <p>Az eb nyüzsgésére mindnyájan az üveg-ajtó felé tekintenek, várakozó bámulattal. Ők nem látnak a külsötétbe.</p>
               <p>– Hol vagyok? – rebegé Ödön megrendülten vezetőjéhez.</p>
               <p>– Otthon!</p>
            </div>
            <div type="div2" rend="P12">
               <head>A Nem Mutatott Levél.</head>
               <p>Ödön nagyon jól sejtette azt, hogy igen fájdalmas boldogságot szerzett meg számára az, a ki őt családjához haza hozta.</p>
               <p>Az az élet egy mindennapos haldoklás volt.</p>
               <p>Ödön, mint föltevé magában, rögtön hazaérkezte után tudatá levélben a teljhatalmu fővezérrel, hogy hol van; rendelkezzék vele. Itt be fogja várni parancsát.</p>
               <p>És már most addig az ideig örüljünk egymásnak.</p>
               <p>Mikor minden csók egy búcsuvétel, mikor minden ölelés közé oda tolakodik egy hideg árny, mely azt susogja: «talán holnap?»</p>
               <p>Aranka egy elkárhozott angyal kínjait szenvedi.</p>
               <p>– Ne maradj itt, suttogja férjének. Eredj, menekülj. Rejtsd el magadat. Mit nekem a te büszkeséged, a te nagyságod? légy nekem megalázott, légy kicsiny, de maradj enyim. Fuss, a míg futhatsz. Becsületszavadat adtad nekik? Ha százszor megszeged, százszor imádni foglak! Menj külföldre, én utánad megyek. Ha nem akarod, itthon maradok és leszek gyászoló özvegyed. Viselem gyászruhámat, csak élve maradj. Ne hagyj iszonyú örökséget két gyermekedre. A vérkeresztelőben ne füröszd meg két fiadat! – Menjünk koldulni együtt. Végig a világon. Mi kell nekem egyéb, mint te és két gyermekem? Mi közöm én nekem a ti családi nagy nevetekhez? Dobd el nevedet. És szeretni foglak, akármi neved lesz. Nekem ott lesz hazám, a hol te fogsz lenni. Menjünk el Amerikába. Leszek ott melletted szolgáló, napszámos, cseléd. – Vagy hát ölj meg engem elébb, és légy akkor római!</p>
               <p>Ödön nem hajtott szavára. Bevárja sorsát.</p>
               <p>Az ifju nő izgalmát rettenetes volt naponkint látni. Minden ajtónyitásra fölrezzent, minden idegen hang az előszobákban fölriasztá: nem férjét idézik-e már?</p>
               <p>És éjszaka, mikor mindenki aludt: ő ébren számlálta az órákat, s végig-végigjárt a szobában az éji lámpával kezében, kérdezősködve mindenkitől, nem hallottak-e valami neszt? Nem zörget-e valaki a kapun? Nem hallanak-e fegyvercsörgést odakívül?</p>
               <p>Jenő minden éjjel találkozott e kísértő alakkal: a mint fehér hálóköntösét összevonva keblén, tornáczról tornáczra suhant, mereven fölnyilt szemeivel éber álmokat látva, mint egy őrült, mint egy holdkóros. Gyakran lecsillapítá aggodalmait s biztatva rávette, hogy térjen hálószobájába vissza. Hiszen csend van. Nyugszik minden. Nem hallatszik semmi.</p>
               <p>És aztán mindennap, mikor a posta érkezett, mily mohó aggodalommal esett a család az érkezett leveleknek. Kinek jött levele? Mi a tartalma? Érkezik-e válasz Ödön levelére?</p>
               <p>Nap nap után mult, és még nem jött semmi felelet.</p>
               <p>Egy délután, midőn ismét megérkezett a kőrösszigeti kastélyba a posta, a hozott levelek közt volt egy, melyen a czím németül volt fölírva.</p>
               <p>«Herrn Eugen von Baradlay.»</p>
               <p>Eugen = Jenő.</p>
               <p>A levelet átadták Jenőnek.</p>
               <p>Jenő felbontotta, elolvasta azt és aztán keblébe tevé.</p>
               <p>Az egész család jelen volt.</p>
               <p>Anyja kérdezé tőle, honnan jött e levél, s mi van benne írva?</p>
               <p>– El kell innen mennem!</p>
               <p>Anyja azt kérdezé:</p>
               <p>– Hová és miért? </p>
               <p>Jenő arra elszánta magát és előállt vele.</p>
               <p>– Én nem nézhetem ezt így tovább. A Baradlay-ház összeomlik, s rászakad családunk fejére. El van veszítve minden, és ti nem tudtok többé segíteni. Számítástok rosszul ütött ki. Erőfeszítéstek kárunkra vált. Elveitek le vannak tiporva. Én nem nézhetem ezt a kínt tovább. Egyik bátyámról nem tudok semmit, másik bátyám napról napra várja befogatását. Anyámnak egész nap egy szavát nem hallani. Ángyom az őrüléshez közel. Engemet ez az élet megöl. Ti elvégeztétek, nem tehettek többet magatokért semmit. Most következem én, majd én tenni fogok.</p>
               <p>– Mit? – kérdezé anyja hidegen.</p>
               <p>– Azt én tudom.</p>
               <p>– De nekem is jogom van megtudni. Mert családom tagja e házért nem tehet semmit, a mire én azt nem mondom: «jól van!»</p>
               <p>– Majd megtudod azt, ha megtörtént.</p>
               <p>– S ha akkor azt mondom rá: «nem jól van»?</p>
               <p>– Akkor már nem fogod azt megmásíthatni.</p>
               <p>– Akkor előre tiltani fogom.</p>
               <p>– Hasztalan. Parancsodra nem hallgatok többé. Férfi vagyok. Tetteimmel szabad.</p>
               <p>– De fiú is vagy és testvér, – szólt közbe Ödön.</p>
               <p>Jenő bánatosan tekinte bátyjára.</p>
               <p>– Azt majd megtudod később! – mondá halk sóhajjal.</p>
               <p>Anyja megfogta Jenő kezét s azt kérdé tőle:</p>
               <p>– Te családunk megmentésére gondolsz?</p>
               <p>– Gondolok és teszek.</p>
               <p>– Kitaláljam gondolatodat?</p>
               <p>– Nem hagyom azt.</p>
               <p>– Én olvasok lelkedben. Hiszen csecsemő korodtul fogva tanulmányoztalak. Könyv voltál, melynek minden fejezetét tanultam. Te e perczben arra gondolsz, hogy elhagyj bennünket s visszatérj régi összeköttetéseidet megujítani, előbbi befolyásodat a mi ellenségeinknél visszanyerni. </p>
               <p>Jenő keserűen vágott közbe:</p>
               <p>– És aztán bátyáim elkobzott vagyonát magamnak megszerezni, úgy-e?</p>
               <p>Anyja megsajnálta e szóért.</p>
               <p>– Nem fiam. Én nem keményszivűséggel vádoltalak. Inkább azzal, hogy nagyon is szeretsz bennünket; hogy áldozatot akarsz hozni megmentésünkért, áldozatot, mely keserűbb magánál az elveszésnél.</p>
               <p>– Talán keserű lesz; de majd hozzászokunk.</p>
               <p>– Mihez?</p>
               <p>– Én nem mondtam. Te tudod.</p>
               <p>– Tudom! Te visszatérsz Plankenhorstékhoz!</p>
               <p>Jenő bánatosan mosolygott.</p>
               <p>– Ezt olvastad a szivemben?</p>
               <p>– Nőül akarod venni azt a leányt, hogy azon család mindent tehető befolyásával megszabadítsd testvéreidet!</p>
               <p>– Úgy hiszed?</p>
               <p>– Azt a leányt, ki az én gyűlöletemet hozza móringul házadhoz, kit elátkozott hazád, kivel megver az Isten!</p>
               <p>Aranka odaveté magát napa keblére.</p>
               <p>Anyám, ne mondd ezt róla, hát ha szereti őt!</p>
               <p>Ödön visszavezette nejét ülőhelyéhez.</p>
               <p>– Ne szólj közbe, szerelmem. Tárgyakról van szó, a miknek fogalma hiányzik a te angyaltiszta lelkedben. Ha arról volna szó, hogy valaki közülünk mezitláb, szőrkötéllel nyakán menjen bűnbocsánatot kérni vezekelve, azt mondanám: meglehet, egy királyon is megtörtént már ez; ha arról volna szó, hogy valaki közülünk a templomban, a nép előtt visszaesküdje mindazt, a mit eddig vallott: azt mondanám, meglehet: egy bölcsen is megtörtént már ez. De hogy életet, boldogságot vásároljanak meg azon az áron, hogy egy oly nőnek esküdjenek szerelmet, ki mindazon csapásnak, mely hazánkat érte, sugalmazó ördöge volt; ki szította a gyűlöletet nemzet és nemzet között, ki árulkodó, kém és rágalmazó volt; ki lázította a polgárt a trón ellen s bakónak adta a fellázítottat; ki pokoli tanácsokat forralt fúria-keblében, miket hogy meghallgattak, két ország fogja megsiratni és soha ki nem gyógyul belőle: hogy ezt a mænadot, mint menyasszonyt hozza be apái házába, azt nem teheti egy Baradlay. S ha teheti, találni fog egy másikra, ki ezen az áron élni nem akar.</p>
               <p>Az anya sírva borult Ödön fia nyakába. Az ő büszke lelkének hangjai voltak ezek.</p>
               <p>Jenő nem szólt rá semmit, csak szomorúan mosolygott és távozni készült.</p>
               <p>Aranka oly szánalommal tekinte rá.</p>
               <p>– Te is elitélsz-e? suttogá hozzá Jenő, távoztában.</p>
               <p>– Tedd, a mit szived parancsol! sóhajtja az ifju nő.</p>
               <p>– Az égre! azt teszem.</p>
               <p>De anyja útját állta még. Letérdepelt előtte, úgy állta útját.</p>
               <p>– Fiam. Könyörögve kérlek, ne menj. Érjen bennünket halál, nyomor, kínszenvedés. Viseljük tűrve, panasztalan. Hiszen tizezren haltak meg ez eszméért. De lelkünket ne hagyjuk megölni. Hisz mi mindnyájan poklot szenvedünk s nem hallasz bennünket Istent átkozni soha. Ne zárd el előlünk az utat az égbe.</p>
               <p>– Anyám, kérlek, kelj fel.</p>
               <p>– Nem; ha te elmégy, a porban a helyem. Te sujtasz oda.</p>
               <p>– Te nem értesz engem. Nem is akarom, hogy érts.</p>
               <p>– Hogyan? szólt örömmel az anya; te nem arra gondolsz, a mivel én vádoltalak?</p>
               <p>– Nem felelek rá.</p>
               <p>– Csak egy szót, szólt közbelépve Ödön. Ha meg akarsz bennünket nyugtatni, mutasd meg mi van azon levélben írva, a mit most kaptál?</p>
               <p>Jenő ijedten kapott kebléhez, mintha attól félne, hogy erővel veszik azt el tőle, s rejthetlen zavarral monda:</p>
               <p>– Azt nem fogjátok meglátni!</p>
               <p>– Én akarom azt olvasni!</p>
               <p>Most Jenő arcza egyszerre kigyulladt. </p>
               <p>– Baradlay Ödön! e levél Baradlay Eugénnek szólt. Az én vagyok.</p>
               <p>S elfordult tőle büszkén.</p>
               <p>– Úgy anyánk jól talált! mondá Ödön.</p>
               <p>Az anya fölkelt térdéről. Könnyei omlottak és arcza büszke volt.</p>
               <p>– Tehát menj! Menj, a hová önfejed visz. Hagyj itt engemet kétségbeesve, könyezve. És tudd meg ezt. Két fiamnak a feje a bárd alatt; de én nem azokat siratom, a kik elvesznek, hanem tégedet, a ki megmaradsz.</p>
               <p>Jenő szelid mosolylyal tekinte e nehéz mondás után anyjára.</p>
               <p>– Anyám, emlékezzél rá, hogy midőn eltávoztam, ez volt hozzád utolsó szavam: «Szeretlek.» Isten veled!</p>
               <p>És elsietett.</p>
               <p>Senkitől sem kapott egy búcsúcsókot: csak a kis unokaöcstől, ki odakinn játszott a füvön. Az nem bocsátotta el a nélkül, hogy megcsókolja, s megkérdezte tőle, mikor jösz vissza, bátyám?</p>
               <p>Abban a levélben pedig ez volt írva belül:</p>
               <p>«Baradlay Eugén kormánybiztos úr.</p>
               <p>Jelenjék ön meg azonnal a pesti hadbiróságnál, Új-épület II. pavillon.»</p>
               <p>Aláirva a hadbiró.</p>
               <p>Nem történt egyéb tévedés, csak az, hogy az «Ödön» nevet hibásan fordították le németül «Eugén»-ra.</p>
               <p>Ez már azon időkben egyszer megtörtént. </p>
            </div>
            <div type="div2" rend="P12">
               <head>Egy Ember, A Kit Eddig Még Nem Ismertünk.</head>
               <p>Baradlay Jenő megjelent pontosan a hivás szerint a hadbiró előtt az Új-épület II. pavillonjában.</p>
               <p>Csak két dolgot kellett bebizonyítania. Azt, hogy ő valóban Baradlay Eugén, és hogy Baradlay Eugén idézve van. A többi jött magától.</p>
               <p>Bezárták.</p>
               <p>Ott aztán várhatott, míg a sor reá kerül.</p>
               <p>Nem soká kellett várnia. Neve az első sorban állt.</p>
               <p>De hát lehetséges volt-e ilyen tévedés?</p>
               <p>Minden lehetséges volt azon időben.</p>
               <p>Az egész emberi társaság fel volt fordulva fenekestül. Nem volt közélet, nem volt sajtó, nem volt nyilvánosság. A magánélet is fel volt dulva. Minden család magának élt; alig volt egy, melyből ne hiányzott volna valaki, melynek hiányzó tagja bujdosó, menekült, fogoly, vagy csatában elpusztult ne lett volna.</p>
               <p>Sok nő elindult férjét keresni, kereste évhosszant, míg megtudta, hogy özvegy. Más meggyászolta férjét, újra nősült, míg megtudta, hogy férje még él.</p>
               <p>Bizalmatlan volt mindenki egymáshoz, rettegett a hatalomtól, félt a jövendőtől.</p>
               <p>Rendes lakhelyétől messzeszórva élt a nagyobb rész; idegen név alatt jártak-keltek, rejtőztek ezeren meg ezeren.</p>
               <p>Egy egész nemzet volt a vádlott!</p>
               <p>S a százezernyi vádlott perében biró volt egy idegen testület, melynek tagjai senkit, de senkit nem ismertek itt.</p>
               <p>Az Eumenydák voltak a bevádlók. Azoknak vér kellett. Mindegy, akárki vére: csak meleg legyen.</p>
               <p>És akkor nem volt a magasban egyetlen bűbájos női szem, melynek egy elhullatott kegyelem-könye lenyomta volna a vér tengerét. </p>
               <p>Megtörtént, hogy nem az veszett el, ki legfelül állt a küzdésben, hanem a ki legközelebb volt az elbukásban; nem az, a ki legtöbbet tett, hanem a ki egyet megsértett azok közül, a kik bevádlói lettek.</p>
               <p>Megtörtént, hogy egy ember meghalt azért, mert dicsekedett egy ténynyel, a mit soha sem követett el, a min jelen sem volt, de mondta, mikor az dicsekvés tárgya volt.</p>
               <p>Megtörtént, hogy egy másik megszabadult, mert merészen azt állította, hogy az, a ki vádolva van, nem ő, hanem egy névtársa, ki másutt lakik. Mig azt keresték, elmult a zivatar, s megszabadult.</p>
               <p>Megtörtént, hogy egy vádlottat már szabadon bocsátottak, s azután mentek utána újból és úgy itélték el.</p>
               <p>Megtörtént, hogy egy elitélt személyesen jelen volt, mikor a nevét a bitóra szegezték; senki sem tudta, hogy ő ott van.</p>
               <p>Megtörtént, hogy hasonló nevű két ember közül a vádlott menekült meg; a nem vádlott lett felhajhászva.</p>
               <p>Százan, meg százan, kik most boldog emberek, egy csodának, egy sorsszeszélynek köszönhetik, hogy most odakinn nem hallgatják a fű növését.</p>
               <p>A közvádlók és birák közül soha sem látta egy is sem Baradlay Ödönt, sem Baradlay Jenőt, s akkor még nem volt fotografia kölcsön-bemutató intézete létrehozva a hires emberek számára.</p>
               <p>A két név magyarból németre fordítva számtalanszor összecseréltetik. Sok ember van, a ki ma sem tudja kiválasztani Ödön és Jenő közül, melyik az Edmund, melyik az Eugen? E tévedést hivatalos okmányok bizonyítják. Még pedig olyak, mikben nem is német, de magyar fordító tévesztette össze a két nevet.</p>
               <p>És aztán a főfő-vádlottak hermetice el voltak zárva. Még csak az sem történhetett meg, hogy egyik elárulja a másik kilétét.</p>
               <p>Igy történhetett meg az, hogy Baradlay Jenő feljelenthette magát, mint a vád alá fogott kormánybiztos. </p>
               <p>Miután e szerint rubrikája be volt töltve, otthon maradt testvére hiába várta többé az idéző levelet, hiába kereste nevét a hivatalos lapban az edictaliter idézettek között. Nem bolygatta senki.</p>
               <p>Pár hét mulva rákerült a sor, hogy Jenő kihallgattassék. Azalatt összegyűjtötték ellene az adatokat.</p>
               <p>Szorgalmas, figyelmes életirói voltak, kik nem hagytak feljegyzetlen egy tettet, egy lépést sem, mely halálbűnt képezett e pillanatban; nem egy villanást, mely életére fényt vetett. Ezuttal a sírbolt fényét.</p>
               <p>Ott volt az egész hágcsó, mely ama bizonyos magaslathoz vezet, lépcsőről-lépcsőre.</p>
               <p>– Ön Baradlay Eugen? kérdezé a hadbiró.</p>
               <p>– Én vagyok az!</p>
               <p>– Nős, gyermekes?</p>
               <p>– Van nőm és két fiam.</p>
               <p>– Ön kormánybiztos volt a felkelő seregnél?</p>
               <p>– Az voltam végig!</p>
               <p>– Ön ugyanazon Baradlay Eugen, ki megyéje administratorát erőhatalommal elűzte elnöki székéből?</p>
               <p>– Ugyanaz vagyok!</p>
               <p>– Ön a martiusi mozgalmakban a magyar küldöttség élén megjelent Bécsben s ott izgató beszédeket tartott a nép előtt?</p>
               <p>– Nem tagadhatom.</p>
               <p>– Ráemlékezik-e ön, hogy ezen itt feljegyzett szavakat mondta akkor?</p>
               <p>A hadbiró egy tárczából kiszakasztott lapot adott kezébe, hogy olvassa, a mi azokon van írva plajbászszal.</p>
               <p>Hogyne emlékezett volna azon szavakra Jenő? hisz Alfonsine irta azokat fel amaz emlékezetes erkély alatt, midőn testvére szónoklatát hallgatták együtt. Az ő vállára téve tárczáját, jegyezgeté fel e nevezetes mondásokat – – albuma számára.</p>
               <p>És ő rajta hideg borzadály futott akkor végig. Valami azt susogta akkor lelkében, hogy e nap ragyogásáért valakinek még meg kell egykor fizetni.</p>
               <p>Az a valaki most itt áll.</p>
               <p>Amaz erkély volt a második lépcső azon megjósolt magaslathoz. Az utolsó lépcsőfokon áll – Jenő.</p>
               <p>Hidegvérrel nyujtá vissza az elolvasott sorokat.</p>
               <p>– Igaz. Mindezeket én mondtam.</p>
               <p>A birák bólogattak fejeikkel: «Ezt nem lett volna kénytelen bevallani, csak «egy tanú» van ellene.»</p>
               <p>Folytattatott.</p>
               <p>– Önnek egy testvére volt a gárdánál, később a huszároknál, azt egész csapatjával együtt ön bírta rá a hadsereg elhagyására.</p>
               <p>(Ah! Ezt nem tudják, ki tette? Vagy tán szándékosan az egész család terhét mind egynek a vállaira halmozta össze valaki, hogy annál biztosabban elsülyeszsze, s meg akarja hagyni az anyát, hogy fiait elsirassa.)</p>
               <p>Jenő sietett felelni rá:</p>
               <p>– Igen, én tettem azt.</p>
               <p>Oly mohón válaszolt, hogy feltünt a vallatónak.</p>
               <p>– Önnek volt egy másik testvére is, Edmund, vagy Jenő?</p>
               <p>– Igen. Magyarul Jenő, németül Edmund.</p>
               <p>– Nem megfordítva van? Eugen a Jenő, Edmund az Ödön? E fölött hallottam vitatkozni.</p>
               <p>– Ezt mi jobban tudjuk. Úgy van, a hogy mondtam.</p>
               <p>– Ezen testvére is eltünt önnek Bécsből a másikkal egyidejüleg. Mi oka volt arra?</p>
               <p>– Úgy hiszem az, hogy az udvari kanczelláriával együtt az ő állomása is megszünt, s így neki nem volt oka Bécsben miért lézengeni tovább.</p>
               <p>– S hová lett önnek e legkisebb testvére?</p>
               <p>– Az egész hadjárat alatt otthon volt; ügyelt a gazdaságra, nem vett részt semmi mozgalomban, festészettel, zenével foglalkozott s tanította játszani kis fiamat. Most is otthon van. </p>
               <p>– Ön azalatt egy szabad-csapatot alakított saját költségén?</p>
               <p>– Igen. Kétszáz lovasból, háromszáz gyalogból állt az; a kápolnai ütközetben magam vezényeltem a lovasságot.</p>
               <p>– Ön megelőzött. Nem volt ön jelen a debreczeni országgyűlésen?</p>
               <p>– Miután két helyen egyszerre nem lehettem.</p>
               <p>– Ez igaz. Hanem a helyett a hadseregnél működött ön, mint kormánybiztos?</p>
               <p>– Elejétől végig.</p>
               <p>– A forrói csata után nagy buzgalommal segített a szétrobbant felkelő sereget összegyűjteni.</p>
               <p>– Úgy volt.</p>
               <p>– E hatáskörében ön nagy erélyt fejtett ki. Hogyan tudott ön két hét alatt három ujoncz zászlóaljat felruházni? Nem lenne szives ez iránt felvilágosítást adni?</p>
               <p>Jenőnek szomorú szerencséje volt, hogy erről is pontosan értesülve kellett lennie.</p>
               <p>– Megtudtam, hogy egy hajószállítmány posztó megy alá a horvát határőrök számára; azt elfogtam az útban. Ugyanazon barna posztót használtuk honvédeink attilájához is.</p>
               <p>Jenő feleletei többet árultak el, mint kellett volna. Nemcsak nyugalmat, hidegvért, de életuntságot, önelhagyást.</p>
               <p>A hadbiró próbára tette. Talán gyanúja volt.</p>
               <p>Keresgélt a félretett vádiratok között. Talált egyet.</p>
               <p>– Itt az mondatik, hogy ön a bányavárosi hadjárat alatt az állam pénzverdéiből minden érczkészletet elkobzott s azt magának tartotta.</p>
               <p>Most már a harag pírja lepte el az ifju arczát. Indulatosan kiálta fel:</p>
               <p>– Az nem igaz! Az rút rágalom! Azt egy Baradlay nem tette!</p>
               <p>E felindulás pecsételte meg halálát.</p>
               <p>Ez bebizonyítá, hogy ő az igazi. Igy haragra gerjedni csak az képes, a ki érezte a vádat, csak Baradlay Ödön maga. </p>
               <p>Még azután sok apró részletet kérdeztek tőle. Meg tudott mindenre felelni. Ödönnek anyjához írt leveleiből ismerte bátyja szerepét.</p>
               <p>Voltak olyan kérdések is, a mik által más személyek lettek érintve; azokra megtagadott minden választ.</p>
               <p>– A mit magam tettem, azt elmondom; másra nem fogok tanuskodni.</p>
               <p>Tartania kellett tőle, hogy ha valakivel a többi vádlottak közül szembesítik, az rögtön elárulja kilétét. Azon kellett igyekeznie, hogy röviden és gyorsan végezzenek vele.</p>
               <p>Czélt ért.</p>
               <p>Olyan idő volt, a mikor röviden végeztek és gyorsan.</p>
               <p>Még egy utolsó vádpontot kellett meghallania.</p>
               <p>– Ön a budai várostrom alatt a testvérével Richarddal, összezördült, s e miatt párbajt vívtak együtt.</p>
               <p>– Mink? riadt fel Jenő, elsápadva. Erről a két testvér minden levele, miket anyjukhoz irtak, hallgatott mélyen.</p>
               <p>– Igen. «Forradalmi párbajnak» hívják azt; a franczia forradalom alatt az volt a divat, hogy ha két bajtárs összekapott, a vitát úgy egyenlítették ki, hogy mind a ketten az ostromlott várfal, vagy a megrohant ellenség harcz-sora ellen vezették csapataikat; míg egyik győz, vagy elesik. Ön ott is első volt a lábtón, s testvérét megelőzte. Igaz ez?</p>
               <p>Jenő keble elszorult. Mi szörnyű háborgás lehetett az, mely ilyen hullámokat vetett! Hogy két ilyen testvér azt tehette? ő még hinni sem képes azt; ki feküdt az alatt a tenger fenekén.</p>
               <p>Mit feleljen erre? Talán nem is volt igaz?</p>
               <p>– Egy Baradlay nem szokott dicsekedni!</p>
               <p>Jó felelet volt.</p>
               <p>Meg voltak vele elégedve.</p>
               <p>– Mit tud ön felhozni védelmére?</p>
               <p>Az ifju büszkén felelt meg mindannyi helyett.</p>
               <p>– Tetteinkben a védelem. Az utókor itélni fog azok felett.</p>
               <p>A hadbiró kikeresé könyvéből az esketési formát; a vészbirák felálltak és utána mondták azt, a vádlott jelenlétében.</p>
               <p>Azután kivezették az előszobába.</p>
               <p>A vészbiróság ülnökei voltak egy ezredes, egy őrnagy, egy százados, egy főhadnagy, egy alhadnagy, egy őrmester, egy tizedes, egy szakaszvezető és egy közlegény.</p>
               <p>Legelső a közlegény, a ki szavazatát adja, és így fölfelé.</p>
               <p>Egy óranegyed mulva visszahívták.</p>
               <p>A hadbiró felolvasta előtte az itéletet.</p>
               <p>El voltak számlálva tettei, bevallva, rábizonyítva. Ki volt hagyva az, a mit visszautasított. Maradt még elég.</p>
               <p>És ezekért meg kell halni.</p>
               <p>Fejével inte, hogy jól van.</p>
               <p>Holnap reggel.</p>
               <p>Nagyot fohászkodott.</p>
               <p>Czélt ért.</p>
               <p>Csak azt kérte, hogy engedjék meg neki, hadd irjon levelet az utolsó éjszakán nejének, anyjának, testvérének.</p>
               <p>Az meg lett engedve.</p>
               <p>Megköszönte.</p>
               <p>És olyan szeliden mosolygott végig biráin. Egy köny nem ragyogott szemében.</p>
               <p>Hanem a birákéiban igen.</p>
               <p>Hiszen ők nem voltak okai annak, hogy az Eumenydák szomjaznak, hogy a Diráknak vér kell.</p>
            </div>
            <div type="div2" rend="P12">
               <head>A Túlvilágról.</head>
               <p>Beálltak az őszi esős idők.</p>
               <p>A Baradlay-család visszaköltözött a kőrösszigeti nyári villából a nemesdombi kastélyba.</p>
               <p>Az nem volt többé sebesültek kórháza. Elvitték azokat másfelé. Az államnak volt már joga hozzájuk. A harczos időknek semmi nyoma többé az úri lakban.</p>
               <p>A melancholia élő képe e táj. Az udvar mindig tele sárga levelekkel, miket a platánfák hullatnak; a park minden fája veres, sárga és fakó. A kastély két harmadrésze lakatlan, ablaktáblái be vannak téve. Kocsinyom sincs az udvaron, vendég nem jár most! S a háziak szobáikon kívül nem mutatkoznak.</p>
               <p>Fáj azoknak a természetet látni! A szabad lég agyonnyom ilyenkor. Jól esik a négy fal.</p>
               <p>Minden cseléd fekete ruhát visel. Még most csak az ifju úrnő atyjáért a gyász. A kis unoka is fekete ruhában jár. Kegyetlen gondolat. Egy kis gyermekre fekete ruhát adni: azt is megismertetni a búskomorsággal. A legkisebb is egész nap sír, valami baja van, a mivel kis gyermekek vesződnek, s a mi azoknak annyi kínt okoz.</p>
               <p>És aztán az egész napot együtt tölti a család. Szűk körben, egy szobában. Néha órákig nem szólnak egy szót, s midőn megszólal egyszerre a két nő, megesik, hogy ugyanazon a szón kezdik beszédüket; mint kik folyvást egy tárgy után, egy nyomon jártak lelkeikkel.</p>
               <p>Ilyenkor azután egyedüli jó barát a könyv, a hallgatva társalgó betű.</p>
               <p>Mert vannak betük, a mik nem hallgatnak. Sorok, a mikben jajkiáltás, égzengés, gyászharang hangzik! Sorok, mik a posztóval bevont dobok hangján dübörögnek.</p>
               <p>Ilyen sorokat találni azon év őszi hónapjainak hirlapi hasábjain.</p>
               <p>Sorok, miknek olvasása után reszketve veti magát férje keblére Aranka, s némán öleli át karjaival, mintha azt hinné, hogy akkor azután nem veszítheti el.</p>
               <p>És oly halavány minden arcz.</p>
               <p>A kis fiu félve kérdezi egyszer anyjától:</p>
               <p>– Megnémult-e az én atyám?</p>
               <p>Egy ilyen hallgató együttlét alatt, a késő esti órákban, az együtt búslakodó Giant, a newfundlandi, hirtelen felugrott s dühös ugatással rohant az ajtónak.</p>
               <p>A mellék-teremben nehéz léptek hangzottak.</p>
               <p>Giant nem hallgatott semmi szóra; üvöltött, ugatott s az ajtóra ugrált. Oly magaviselet, mely e faj komoly természetéhez s Giant jó neveléséhez épen nem illet.</p>
               <p>Ödönnek nyakörvénél fogva kellett az ebet az ajtótól elvonszolni, s meg kellett fenyíteni, hogy szokott helyére visszafeküdjék.</p>
               <p>Azzal kinyílt az ajtó, s belépett rajta a vendég, bejelentés nélkül. Olyan vendég volt az, a ki nem szokta magát bejelenteni. A kinek joga van mindenüvé belépni, szentélybe, vagy az úrnő hálószobájába; nappal, vagy éjfélkor, mikor ebédelnek, alusznak, vagy imádkoznak, engedelmet nem kérve és fedett fővel: egy zsandár.</p>
               <p>Fején a rézhegyű sisak.</p>
               <p>Azon rézhegyű sisak, a mit a muszka testőröknél legjobban megbámultak a magyarok; s úgy látszik, e bámulat akart megörökítve maradni az új csendőrök fövegeiben. A miért is elnevezte őket a néphumor «muszkahagyás»-nak.</p>
               <p>A csendőr katonásan üdvözölt, fejéhez emelve kezét és száraz hangon szólt:</p>
               <p>– Bocsánat, hogy ily órában jövök, de sürgönyt hoztam, Pestről. Új-épület. Második pavillon. Baradlay Edmund úrnak.</p>
               <p>Tehát itt van!</p>
               <p>Ödön egy gyertyát vett fel az asztalról.</p>
               <p>Én vagyok az. Sziveskedjék ön szobámba kisérni.</p>
               <p>– Engedelmet. A két úrhölgynek is hoztam levelet. Özvegy Baradlay Kazimirné és Baradlay Ödönné asszonyságok.</p>
               <p>Tehát mind a hárman? Tehát együtt!</p>
               <p>E gondolattól átvillanyozott mosoly rebbent át a két hölgy arczán. Csak egy pillanatig. Azután Aranka rettegve borult kis szopós gyermekére. Baradlay Kazimirné féltve takarta el kezeivel ölébe buvó kis unokája fejét.</p>
               <p>Hát ezekből mi lesz akkor?</p>
               <p>Kire marad a szopós gyermek, a kinek az anyját befogják? </p>
               <p>Bánja azt Themisz?</p>
               <p>A csendőr elővette kebelébe dugott pirosbőr tárczájából a leveleket és kiosztá azokat czímeik szerint az illetőknek.</p>
               <p>– Itt fogok várni az előszobában önök további rendelkezéseig.</p>
               <p>Azzal ismét szalutált, sarkon fordult és kiment.</p>
               <p>Mind a hárman sápadtan tekintének a kapott levelek czímére, pecsétjére: a hogy szoktak fenyegető, rettegett tartalmú leveleket elébb borzadálylyal körülnézegetni, mielőtt felbontanák. A pecséten a hadbiróság körirata, a czím szabályos irodai calligraphia, kétszer aláhuzva e szók: «ex offo».</p>
               <p>Aranka bölcsőjébe fekteté ölében levő gyermekét.</p>
               <p>Aztán kiki feltörte a maga levelét. Ugyanazon irodai szépirászattal mindenikben egyformán ez van irva:</p>
               <p>«Kötelességemnek tartom, az ide mellékelt, hivatalosan megvizsgált s elküldhetőnek talált iratot önhöz átmenesztetni». – Alatta olvashatlan macskakaparás, mint név.</p>
               <p>A mellékletben odacsatolt iratok voltak Jenő levelei.</p>
               <p>Az Ödönhöz irt levél így szólt:</p>
               <p>«– Kedves Edmund.»</p>
               <p>«Én ma bevégzem azt, a miért éltem: meghalok elveimért.»</p>
               <p>«Ne sújtson le az eset; én felemelt fővel állok előtte.»</p>
               <p>«Itt hagyom áldásomat s magammal viszem hitemet.»</p>
               <p>«Kiomló vérünk nem hull háládatlan földbe, arany boldogságot fog az teremni egykor hazánknak, az emberiségnek.»</p>
               <p>«Ti csendesen fel fogjátok építeni a romokat, a mik most a mi fejünkre szakadtak.»</p>
               <p>«A hajó kormánya ismét kezetekbe fog kerülni, elébb vagy utóbb.»</p>
               <p>«A mi sírköveink lesznek a jel, hogy ott szikla van, a merre nem kell a hajót kormányozni.»</p>
               <p>«Én sorsommal kibékülve halok meg.»</p>
               <p>«Jó nőmet, két kis gyermekemet, van kire hagyjam: egy oly jó testvér mellett, mint te vagy, nincs miért aggódnom sorsuk felett.»</p>
               <p>«Törüld le Aranka könyeit, kis Bélát, kis Edömért csókold meg helyettem, s ha kérdik egykor a gyermekek: hol vagyok? mondjad: szivedben vagyok!»</p>
               <p>«Mondjad otthon vagyok, – anyám házánál vagyok – a haza sírjában vagyok.»</p>
               <p>«Te pedig légy férfi, és ne hagyd el magadat.»</p>
               <p>«Élj családunknak, kit tartson meg sokáig, és hazánknak, kit tartson meg örökké az Isten.»</p>
               <p>«Testvéred Eugen.»</p>
               <p>A fiatal nő levelében pedig ez volt:</p>
               <p>«– Kedves, szeretett Arankám.»</p>
               <p>«Lelkemben hangzik most is édes szavad: «Kövesd a mit szived parancsol!» Követem azt.»</p>
               <p>«Bocsáss meg nekem azért, hogy meghalok.»</p>
               <p>«Kivánom, hogy midőn értem sírsz, tőlem vigasztalva légy!»</p>
               <p>«Kis gyermekeidet bánatos arczoddal ne szomorítsd; tudod, hogy azok félnek bánatos arczodtól s korán elszoktatod vele gyönge sziveiket az örömtől.»</p>
               <p>«Légy jó anyámhoz, testvéreimhez, ők gondot viselnek rátok.»</p>
               <p>«A kis arczképet takard be fátyollal, hogy ne jusson róla annyiszor eszedbe a mult.»</p>
               <p>«Nem kinozlak soraimmal sokáig; úgy szeretnék elmúlni, hogy az teneked ne fájjon.»</p>
               <p>«Egy csókot küldök hozzád, keresztül a légen, keresztül az égen: – vajjon megkapod-e?»</p>
               <p>«Isten oltalmazzon örökké!»</p>
               <p>«A síron túl is szerető</p>
               <p>Eugenod.»</p>
               <p>Az ifju nő az ég felé emelte arczát, s ha szállnak a szellemek a légen keresztül, e csókot éreznie kellett.</p>
               <p>A túlvilágról jövő szerelemvallomás volt az; tiszta, ætheri, csillagi szerelem, minő az angyaloké, a szellemeké, a testvérlelkeké.</p>
               <p>Az anyjához irt levél pedig így szólt:</p>
               <p>«Kedves imádott jó anyám!»</p>
               <p>«A mi szóval eljöttem tőled, azon szóval térek vissza hozzád: «Szeretlek!»</p>
               <p>«Tudod, hogy engedelmes, szófogadó fiad voltam mindig.»</p>
               <p>«Aranka gyermekei koldulni nem fognak, úgy-e bár?»</p>
               <p>«Mindent jól, bölcsen intéz el a sors.»</p>
               <p>«A ki meghal, annak meghalni jó.»</p>
               <p>«Neked erős szived van, neked magas lelked van: nem szükség, hogy az én erőmből hagyjak rád valamit.»</p>
               <p>«A Gracchusok anyjának is oda tették megölt fiait az ölébe, – és nem sírt.»</p>
               <p>«Azokat, kik dicsőn haltak meg, anyjaik nem siratják meg!»</p>
               <p>«Te mondád.»</p>
               <p>«Tehát ne sirass.»</p>
               <p>«Légy keresztyén, és mondjad: «Atyám, a te akaratod!»</p>
               <p>«És bocsáss meg halálomért mindenkinek.»</p>
               <p>«Bocsáss meg annak, ki vádjával siettetett a sírhoz; és egykor tudasd vele, hogy nehéz tettével nagy jót cselekedett. Megkönnyíté rám nézve a meghalást. Köszönöm neki!»</p>
               <p>«Én mindenkivel kibékülve válok meg innen, s hiszem, hogy nekem is megbocsát mindenki ide át.»</p>
               <p>«Egy óra mulva odafenn vagyok az atyámnál. Ti ketten engem szerettetek legjobban valamennyiünk között. Mikor kicsiny voltam, s nehéz vitáitok voltak együtt, sokszor voltam köztetek engesztelő közbenjáró. Most ismét az leszek.»</p>
               <p>«Anyám. Hivnak! – Isten veled!»</p>
               <p>«Szerető fiad</p>
               <p>Eugen.»</p>
               <p>Csak csendes, elfojtott zokogás hangzott, midőn a három levelet egymás közt ők hárman kicserélték. Nem volt szabad hangosan. A szomszéd szobában van az idegen ember és mindent meghall!</p>
               <p>Attól pedig meg kell kérdeni, hogy mire vár még?</p>
               <p>De ki kérdi meg? Kinek van beszélni való szava e pillanatban? Ki tud magának parancsolni most?</p>
               <p>Ödön letette homlokát az asztalra, és mozdulatlan maradt. Aranka odaomlott napa lábaihoz s annak ölébe rejté zokogó arczát. A nagyobbik fiu, ki nem értette még az élet bajait, megrettenve húzódott kis öcscse bölcsőjéhez s csitítva inté, hogy most pisszenni sem szabad!</p>
               <p>Leghamarább tudott keblének tengercsendet parancsolni az özvegy.</p>
               <p>Letörülte könyeit s felállt.</p>
               <p>– Egy perczig ne sírjatok. Üljetek helyeiteken nyugodtan.</p>
               <p>Példát mutatott, hogyan kell nyugodt arczot mutatni.</p>
               <p>Azután az ajtóhoz ment, azt kinyitotta és kiszólt.</p>
               <p>– Uram, bejöhet már.</p>
               <p>A csendőr belépett. A sisak a fején, bal keze a kardján.</p>
               <p>– Van önnek még valami közlendője velünk?</p>
               <p>– Van.</p>
               <p>Azzal keblébe nyúlt s egy kis összehajtott csomagot vett elő.</p>
               <p>– Ez.</p>
               <p>Baradlay Kazimirné kibontá a csomagot. Egy kék selyem mellény volt abban. Aranka hímezte egykor; gyöngyvirágfüzérek voltak rajta és penséek. S a gyöngyvirág és penséehímzet között három lyuk, minőket golyók szoktak ütni, perzselt szélű, véres ajkú lyukak. A hímzetekről megtudták, «ki» küldte azt? s a három lyukról azt, hogy «honnan?»</p>
               <p>A csendőr nem szólt hozzá semmit. Csak egy perczre levette fejéről a fövegét, a míg a csomagot kibontá a nő.</p>
               <p>Baradlayné megkeményíté szivét. Még nem szabad!</p>
               <p>Szilárd, ingatlan léptekkel ment szekrényéhez, felnyitá, kivett belőle egy papirba göngyölt tekercset s azt a csendőrnek adta. – Száz arany volt.</p>
               <p>– Köszönöm. Monda.</p>
               <p>A csendőr arra valamit beszélt az Istenről (mi köze hozzá?) s ismét szalutált és elhagyta a termeket.</p>
               <p>Most már aztán «szabad!»</p>
            </div>
            <div type="div2" rend="P12">
               <head>A Kőszivű Ember Előtt.</head>
               <p>Most már aztán szabad!</p>
               <p>Szabad az anyának gyermeke véres öltönyével őrjöngve végigrohanni termein, míg a kőszivű férj arczképe elé jut, ott leroskadni a földre, és zokogva mutatni fel előtte azt az öltönyt.</p>
               <p>«Nézd!… Nézd!… Nézd!…»</p>
               <p>És azután csókjaival elhalmozni, könyeiben megfüröszteni azt a drága öltönyt.</p>
               <p>«Ő volt legkedvesebb fiam!»</p>
               <p>Szabad neki őrjöngve feleselni a képpel.</p>
               <p>«Miért vetted el? Te vetted el tőlem! Vétett ez valakinek valamit a nap alatt? Ártatlan volt, mint egy gyermek, mint egy leány! Nem szeretett úgy engem senki, mint ő, soha! Mellettem volt, míg gyermek volt, s eljött hívásomra, mint férfi: otthagyta kedvesét, rangját, dicsőségét, hogy velem jőjjön. Miért kellett ennek meghalni? Miért kellett ennek a szivét megszakítani? a ki szelid volt, mint egy galamb; csak mosolygott, ha bántotta valaki; soha harag nem lakott ebben a szívben! – Én űztem őt a halálba? Az nem igaz! Én nem űztem őt oda. – Igaz, hogy nehéz szó volt, a mivel elbocsátám: «nem azokat a fiaimat siratom, a kik elvesznek, hanem téged, a ki megmaradtál!» – De azért nem kellett volna neki én rajtam olyan rettentő boszút állni! – Ez a gondolat nem támadhatott az ő lelkében. – Ezt te sugalltad neki. – Ez egészen a te rettentő szívedben szülemlett gondolatokhoz hasonlít. – Le akartál a földre zúzni; itt fekszem. Lábad alá akartál tiporni; ott vagyok. – El akartad velem ismertetni, hogy holtod után is megverhetsz kezeddel; érzem; vonaglom alatta. – Nem hazudok előtted emberfölötti erőt, nyomorult vagyok. Nyomorult, a milyen csak egy anya lehet, a ki temet. Te pedig kegyetlen vagy, mint egy apa, ki fiait maga után hívja. – Oh ismerj velem irgalmat. – Nem küzdök veled, meghódolok. – Ne vidd el a többit! – Másik fiam is ott áll, ugyanazon sír szélén; ne taszítsd bele rettentő kezeddel. Ne hívd el, ne hordd el tőlem egyenkint valamenynyit. Ne látogass meg így, a mint fogadtad halálos órádban. – Én jót akartam. Isten a tanúm. Nem tudtam én, hogy ez így fájni fog.»</p>
               <p>És ott maradt ájultan az arczkép előtt.</p>
               <p>… Ez is szabad volt.</p>
               <p>Az arczkép pedig nem válaszolt semmit.</p>
               <p>A végzet betölt; megváltozhatlan volt. Most már hasztalan lett volna Ödönnek előállani és belekiáltani a világba: «Én vagyok az; nem a másik!»</p>
               <p>Nemcsak oktalanság lett volna az most már, de kegyetlenség saját családjához, melynek most már ő egyedüli fentartója.</p>
               <p>Nem maradt hátra más, mint tisztelettel hajolni meg a magát feláldozott testvér emléke előtt.</p>
               <p>«Ő volt közöttünk az egyedüli hős.»</p>
               <p>S ezt jól mondta: mert meghalni egy ügyért, melyet imádunk, s melyben hiszünk: – emberi becsvágy; ámde meghalni egy ügyért, melyet imádunk, de melyben soha sem hittünk: ember fölötti áldozat.</p>
               <p>Amazok «derék emberek», de ez a «hős».</p>
               <p>Derült-e ki valaha e véres tévedés? Meglehet! Mind a két félnek annyi elrejteni valója volt abban a titokban, hogy egyik sem hiresztelhette el. Mire aztán kiderülhetett e szent csalás, akkorra már oly egyhangúlag riadt fel az egész világ kárhoztató szava e tények felett, hogy a megtörténtet és meg nem történtet örömest a feledékenységnek engedték. És elvégre – egy ember tényeért egy ember kiszenvedett. Az adósság le volt fizetve. Ödön már «bene latet» (jól rejtve van).</p>
               <p>Meg van cserélve a szerep egy varázsló pillanatban; amazé lett a hősi vég: neki maradt a csendes munka, a világtól elvonult szemlélődés, a jobb időkre váró remény, a hallgató élet.</p>
               <p>De hátra van még Richard!</p>
            </div>
            <div type="div2" rend="P12">
               <head>A Börtön Távirdája.</head>
               <p>Hát Richardnak nem adott hírt Jenő?</p>
               <p>Oh igen. Az is ugyanazon épületben volt fogoly, a hol ő.</p>
               <p>A börtönnek volt egy távirdája, mely átszolgált valamennyi czellán; mely folyvást működött, melynek útját nem lehet állani, melytől a foglyokat semmi hatalommal meg nem lehetett fosztani. Ez a távirda volt: a fal.</p>
               <p>Nincs olyan vastag fal, a melyen a kopogtatás át ne hallassék.</p>
               <p>Mikor aztán egyet kopogtak a szomszéd czellából a falon, az volt az «A»; mikor kettőt hirtelen egymás után, az volt a «B»; a három koppantás a «C», és így tovább az egész alphabet.</p>
               <p>(Megbocsáss, tűrelmes olvasóm, hogy ennyi ábéczére tanítalak, ebből a «nagy» iskolából.)</p>
               <p>Ez a táviratozás feltartóztathatlan volt, körüljárta az egész épületet. Megértette azt mindenki és beletanult az első napon, és járt folyvást a néma beszélgetés. Egy kérdés, mely kiindult az épület egyik szárnyából és ment tovább, egyik szobától a másiknak adva, míg rátalált arra a szobára, a melyből a feleletet megadták rá s akkor ismét végig ment a kérdezőig. </p>
               <p>Azon a napon, mely Jenőre nézve utolsó naplemente volt, ez a kérdés járta végig a falakat:</p>
               <p>«Mi lett?»</p>
               <p>Vissza rá a válasz:</p>
               <p>«Halálítélet.»</p>
               <p>«Ki?»</p>
               <p>«Baradlay.»</p>
               <p>«Melyik?»</p>
               <p>«Az öreg.»</p>
               <p>Richard szobáján is keresztül ment e cryptogramm, s ő újra kérdezett:</p>
               <p>Még egyszer ismétlé a válaszadó fal:</p>
               <p>«Az öreg.»</p>
               <p>Richard pedig Jenő öcscsét szokta mindig «az öreg»-nek híni. Gyöngédség, tréfa s Jenő komoly magaviseletének jellemzése volt ez elnevezésben, a mi fiatal emberek között szokásos.</p>
               <p>Ha az, a mit azon falak egy időben egymásnak beszéltek, mind basreliefnek maradt volna meg rajtuk, azokból többet olvashatnának le a régiségbuvárok, mint Ninive falairól!</p>
            </div>
            <div type="div2" rend="P12">
               <head>Az Első Tőrdöfés.</head>
               <p>A diadal ragyogásával arczán, szemeiben a kéj kielégített mámorával veté oda a tudósítást Edith elé Plankenhorst Alfonsine.</p>
               <p>– Itt van, olvasd.</p>
               <p>A szegény leány, mint bárány a tigris előtt, nem védte magát, nem reszketett, csak lecsüggeszté fejét.</p>
               <p>A tudósítás Baradlay Eugen, alias Ödön, volt kormánybiztos halálát hirdeté – hitelesen – hivatalosan.</p>
               <p>Azt Edith nem ismerte. A valódit.</p>
               <p>Mégis úgy fájt érte a szive. Egyik testvér. </p>
               <p>De nem merte megsiratni. Az bűn! Paragrafusok vannak, a mik tiltják.</p>
               <p>A szép furia pedig rózsapiros ajkait felhúzva szép fehér fogsorairól, s villogó nagy szemeit kerekre felnyitva, e szókat sugá rokona fülébe:</p>
               <p>– Egyet már megöltem!</p>
               <p>És összeszorított öklével a levegőbe sujtott, mintha az szorítaná a láthatatlan tőrt, melynek mérgezett hegye eléri bárminő távolból is áldozatait.</p>
               <p>– Ezt már megöltem. Én! S öklével kebelére ütött, arra a csodaszép kebelre, melyben egy mennyország lakhatnék, tele angyalokkal.</p>
               <p>Azután megragadta kezével Edith vállát és szemeit annak szemeibe sugároztatva, szólt:</p>
               <p>– A pap leánya már özvegy. – Most már következik a másik. Most következik a tied!</p>
               <p>És elég kegyetlen volt egy göngyöleget ajándékozni Edithnek, melynek tartalma egy vég fekete krepon volt.</p>
               <p>– Itt van gyászruhád kelméje, varrd meg!</p>
               <p>És Edith megköszönte az ajándékot.</p>
               <p>… Ha tudta volna Alfonsine, kit ölt meg? Azt, kit csókjaival halmozott el egykor; ki őt legjobban szerette valaha; ki szerette halála órájáig, és még akkor is megbocsátott neki, midőn kezére ismert a kézben, mely sírba fekteti.</p>
            </div>
            <div type="div2" rend="P12">
               <head>A Fejgörcsök Napján.</head>
               <p>A teljhatalmú kormányzónak fejgörcsei vannak. Brescia ostroma alatt kapta azokat.</p>
               <p>Mikor bevonult az elfoglalt városba, egy ablakból valami szerzetes kétcsövű fegyverrel kétszer lőtt a fejéhez. Nem találta.</p>
               <p>Megtorlásul a tábornok hekatombét csinált a város fő-fő polgáraiból. </p>
               <p>Hanem a fejét mégis eltalálta valami.</p>
               <p>A rettenetes fejgörcs, melynek lüktetései alatt, mintha mindazon golyó találkozót adna egymásnak az ő agyában, a mit ő «izent» másoknak.</p>
               <p>Ily óráiban a nagy embernek félelem hozzá közeledni.</p>
               <p>Őrjöng a fájdalomtól s legkedvesebb emberére is dühös.</p>
               <p>Mindenkiben hibát talál, mindenkire gyanakszik, senkinek nem irgalmaz.</p>
               <p>Hisz az ő fejének sem irgalmaz az a láthatatlan dæmon, a ki kínpadra feszíti a hatalmast; homloka körül csavarja a spanyol diadémot, s kalapácsokkal üti halántékait; ki forró pokollégbe mártja bele fejét, és szemei előtt tűzzel festi ki a világot.</p>
               <p>Hasztalanul jönnek hozzá ilyenkor kegyelemért, hasztalanul magyarázzák előtte a napfényű igazságot! Hát az ő kínzója kegyelmez-e neki? hát az ő torturájának van-e valami igazság irva a gyógyszerekben?</p>
               <p>És ezen ember tartott törvényt egy legyőzött nemzet felett.</p>
               <p>A kínzó fejgörcsöknek egy ily órájában, este későn, a gyötrött ember egyedül ült szobájában s tizedszer vágta földhöz az orvosságot, a mit tízszer megújíttatott egy nap.</p>
               <p>Ilyenkor senkinek sem volt szabad hozzá bejönni. Még az orvosokat is kikergette. Miért nem tudják legyőzni az ő üldözőjét?</p>
               <p>Ágyba nem fekhetett, mert úgy ki nem állta a rohamos fájdalmat. Fennült, vagy járkált.</p>
               <p>Komornyikja mégis be mert hozzá jönni lábhegyen.</p>
               <p>– Mi az? rivallt rá egy háborgatott tigris haragjával a nagy ember.</p>
               <p>– Valaki akar excellentiáddal beszélni.</p>
               <p>– Űzd el.</p>
               <p>– Egy nő.</p>
               <p>– Pokolba valamennyi jajveszékelő asszonynyal! Ma nem akarok nyafogó pofákat látni. Ma kirugom, a ki könyörög. Semmi nőt nem fogadok el. </p>
               <p>Sok nő taposta azon időben az ő küszöbét. Gyászruhás nők.</p>
               <p>– Az a hölgy Plankenhorst Alfonsine bárónő, bátorkodék a komornyik megjegyezni.</p>
               <p>– Hát az nem maradhat a pokolban? Éjjel van nálam látogatás ideje? Meg Alfonsine baronessenél.</p>
               <p>– Azt mondja, hogy legsürgetősebb beszéde van excellentiáddal, rögtön és ha félholtan fekszik is, beszélnie kell.</p>
               <p>– Erős jellemű dáma. Jó. Bocsásd be. Hisz ez nem nő, hanem ördög.</p>
               <p>Azután leült karszékébe, feje kendővel bekötve: úgy várta látogatónéját.</p>
               <p>Alfonsine úti köntösben lépett be hozzá s gondosan betette maga után az ajtót.</p>
               <p>– Kérem, baronesse, a mit mondani akar, csak röviden; mert a fejem fáj.</p>
               <p>– Röviden fogok szólani, tábornagy úr; ma tudtam meg, hogy ön föl fog mentetni Magyarország kormányzóságától.</p>
               <p>– Hah! – A beteg embernek ez egy ágyúlövés volt az agyán keresztül. – Én? és miért?</p>
               <p>– Végét kell szakítani a szigornak, a mit ön eddig gyakorolt, s felvilágosítani róla a világot, hogy ez nem a kormánypolitika hibája, hanem személyi túlbuzgalom.</p>
               <p>A beteg ember két tenyerét halántékaira nyomta. Valami ki akart törni azokon.</p>
               <p>– Holnapon túl más rendszer álland be, más tényezőkkel. A halálbüntetés megszünik, s csak fogságot fognak azontúl az elitéltekre mérni.</p>
               <p>– Ah! Nagyon köszönöm önnek ezt a hírt baronesse, nagyon köszönöm!</p>
               <p>– Előre siettem, hogy önt jókor értesíthessem. Holnap reggel megkapja ön felmentetését, még egy éjszaka van hátra, a mi alatt önnek tennie lehet.</p>
               <p>– Tenni fogok! Arra esküszöm! </p>
               <p>– Ön tudja, minő fogadás köt engemet önhöz? A boszú. Megalázva, széttiporva látni azokat az embereket, kik bennünket megtámadtak, kigúnyoltak, kik elpusztításunkra összeesküdtek. Kiírtani azt a javíthatlan ivadékot, mely, ha életben marad, újra fölemeli a fejét, újra harapni fog. Megboszúlni azt a sok nemes vért, mely végig öntözte ez átkozott földet. Ezért imádom önt; mert önnek ez kezében volt, és megtette azt.</p>
               <p>– Igen! Ön is sokat mozdított elő e munkában. Jobb fölfedező rendőrsége nem lehet egy miniszternek, mint ön volt nekem. Ön minden adatot össze tudott szerezni; minden gúnydalt felhajhászott, mely a nagyok ellen ki volt adva, s a mi a bűnbocsánatnak legjobban útját állja. Mert a sebet még megbocsátjuk, de a pasquillt soha. Ön jól működött a tűzrakásban. Valóban szükséges, hogy legyenek ilyen lények a nap körül, mint ön, a kik elfogják a napvilágot s árnyékot vetnek a földre; a kik mérget csepegtetnek a sebekbe és boszúterveket koholnak ki, mik férfi agyában soha meg nem születtek volna. Asszonyok, kiket megszállt az ördög lelke.</p>
               <p>– Ön hizeleg nekem, tábornagy. Én büszke vagyok arra, hogy gyűlöletem álmait én álmodtam.</p>
               <p>– És jó, hogy van egy félőrült ember, kit gyehennai fejgörcsök kínoznak, s a ki olyankor, midőn egész vére a fejében forr, mikor ez égő katlanban agyveleje megfő, képes a saját testvérét lelövetni; jó, hogy van ilyen ember, a ki az ön álmait megvalósítja. Most épen ilyen órái vannak. A világ vértengerben úszik körülötte. S az égő fej szomjazza az egész vértengert! Holnap reggelre tán elmúlik a kín, holnap reggelre már elmúlik a hatalom. Mit tegyek ez idő alatt, angyal arczú szép hölgy?</p>
               <p>– Mindent! A százfejű hydrának most egy nyaka van. Ez a nyak az ön kezében. Egy szorítás e kéztől, s a munka be van fejezve. Akkor aztán repülhet a kegyelem galambja az olajággal. A denevérszárny gyorsabban repült!</p>
               <p>– Tehát sietni kell, ugy-e? használni a rövid időt? Úgy lesz! Most tíz óra van. Holnap tíz óránál hamarább a futár nem érkezik. Fél nap idő. Nem fél «nap», egy egész «éj». Sok éjszakát lehet csinálni egy éjszakából, ugy-e, kisasszony?</p>
               <p>A nagy férfiu csöngetett.</p>
               <p>– Hadsegédem jőjjön be!</p>
               <p>A hivatott megjelent.</p>
               <p>– Menjen ön sietve a főhadbíró-ezredeshez. Mondja neki, parancsolom, hogy ma 12 óra előtt minden hadbíró készen legyen a keze alatti perekkel. Tizenkét órakor összeüljön minden hadi törvényszék. Reggeli három órakor minden itélet itt legyen nálam. Reggel öt órakor minden vádlott készen legyen itélete meghallgatására. A helyőrség fegyverben álljon. Sietve!</p>
               <p>Mikor a hadsegéd eltávozott, a hatalmas ember Alfonsinehez fordult.</p>
               <p>– Meg van ön elégedve a gyorsasággal?</p>
               <p>Alfonsine mást kérdezett tőle.</p>
               <p>– Közöttük van-e Baradlay Richard?</p>
               <p>– A legelsők között van.</p>
               <p>– El ne felejtse ön, tábornagy, hogy ez az egy ember több kárt tett nekünk, mint mások ezeren; hogy úgy gázolt legjobb hőseink vérében, mint az öldöklés dæmona. Hogy még a hadi törvényszéknek is szeme közé nevetett, s beszélt hozzájuk, mint Coriolán a volskusokhoz. És hogy a leghatározottabb ellenség, ki mindent újra kezdeni képes, a míg él.</p>
               <p>– Mindent tudok felőle, baronesse. Első sorban áll a följegyzettek között.</p>
               <p>Alfonsinenak meg volt az a gyönyöre, hogy egy hosszú sorban olvashassa Baradlay Richard nevét, vörös tintával kétszer aláhuzva.</p>
               <p>Piros vére legyen a harmadik!</p>
               <p>– És most köszönöm a jókor hozott hírt, kisasszony! Nagyon köszönöm. Mikor ön jött, még csak szét akart szakadni a fejem, most már úgy érzem, mintha az összecsapódó földteke és üstökös közé volna szorulva. Most már hagyjon magamra. Valamit tépnem kell, a mi a kezem közé akad, s ilyenkor nem jó közelemben lenni.</p>
               <p>– Jó éjszakát!</p>
               <p>– Hahaha! Átkozott jó éjszaka vár rám. Szerencsés útat.</p>
               <p>– Az enyim az.</p>
               <p>A delnő eltávozott.</p>
               <p>A fejgörcsös ember csakugyan talált valamit, a mit összetépjen.</p>
               <p>(Azon napokban híre futamodott, hogy szállására tolvajok törtek be, s minden kardbojtját ellopták. Egyebet semmit. Hihetetlen történet.)</p>
               <p>Egész éjjel nyugtalanul járt fel s alá szobájában s nehéz nyögése, hörgése, feljajdulása keresztül hallatszott a kettős ajtón.</p>
               <p>Plankenhorst Alfonsine sem hunyta le az éjjel szemeit. A rémes öröm, a bűvös izgatottság elűzte kebléről az álom malasztját.</p>
               <p>És korán reggel a hajnali vonattal vissza akart utazni Bécsbe.</p>
               <p>Ez még csak előérzete a gyönyörnek, a mit érez. A kéj otthon vár reá. A másik leánynak a kétségbeesése.</p>
               <p>Ébren számlálta az órákat.</p>
               <p>Most tizenkét óra… Most ülnek össze a hadi törvényszékek… Most olvassák fel a vádlott előtt a vádpontokat… Most kérdik tőle: van-e valami védelmed a világon?… Nincs… Most visszaviszik börtönébe.</p>
               <p>Most egy óra… Tanakodnak fölötte… Nincs a ki egy szóval tudná mentegetni… Mostan szavaznak…</p>
               <p>Két óra… az itéleteket mostan irják… Nagy sietve viszik a teljhatalmú úrhoz.</p>
               <p>Három óra. A fejgörcsös ember minden itéletnek aláirja nevét. Tüzet lát maga előtt. Tűzlapra ir vérbetűket.</p>
               <p>Négy óra… Minden készen van… A ki tudott az éjjel aludni, felköltik… Megmondják neki, hogy nézze meg még egyszer, milyen szép ez a világ… A pirkadó hajnal, a halványodó csillagok… Még egyszer, és aztán soha többé.</p>
               <p>Nem maradhatott a falak között tovább. Bérkocsija ott várt rá a vendéglőudvarban egész éjjel. Úti podgyászát levitette s a főhadbiró-ezredes lakása elé hajtatott. Az is jó ismerőse volt. Mint a sírásónak a halotthordó. – Tudta, hogy most ébren és otthon találja. Bebocsáták hozzá. Féltek tőle, mint a vampyrtól.</p>
               <p>Az pedig egy igen komoly, hidegvérű, kevés szavú férfi volt.</p>
               <p>– Vége van az éjjeli munkának? kérdé Alfonsine.</p>
               <p>– Vége.</p>
               <p>– Mi van az itéletekben?</p>
               <p>– Halál.</p>
               <p>– Mindenkiében?</p>
               <p>– Kivétel nélkül.</p>
               <p>– Baradlay Richard?</p>
               <p>– Köztük van.</p>
               <p>– El van itélve?</p>
               <p>– Halálra.</p>
               <p>Alfonsine megszorítá a férfi kezét.</p>
               <p>– Jó éjszakát!</p>
               <p>Az nem adta vissza hideg kezével a szorítást s azt mondá:</p>
               <p>– Reggel van.</p>
               <p>Hiszen nem neki szólt sem az üdvözlet, sem a forró kéz görcsszorítása.</p>
               <p>Alfonsine sietett a vasúthoz. A vonat korán indul. Az öt órai harangszót ott hallotta.</p>
               <p>Ez a lélekharang neki.</p>
               <p>Most olvassák fel itéletét… Most fordítja arczát az ablakon bemosolygó hajnal felé s kér tőle egy kis pírt kölcsön… Most törik el feje fölött a pálczát… «Istennél a kegyelem!» – Denevérszárny, repülhetsz!</p>
               <p>E közben a nap tányéra a láthatár fölé emelkedék. A vonat körül utas nép sürgött-forgott, helyezkedett s beszélt arról, hogy milyen hideg van ma reggel.</p>
               <p>Alfonsine nem érezte azt. Még nyakkendőjét is leveté, hősége volt. Hátat fordított a napnak, úgy nézett vissza a ködös városra. Tán azt várta, hogy egyszer csak e párázatból egy ködarcz fog kiemelkedni, felhőhomálylyal rajzolva, s annak még egyszer utoljára a szeme közé fog nevethetni.</p>
               <p>A vonat tovarobogott.</p>
               <p>Negyven percz volt öt óra után.</p>
            </div>
            <div type="div2" rend="P12">
               <head>A Tőr Hegye Letörve.</head>
               <p>Nem robogott eléggé gyorsan a gőzmozdony. Alfonsine a villámmal szeretett volna utazni. A denevérszárny tízszer is megjárta azt az utat, a mit a gőz egyszer.</p>
               <p>Türelmetlen volt. Vágyott otthon lehetni. Lelkével előre sietett.</p>
               <p>Jól esett, hogy nem volt útitársa, az első helyen utazott; nem vonta el senki közönyös beszélgetéssel: öngondolataival kéjeleghetett.</p>
               <p>A bécsi indóháznál ott várta hintója. Sietett keresztül furakodni a tömegen, hogy első lehessen, ki a pályaudvarból kijut.</p>
               <p>Kocsisát is gyorsaságra unszolta.</p>
               <p>Hazaérve, futott fel a lépcsőkön.</p>
               <p>Futott a szobákon keresztül, míg rátalált Edithre.</p>
               <p>A leány gyászruháját varrta.</p>
               <p>Alfonsine odarohant eléje, s a jóllakott boszú kaczajával vágta szivéhez e keserű szókat:</p>
               <p>– Megöltem őtet!</p>
               <p>A lelkébe kapott haláldöfés után a leány fájdalomteljesen emelé szemeit a magasba. Az a sugár, az a gloria volt ez arczon, mely a szent szűz tekintetében világít, midőn szemeit a keresztfa magasságához fölemeli. </p>
               <p>És azután mélyen sóhajtva lehajtá fejét keblére, s kezeit ölébe ejté.</p>
               <p>De nem sirt, nem átkozódott.</p>
               <p>– Megöltem a kedvesedet!</p>
               <p>Leánya megérkeztére most Plankenhorstné is elősietett.</p>
               <p>És annak aztán elmondá Alfonsine az egész történetet. Hol járt? mit tett? Miket beszélt? Minden körülményt, minden szót. A nagy sietséget, a gyors sikert. A tökéletes sikert. A boszú pohara megtelt.</p>
               <p>És a két hölgy úgy kaczagott, úgy örült ezen; úgy ölelte egymást, úgy hízelegtek, úgy beczézték egymást, mint a kik nagy, örvendetes diadalokat vívtak ki, a hogy örülni szoktak anyák, leányok egymás szerencséjének, boldogságának.</p>
               <p>Szinte elfeledkeztek nagy boldogságukban arról a harmadikról.</p>
               <p>Hát az áldozat nem vonaglik?</p>
               <p>– Hát te nem sírsz?</p>
               <p>A teknöncz még él, ha az agyvelejét kiveszik: hát egy leányszív még annál is szívósabb? Nem értette talán?</p>
               <p>– Richardod meghalt!</p>
               <p>A leány nem szólt semmit; kezét keblére tette és szemeit gyászruhájára függeszté. És nem sirt. Nagyobb fájdalom volt az, mint hogy könyei lehettek volna. Nagyobb rémület, mint hogy mozdulatot engedett volna.</p>
               <p>– Te bárgyú! Nem érted? Kedvesed meg van ölve. Megölve, mint az enyim. Özvegy vagy. Tudod-e már, hogy mi ez a fájás? A mi nekem mindennapi hálótársam. A véres kisértet feje vánkosomon. Most már a tieden is ott van.</p>
               <p>Edith nem borzadt össze. Hozzá volt szoktatva már e rémes ábrándhoz. Hiszen mindennap azzal kelt, azzal feküdt.</p>
               <p>És Alfonsinet dühödtté tette e könytelen némaság. Diadala legmagasabb gyönyörétől érezte magát megfosztva e szenvedő nyugalom által. Hisz azért sietett úgy haza, hogy lássa őt is a földön fetrengeni, és átkozni Istent és embereket, és éles vasat keresni saját keble ellen: mint a hogy az látta őtet.</p>
               <p>És a megtiprott gyermek nem dühöng, nem zokog, nem vonaglik.</p>
               <p>A denevérszárnyú léleknek ez ingere volt.</p>
               <p>– Gondolj rá, te nyomorult, hogy a leggyalázatosabb halállal halt meg; a mit emlegetni is szégyen! Hogy most e perczben ott ásnak neki a homokban egy gödröt és belelökik dicstelenül; és földet taposnak a fejére, a nélkül, hogy valaki egy imát mondana el fölötte, és te még a sírjára sem fogsz találni soha!</p>
               <p>A leány magában sóhajtott és válaszolt: «Magához vette Isten s én gyászolni fogom örökké». De kimondani nem birta ezt. Nagyobb fájdalom volt az, mint hogy szavai lehettek volna.</p>
               <p>– Sírj hát! ordítá dühödten a szép mænade, s lábával dobbantott, és ökleit összeszorítá, hajfürtei vonaglottak hevült arcza körül. «Sírj nekem! sírj!»</p>
               <p>E pillanatban benyitotta az ajtót a komornyik és jelenté:</p>
               <p>– Baradlay Richard úr van itt.</p>
               <p>A feltárt ajtón túl, a mellékszobában ott állt Baradlay Richard polgári öltözetben.</p>
               <p>* * *</p>
               <p>Ha mindez valóban, historice így nem történt volna, azt mondanák rá: «csatány!»</p>
               <p>Pedig hát valósággal így következett egymás után.</p>
               <p>A fejgörcsök embere azt az utolsó tizenkét órát arra használta fel, hogy elővetette százhúsz legfőbb vádlott perét, itéletet hozatott benne. Az itélet mindnek halálra szólt. Ő pedig megkegyelmezett valamennyinek. Teljhatalma volt rá.</p>
               <p>Nem is hogy büntetéseiket átváltoztatta, enyhítette volna! elengedte minden dolgukat végkép és egészen. Menjenek szabadon. </p>
               <p>A fejgörcsök embere e kínzott órájában csakugyan boszút állt; de nem az elbukottakon, a kiknek ő tartotta a fejükön a lábát; hanem a miniszteren, a ki az ő fejére készült gázolni.</p>
               <p>Tömegestül lökte oda közéjük a végbocsánatot. A legjobban terheltek közé. Most már tessék a miniszternek tovább játszani a partiet.</p>
               <p>Ez volt az ő válasza Plankenhorst kisasszony üzenetére.</p>
               <p>Alfonsine rosszul tanulmányozta a lélektant. Rosszul ismerte ki az embereket. Különösen rosszul figyelte meg a mérgek hatását!</p>
               <p>Mikor Richarddal tudatták megkegyelmeztetését, a mi rá nézve a legváratlanabbul jött, a főhadbiró behivatta őt magához.</p>
               <p>– Ön ugyan kegyelmet kapott s szabadságát is visszanyerte, monda neki, hanem egy időre Magyarországon nem maradhat. Körül fog határoztatni valamely más koronaországi városba. Például talán Bécsbe.</p>
               <p>– Mindegy, akárhová.</p>
               <p>– Tehát maradunk annál, hogy Bécsbe. A tábornagy úr, ki ma önnek kegyelmet adott, azt üzeni önnek, hogy ha Bécsbe feljut, legelső gondjának tartsa fölkeresni Plankenhorst Alfonsine úrhölgyet és megköszönni azon szíves közbenjárást, melylyel az ön megszabadulását kieszközölte. Ezen úrhölgy közbejötte nélkül ön nem nyerte volna vissza ily hirtelen szabadságát. Tehát megköszönje neki!</p>
               <p>– Kötelességemnek tartom.</p>
               <p>– Még egy dolgot! Önnek testvére Eugen, azaz Ödön, az osztó igazságnak áldozatul esett.</p>
               <p>– Azt már hallottam, csak azt nem tudom, hogy a német és magyar név…</p>
               <p>Szavába vágtak nyersen:</p>
               <p>– Először is önnek nem volt szabad semmit hallani, mert fogoly volt s a foglyokkal közölt hír árulás. Továbbá pedig én nem kértem öntől philologiai oktatásokat, hanem hogy hallgasson rám.</p>
               <p>Azzal kivett egy kis papirtokot fiókjából.</p>
               <p>– Önnek testvére levágott hajából egy fürtöt hagyott önnek. Vigye!</p>
               <p>Richard kibontá a papirtokot s ámultan szólt:</p>
               <p>– De hiszen ez…</p>
               <p>Ismét szavába vágtak:</p>
               <p>– Nincs több beszédem önnel. Adieu!</p>
               <p>S azzal kitolták az ajtón.</p>
               <p>Csaknem kiszalasztá a száján, hogy hisz ez szőke fürt; Ödön haja pedig fekete.</p>
               <p>Sietett hát a parancs szerint azonnal Bécsbe. Még jókor érkezett a reggeli vonatra.</p>
               <p>És utazott ugyanazon a vonaton, a melyen Alfonsine. Csak hogy ő a harmadik helyen, mint szegény elbocsátott fogoly; az pedig az első helyen.</p>
               <p>S a míg Alfonsine a boszú gyönyörében kéjelgett, boszújának épen maradt tárgya tőle néhány ölnyi távolban három nagy talányon törte a fejét.</p>
               <p>Az első az volt: «mit jelent ez a szőke hajfürt? mit az Eugen névvel azonosított Ödön?»</p>
               <p>A második az volt: «miként köszönheti ő megszabadulását Plankenhorst Alfonsinenak?»</p>
               <p>A harmadik meg az, hogy: «hol fogja ő megtalálni Edithjét? s mi jön azután, ha megtalálta?»</p>
               <p>Megoldást egyikre sem talál. </p>
            </div>
            <div type="div2" rend="P12">
               <head>A Kőszivű Ember Felel.</head>
               <p>Mindennap, de mindennap ott fekszik a fiavesztett özvegy, arczczal a földre leborulva a kőszívű ember arczképe előtt.</p>
               <p>Mindennap újra, meg újra ostromolja az örök könyörgéssel: «ne vedd el másik fiamat!»</p>
               <p>Monomaniája kezd lenni ez a harcz egy festett képpel.</p>
               <p>S a festett kép oly szívtelen, oly hallgatag.</p>
               <p>S a jajkiáltó sorok, mikben gyászharang, dobpörgés hangzik, még mindig jönnek a hírlapokban, mint új, meg új üzenet a felleges égből.</p>
               <p>Egy esős nyári nap hideg estéjén ismét együtt volt a család. Szokatlan juliusi hidegek jártak a lapályon; a kandalló körül ültek, midőn újra hangzottak azok a fegyveres léptek az előteremben, mik Giantot fektéből feluszítják s ismét benyit az a vendég, a ki nem koczogtat az ajtón: «szabad-e?»</p>
               <p>Ugyanazon csendőr az, ki a minapi leveleket hozta. Ugyanaz a merev katonás arcz, mely semmi indulatot el nem árul.</p>
               <p>– Egy levél Baradlay Kazimirné asszonynak. Újépület, második pavillon.</p>
               <p>Reszketve kel föl előtte mindenki.</p>
               <p>Ez a halálmadár.</p>
               <p>Tántorogva, féltébolyultan járul eléje a szólított nő s reszkető kezét nyújtja a levél elé.</p>
               <p>És aztán karját arcza elé emelve, eltakarja előle szemeit, mintha nem akarná látni azt, a mit kezében tart.</p>
               <p>– Olvasd! szól, a levelet odanyújtva Arankának. És maga karszékébe roskad vissza.</p>
               <p>Arankának már szabadalma van borzalmas leveleket elolvasni. </p>
               <p>Ő töri fel a pecsétet, ő bontja fel a borítékot, ő hüvelyezi le a levelet. És azután olvassa azt:</p>
               <p>«Anyám. Szabad vagyok!</p>
               <p>Richard.»</p>
               <p>Az anya nem hisz annak, a mit hallott! Látni is akarja.</p>
               <p>Kiragadja menye kezéből a levelet, és arcza elé tartja.</p>
               <p>Igen! ezek az ő vonásai! Ez az ő irása! Él! Ir! Megszabadult!</p>
               <p>Ez való. Ez nem álom.</p>
               <p>És a levéllel kezében elfut; beveszi magát belső szobáiba. Ott, hol férjének arczképe áll, zokogva leül a kerevetre: újra, meg újra elolvassa a rövid levelet. Aztán feltartja azt a mindenütt szemébe néző arczkép elé, mintha azt kivánná attól, hogy az is olvassa el. És végre megcsókolja a festett arczkép kezét. A kezet, mely megbocsátott, a kezet, mely nem sujtol többé.</p>
               <p>Ama közbenjáró, ki míg kicsiny gyermek volt, ha nehéz vitáik voltak szülőinek, annyiszor járt apától anyához engesztelő rebegéssel: – odafenn van már; – s ismét kibékíté őket!</p>
            </div>
            <div type="div2" rend="P12">
               <head>A Kérő.</head>
               <p>Richard egész nyugodtan és kedélyesen lépett be Plankenhorsték teremébe, mint ki régi ismerősök közé érkezik.</p>
               <p>Nem látta meg a két Plankenhorst úrhölgy arczán a kisértetlátó elrémülést; csak azt látta, hogy Edith az öröm kétségbeesésével rohan eléje és a tulvilágról jött önfeledés mámorával borul keblére, átöleli nyakát karjaival, őrjöngő erőszakkal szorítja magához és lélekvesztett felmagasztaltsággal rebegi: «Richard, kedves Richard!»</p>
               <p>Most már tud sírni.</p>
               <p>Idő kell hozzá, míg magához bír mindenki térni az indulatrohamból.</p>
               <p>Míg Edith karjai lefoszlanak kedvese nyakából; míg Alfonsine meggyőződik felőle, hogy ez csakugyan élő ember és nem kísértet, a kit maga előtt lát.</p>
               <p>Hanem még azután is, hogy Edith Richard kebléről lebontakozik, ott marad mellette s jobbját két kezébe fogja, mintha el volna nála határozva, hogy azt soha többé el nem ereszti.</p>
               <p>Richard mindezt olyan természetesnek találja.</p>
               <p>A leány menyasszonya. A vőlegény halottaiból támadt fel. Itt van ok rendkívüli örömre, az öröm szokatlan kitöréseire.</p>
               <p>Azt is hiszi kitalálhatni, hogy Alfonsine miért oly sápadt?</p>
               <p>Palvicz nem terheli lelkét. Becsületes harcz volt közöttük. Azután semmi köze annak ehhez a házhoz. Hajó és horgony elszakadtak egymástól.</p>
               <p>Plankenhorstné az első, ki beszélőtehetségét visszanyeri.</p>
               <p>Edithhez intézi szavát.</p>
               <p>– Edith kisasszony! Nem látom át, miért ez önfeledtség, ez elragadtatás egy idegen férfi irányában? Mi tetszik önnek, uram? – szól aztán Richardhoz fordulva.</p>
               <p>Edith pirulva ül vissza helyére; de most már gyönyörrel nézi a varrott gyászruhát, míg Richard előbbre lép s őszinte, rosszaságnélküli szivélyességgel fordul Alfonsine baronessehez.</p>
               <p>– Legelőször a hála kötelessége hozott ide. Én ma hajnalban halálra itéltettem s még azon órában kegyelmet kaptam. A kormányzó, ki teljesen fölmentett s szabadságomat visszaadta, lelkemre köté, hogy legelső kötelességemnek tartsam e szabadulásomért nagysádnak hálámat kifejezni. Nagysád közbenjárulása nélkül legalább tizenöt évi fogságot kaptam volna. Fogadja érte hálámat!</p>
               <p>Megannyi sarokkal tapodás egy kigyó fejére.</p>
               <p>Hálát adni a megszabadulásért Plankenkorst Alfonsinenak!</p>
               <p>Köszönet attól az embertől, a kinek elvesztéséről álmodott, a min töprengett, a miért fáradott annyi idő óta. </p>
               <p>És a ki kulcsával bír e talánynak, melyet senki sem ért, az Alfonsine.</p>
               <p>Ő már érti egészen.</p>
               <p>Hiszen megtörténik sokszor, hogy a földből visszaüt a villám az égbe.</p>
               <p>Vak Sámson magára rántja a filiszteusok karzatait, a kik játszani akartak vele.</p>
               <p>És ő most látja, hogy mit cselekedett?</p>
               <p>Maniacus dühében megszabadítója lett annak az embernek, kit elveszteni akart.</p>
               <p>Ha ő hagyja azon az éjszakán fejgörcseivel vesződni azt az embert, ha hírt nem visz neki az őt fenyegető fordulatról; ha engedi a dolgokat a maguk szomorú következetességében lefolyni, akkor Richard ott marad fogságban. Nem hal meg, de tizenöt évig el lesz temetve. Mire onnan előkerűl, kész öreg ember és Edith agg hajadon.</p>
               <p>És ezt ő rontotta el!</p>
               <p>Ő vetette ki sarkából annak a kriptának az ajtaját, melybe Richard el volt temetve: mert nem érte be vele, hogy ott feküdjék a koporsóban, azt is akarta, hogy halva feküdjék ott.</p>
               <p>És ezzel szabadította ki.</p>
               <p>Nincs hátra egyéb, mint e nyájas, üdvözlő arcz előtt porrá lenni.</p>
               <p>Plankenhorstnéra került a sor, hogy helyt álljon. Neki hideg vére volt már.</p>
               <p>– Uram! Ön félreérthetett valamit, a mit önnek tán nem komolyan mondtak. Azon szolgálatot, melyet ön említ, családunk egyik tagja sem tehette önnek, azon csekély oknál fogva, mert mi ez ügybe nem avatkoztunk soha. Mi minden közélettől visszavonultan élünk, senkivel nem érintkezünk s országos ügyekbe nem ártjuk magunkat. Termeink zárva vannak a társaság előtt. Ezt ön előtt is kénytelen vagyok határozottan kijelenteni. Ugy hiszem, ön elég világbeli jártassággal bir, ezt megérteni. </p>
               <p>– Teljesen értem, bárónő, s e mostani látogatásom, biztosítom önt, utolsó.</p>
               <p>– És reménylem, rövid.</p>
               <p>– Az is meglehet. Azt három szóval elvégezhetem. Ön tudni fogja, hogy másfél év előtt Edith kisasszonyt eljegyeztem.</p>
               <p>– Annak a következményeire most már gondolni sem lehet.</p>
               <p>– Miért nem?</p>
               <p>– Azt jobb lesz, ha ön nem magyaráztatja meg magának.</p>
               <p>– De azt tudnom okvetlenül szükséges.</p>
               <p>– Tehát meg is hallhatja tőlem, ha épen önmagától nem akarja megkérdezni. Mikor ön Edith hugomat eljegyezte, akkor ön kapitány volt, úr volt és nemes ember. Most pedig egyik sem. Rangját elvesztette. Vagyonát, nemességét a tábornagy nem adhatta vissza, mert ahhoz nem volt joga. Ő csak élet és szabadság fölött rendelkezett. Ön tehát jelenleg nem tiszt, nem úr, nem nemes ember.</p>
               <p>– De még mindig Baradlay Richard vagyok! – mondá az ifju, önbecsének egész férfiérzetével.</p>
               <p>Plankenhorstné ajkát pittyeszté megvetőleg, s félvállról nézett le rá fitymálóan.</p>
               <p>– Szabad, mint a madár. De a másik nem szabad, mint a madár. Liedenwall Edith kisasszonynak családja van. S e családnak joga van válogatni; – joga van elutasítani és mást választani. Liedenwall Edith kisasszony még mindig a Plankenhorst-család tagja, és annak fenhatósága alatt áll.</p>
               <p>– Én Liedenwall kisasszonyt kérdezem, úgy van-e ez?</p>
               <p>Edith csak némán rázta fejét; de még nem szólt.</p>
               <p>Plankenhorstné ketté akarta vágni a tárgyat.</p>
               <p>– Edith követni fogja azt, a mit mi határozunk felőle. Azt megitélni, hogy jövendő sorsa miként intéztessék, a mi jogunk és a mi kötelességünk. Ön uram, elkésett a leánykéréssel. Nagyon is magasról akart hozzánk leszállni, s most nagyon is alacsonyról kérezkedik fel.</p>
               <p>– Én nem kérezkedem önökhöz. Tudok nőmnek nevet adni, és szivet és kenyeret! szólt bele Richard határozottan. Én nőt kérek, s aztán megszününk egymással törődni.</p>
               <p>– Ön csalatkozik; mi nem szünhetünk meg Edithtel törődni soha. Vagy azt hiszi ön, hogy tizenöt évig hagytuk volna Edithet ön után várni? Mi gondoskodtunk már róla. Ön el volt temetve. Edithnek szerencséje akadt. Edith már el van igérve.</p>
               <p>Richard kérdő bámulattal tekinte Edithre. A leány arcza tudatlan csodálkozással felelt kérdésére.</p>
               <p>– Kinek van eligérve?</p>
               <p>– Ön igen kiváncsi. Azonban nem tartok titkot. Ön emlékezni fog azon fiatal titkárra, kivel tavalyi estélyeinken gyakran találkozott. Az most előkelő úr. Megyefőnök. Edithre nézve nagy szerencse.</p>
               <p>– És Edith beleegyezett?</p>
               <p>– Ne hívja ön keresztnevén, uram! Az nagy szabadság. Liedenwall kisasszony! – Liedenwall kisasszony kezét annak fogja adni, a kit én vezetek elé.</p>
               <p>Most aztán Edith felállt a helyéből és szólt:</p>
               <p>– Liedenwall Edith nem fogja a kezét másnak adni, mint a kit szeret.</p>
               <p>Plankenhorstné nem jött ki önmérsékletéből.</p>
               <p>– Edith kisasszony. Semmi theátrális productiót! Itt indulatoskodásnak nincs helye. Ön gyámleányom. Nekem jogot ád ön felett a törvény.</p>
               <p>Edith most már nem hagyta magát elhallgattatni. Belefogott a harczba. Küzdött.</p>
               <p>– Én nem kivánok önnek gyámleánya lenni! Elmegyek cselédnek. Az ön házánál beletanultam abba. Mint cseléd, mint szolgáló, annak adhatom a kezemet, a kinek akarom.</p>
               <p>– Gondoskodva van róla, kedvesem, hogy ön el ne mehessen cselédnek: higyje el ön, hogy igen jó gondviselés alatt áll. Minden úri renddel fog egymásután következni, egész odáig, a hol az oltár előtt le kell térdepelni. Ha ön sírni fog az alatt, míg a lelkész az esketési formát felmondja ön előtt, az a szent czeremoniának csak kiegészítő része lesz.</p>
               <p>– De én nem fogok sírni! szólt a leány, előlépve hevesen. Hanem valami mást teszek. Ha csakugyan akadna olyan ember, a ki engem, szivem, akaratom ellen nőül akarna venni önök parancsára, annak én a mennyegző előtti napon elmondom, hogy én megszöktem egyszer a zárdából, elszöktem éjnek éjszakáján a táborba a kedvesemhez; ott töltöttem a szeretőm szobájában a féléjszakát. Láttak a katonák a bivouacon, látott a Singer-utczai markotányosné. Tudják az apáczák mind a Brigitta-kolostorban, tudja soror Remigia, hogy megszöktem és kedvesemnél voltam. Itt van a vállamon a korbácsok nyoma, a hogy megvertek érte.</p>
               <p>És azzal lerántá válláról az öltönyt; az élő fehér bársony haván ott látszott most is a két éles korbácsütés rózsaszínű vonása.</p>
               <p>– Akarja ön, asszonyom, hogy e verések nyomait más is meglássa rajtam, mint a kiért megvertek?</p>
               <p>Plankenhorstné meg volt némulva az elszörnyedéstől.</p>
               <p>Edith folytatá:</p>
               <p>– És ha akadna mégis oly nyomorult, silány ember, ki ily felfedezés után az oltárig elkisérne, én ott az egész násznép előtt ezt kiáltom, mikor térdepel: «Nézzétek ezt a gyávát! A ki tudja hogy menyasszonya egy éjt a kaszárnyában töltött a szeretőjénél, mint apácza-növendék, s mégis nőül akarja venni!» s akkor úgy ütöm arczul az oltár előtt, hogy elmulik a kedve örökre a szemébe hazudni az Istennek és az ő szenteinek!</p>
               <p>Imádandó szép volt a leány ez indulatkitörésében! Erő, villám, ihlet volt minden vonása, szava, mozdulata. Richard a gyönyörtől üdvözülten bámulta e csodatüneményt.</p>
               <p>Hogy rágalmazza önmagát! Hogy keríti magát körül a gyalázat mérges gőzkörével! Pedig hiszen Richard tudja azt legjobban, hogy ez nem igaz. Igaz, és mégsem igaz. Igaz, hogy ott volt kedvesénél; de nem egyedül, hanem anyjával, de nem szerelemből, hanem kétségbeesésből, hogy életét megmentse annak. És ezért megverték, megostorozták! E drága testet, e gyönge, szeráfi alakot! Kinek van joga a világon e szent sebhelyeket csókjával megengesztelni másnak, mint a ki miatt az történt?</p>
               <p>Plankenhorstné el volt fulladva az ijedségtől, a rémülettől, a dühtől. Uj dolgok voltak ezek, a miket hallott, a miket látott. Olyanok, a minők túlhaladták felfogását, képzeletét; a mik alatt összetört erélye, kevélysége, akarata.</p>
               <p>Érezte már, hogy ezzel a leánynyal nem bír, hogy ez erősebb, mint ők valamennyien. Hogy ők csak dæmonok, de az maga a «legió»!</p>
               <p>Még egy fordulatot próbált adni a végzetnek. Most már nem Richardot támadta meg, hanem Edithet.</p>
               <p>– Te szerencsétlen leány! – szólt kezeit összekulcsolva és szemeit ég felé forgatva, – ki úgy el tudta magát felejteni! Tudod-e azt, minő csapodár csábítónak vetetted oda magadat áldozatul? Ez az ember itt nem a te kedvesed egyedül. Ennek már hölgye van, kinek nevével, becsületével tartozik, kinek előjoga van fölötted, ki téged el fog űzni, ki fog kaczagni.</p>
               <p>– Én nekem, asszonyom? kérdé Richard elbámulva.</p>
               <p>– No! Vagy merje ön tagadni, hogy ön Pesten egy gyermeket tart, arról gondoskodik, ápolja, szereti, gyógyíttatja. Felőle tudakozódik és sorsát intézi. Tagadja el ön, ha meri.</p>
               <p>Plankenhorstné a felülkerült gyáva diadalérzetével mérte a végcsapást Richard fejére.</p>
               <p>– Hát még egy ártatlan gyermek sorsát is belekeveri ön, asszonyom, e mi szomorú vitánkba? szólt Richard halkan, szeliden, kérlelő hangon.</p>
               <p>– A gyermek ártatlan, de szülői nem azok! szólt a vádló, ujjal mutatva Richardra. </p>
               <p>«Te mondád».</p>
               <p>– Jól van asszonyom, szólt Richard, elmondom önnek a gyermek történetét. Egyszer a csatában egy derék vitéz ellenfelemet halálra sebesítém. Bajtársam, kit balsorsa kardom által ejte meg, halála óráján oda hítt magához. És akkor elmondá, hogy van egy fia, kit régóta keres, s kinek most nyomára akadt. Azt a fiut anyja elveté. Rám hagyta, hogy keressem azt fel. Felfogadtam neki, hogy felkeresem és gondját fogom viselni, mintha testvérem gyermeke volna. Kerestem a fiut és rátaláltam. Megtaláltam őt a nyomor, az inség legalsó fenekén. Rosszabb sorsban mint egy gazdátlan ebet. Oh, ha anyja látta volna!</p>
               <p>Plankenhorst Alfonsine merev szemekkel bámult a beszélőre.</p>
               <p>– Megtaláltam a gyermeket halálos betegen, egy ablaktalan oduban, szemétágyon fetrengve, meztelen, rongygyal takarva, és félig megvakulva.</p>
               <p>Alfonsine reszketett a láztól.</p>
               <p>– Én elvittem magammal a nyomorult árvát, és atyja lettem neki atyja helyett, kinek neve volt Palvicz Ottó.</p>
               <p>Alfonsine a pamlag vánkosaiba temette arczát. Plankenhorstné ijedten hátrált leánya elé, hogy eltakarja azt, és sápadtan, rémült szemekkel tekinte Richardra.</p>
               <p>Az pedig folytatá nyugodt mérséklettel:</p>
               <p>– Minden irat a kezemben van, mely igazolja a gyermek származását. Az anyának minden levele. A keresztelőlevél. Oda dobhatom azt annak, a ki kérdi.</p>
               <p>Plankenhorstnénak minden íze reszketett, térdei roskadoztak alatta.</p>
               <p>Richard azonban büszkén felemelé fejét.</p>
               <p>… – De én felfogadtam haldokló ellenfelemnek, hogy gyermeke anyjának nevét soha senkinek el nem árulom. Nemesi szavamra fogadtam. S minthogy önmagam előtt még most is nemes ember vagyok, – azért önnek sem mondom meg azt! </p>
               <p>Plankenhorstné föllélekzett. A torkát szorító kéz eltávozott onnan.</p>
               <p>Ámde Edith odalépett Richardhoz s angyali szelídséggel monda:</p>
               <p>– Akárkié legyen az a gyermek, a kinek ön azt fogadta, hogy atyja fog neki lenni: én anyja leszek annak!</p>
               <p>És azzal Richard keblére borult, s fejét vállára hajtá.</p>
               <p>A legyőzött, a földre zúzott asszony két kezét elátkozó mozdulattal emelve feje fölé, hörgé indulattól reszkető hangon:</p>
               <p>– Vigye hát ön magával, a pokol és minden ördögei nevében!</p>
               <p>. . . . . . . . .</p>
               <p>Azokra pedig mosolygott a mennyország és minden angyalai.</p>
            </div>
            <div type="div2" rend="P12">
               <head>Comedie Of Errors.</head>
               <p>«De most már hova»?</p>
               <p>Igen! A bérkocsis kérdezte azt Richardtól, ki alant várt rá, midőn Edithtel karján az utczára lesietett.</p>
               <p>Ez ám a főkérdés: most hová?</p>
               <p>– Ismerősöm, rokonom, se nekem nincs, se neked, a kihez vigyelek, a míg esküvőnk napja elérkezik. Bécsből pedig távozni nem szabad.</p>
               <p>– Hát vigy magadhoz, mondá a leány. – Nem voltam-e már nálad a bivouacon is? Nappal együtt leszünk, este jó éjt kivánunk egymásnak.</p>
               <p>– És közöttünk fekszik Seif Almuluk herczeg kardja.</p>
               <p>Sheherezade szultána regéinek egyik hőse ez, ki menyasszonyt visz haza egyedűl egy tutajon, s mikor egymás mellett alusznak, kettőjük közé fekteti kivont kardját.</p>
               <p>Mert az életben nem úgy megy az, mint a színpadon: a hol a mint a szerelmes párt megáldották, vagy megátkozták, egymásnak dobták, vagy kezeiket összetették, azzal megvan minden. </p>
               <p>Hát a pap!</p>
               <p>A dráma után jön még egy három felvonásos vígjáték: a comedie of errors, a tévedések vígjátéka.</p>
               <p>Mert hiszen legegyszerübb volna a felelet egy fiatal pártól, a ki vőlegény és menyasszony, erre a kérdésre: «de most hová?» az, hogy «egyenesen a paphoz!»</p>
               <p>Egyenesen! Oda nem járnak egyenesen.</p>
               <p>Azért csak tessék elébb kinyittatni a «magyar királynál» (vendéglő) azt a két egymásba nyiló szobát; egyiket Edith, másikat Richard számára. És azután még sok napot eltölteni azzal a mulatsággal, hogy egy bezárt ajtón keresztül mondjanak egymásnak édességeket, nevezzék egymást kedvesemnek, egyetlenemnek, és küldjenek egymásnak csókokat a deszkán keresztül. Köztük fekszik – Seif Almuluk herczeg kardja.</p>
               <p>Mert a szent házasságnak sok czeremóniája van.</p>
               <p>Elébb a bécsi papnak ki kell hirdetni háromszor egymásután a szeretők neveit. Még pedig nem három parasztnapon egymásután, hanem három úrnapján. Mert csak a vasárnap az authenticus nap.</p>
               <p>Azután bizonyítványt kell hozni a nemesdombi paptól, hogy itt is megtörtént a háromszori kihirdetés.</p>
               <p>De még elbocsátó levelet is kell adni a nemesdombi papnak, melyben megengedi, hogy a nyájához tartozó juh Bécsben kelhessen össze. Részint, mivel a menyasszony ott lakik, részint, mert nem eresztik onnan.</p>
               <p>S minthogy most Nemesdombon nincs rendes pap: az öreg meghalt, a káplán elbocsátása pedig nem találtatik elég érvényesnek, tehát folyamodni kell az espereshez, hogy hatalmazza fel a káplánt az elbocsátási engedély kiadására.</p>
               <p>Az esperes pedig úgy találja, hogy ez fölösleges, ennek semmi nyoma a komjáthi kánonban: aztán, hogy megmutassa, hogy neki nem parancsol a bécsi pap, nem ád felhatalmazást.</p>
               <p>Akkor aztán Richard arra fakad, hogy elhiszi, hogy a házasságot az Úr Isten szerzette, hanem hogy a czeremoniákat az ördög csinálta hozzá, az meg bizonyos.</p>
               <p>Pedig még azzal mind nincs vége.</p>
               <p>A törvény még azt is akarja tudni, hogy szülők és gyámok mit szólnak a házassághoz? És e kérdésben szép mutatiókat és variatiókat enged meg magának.</p>
               <p>A katholikus házasulandónál nem lényeges a gyámi engedély; de viszont nincs is kötelezve gyám és szülő a kiházasításra; a protestánsoknál kötelezve van a kiházasításra s annálfogva megkivántatik az engedély.</p>
               <p>Ezt a pap előtt mind be kell bizonyítani; elismervényekkel, nyilatkozványokkal, lemondványokkal s más képtelen okmányokkal eligazítani.</p>
               <p>S talán már akkor aztán czélhoz jutottak?</p>
               <p>Dehogy jutottak.!</p>
               <p>Akkor következik még az országos veszekedés a fölött, hogy be szabad-e a templomba ereszteni s a papnak összeesketni egy olyan párt, melynek az egyik fele a keresztvégű, másik fele a csillagvégű torony templomában imádja az Istent és vallja a szentháromságot?</p>
               <p>A bécsi pap azt állítja, hogy az nem lehet.</p>
               <p>A polgári törvénykönyv azt állítja, hogy lehet.</p>
               <p>A bécsi pap nem akarja őket másként megesketni, mintha a vőlegény reversálist ad magáról, hogy minden törvényadta jogairól lemond, mely szerint leendő családjának fele ide, fele oda járjon imádkozni s valamennyit egy vallásra adja, ha lesz.</p>
               <p>Erre aztán dühbe jön a vőlegény s felfogadja, hogy rögtön megy a rabbinushoz s zsidóvá lesz menyasszonyostól.</p>
               <p>Akkor aztán azt mondják neki: hogy no hát vigyen el az ördög, gyertek ide, megesketlek, de meg nem áldalak, s valahol egy magánszobában, pipával a szájában, elmondja a pap előttük az esketési formulát. «No, már most férj és feleség vagytok, elmehettek!»</p>
               <p>Hát hiszen mindjárt azon kezdhette volna.</p>
               <p>. . . . . . . </p>
               <p>Richard még szabadulása estéjén megirta anyjának a vele történteket.</p>
               <p>Sok szép feljegyezni valója volt arról a napról. Reggel halál, este menyasszony, közben megkegyelmeztetés és megátkoztatás.</p>
               <p>Belekerült egy hét, míg választ kapott rá. (Bizonyos levelek akkor nagy ellenőrségen mentek keresztül.)</p>
               <p>A levél igen rövid volt. Az öröm Richard életben maradásán, házasságának helyeslése s az igéret, hogy e napokban fog a tiszttartó felmenni Bécsbe, az majd elmondja a többit.</p>
               <p>Azt a napot türelmetlenül várta Richard.</p>
               <p>Annál nagyobb volt öröme, midőn a tiszttartó feleségestől toppant be hozzá. Mindjárt azon kezdte, hogy feleségét itt fogja hagyni addig Edith kisasszonynál, míg átesnek az esküvőn; hiszen szegény kisasszonyt az sincs, a ki menyasszonyi köntösébe felöltöztesse.</p>
               <p>A menyasszonyi köntöst természetesen ő szerezte be Pesten. Azt ugyan jól tette, mert Edith egy váltani való ruhát sem hozott el Plankenhorstéktól.</p>
               <p>A jó öreg aztán elmondta Richardnak az eddig történteket. A nagy veszélyt, mely Ödönt és Jenőt kicserélte. (Most már értette Richard, mi az a szőke hajfürt? Szegény fiu! Míg élt, az egész embernek nem volt Richard előtt az a súlya, mint annak a nehány szál hajának most.)</p>
               <p>«Megtette magát bátyánknak!»</p>
               <p>Azután elmondá a tiszttartó az otthoni állapotokat. Az özvegy asszonyság maga akart feljönni Bécsbe Richard menyegzőjére; de mikor útlevelet kért (mert most a szomszéd faluba is útlevél kell), tudatták vele, hogy internálva van Nemesdombra s onnan kimozdulnia nem szabad. Akkor a fiatal úrhölgy akart eljönni, de annak meg úgy megbetegedett a kis fia, hogy azt nem hagyhatja otthon. Testvérének pedig jó okai vannak Bécsbe nem jönni. Igy csak a tiszttartó jöhetett el násznagynak és neje örömanyának.</p>
               <p>Richard annak is örült nagyon.</p>
               <p>Még azt is tudatta vele a tiszttartó, hogy egész vagyonuk le van foglalva hatóságilag. Az ugyan nem marad úgy véglegesen, mert csak a két fiu részére tehetik rá a kezüket: a harmadikat ki kell bocsátani; hanem hogy az sokáig elhuzódik s addig minden jövedelmet, mely bárhonnan bejön, a financzdirectiónak kell beszolgáltatni, az ád ki azután havonkint nyugtatvány mellett a család számára szűkre szabott tartásdíjt. Azért Richard úrfi is eleinte szabja a költségeit e körülményekhez.</p>
               <p>Richard ezt mind igen természetesnek találja.</p>
               <p>A hatalom megajándékozta az élettel. Ugyan örülhet, hogy csak a vagyonát vette el. Az Isten rendelte azt így. Legalább az iskolában azt tanítják.</p>
               <p>Csak hogy végre-valahára hozzá juthat az élete párjához.</p>
               <p>Mert az tudnivaló, hogy két házasulandó ember: két gonosztevő. Azokat először rendőri felügyelet alatt kell tartani szülőknek, gyámoknak; – azután üldözni, fegyelem alá venni a köztársaságnak; – végre elfogni, meggyötörni, megkötözni, kivallatni, megesketni, halálra itélni az egyháznak, hogy annál jobban megérdemeljék a mennyországot.</p>
               <p>Richard legalább elnyerte vele a mennyországot!</p>
            </div>
            <div type="div2" rend="P12">
               <head>A Szenvedések Kulcsa.</head>
               <p>Mikor aztán Richard elnyerte a mennyországot, úgy találta, hogy egyszer le is kell szállni a földre.</p>
               <p>Elővette kis feleségét és elkezdett neki földi dolgokról beszélni.</p>
               <p>– Kedves kicsi feleségem. Tudod-e azt, hogy mi szegény emberek vagyunk?</p>
               <p>Edith kinevette vele.</p>
               <p>– Hogy volnánk mi szegény emberek? mikor nekem itt vagy te, teneked meg itt vagyok én. </p>
               <p>– Az két millió! Hanem kamat nélkül. Nekünk össze kell huznunk kiadásainkat. Tudod-e, hogy mennyi az összes havi jövedelmünk? Összesen száz forint. Ennyit kaphatok az anyámtól. Most maga is szükséget lát.</p>
               <p>– Én nem tudom, mire lehet azt elkölteni? Hisz az tömérdek pénz!</p>
               <p>– Most még egy dolgot kell neked őszintén elmondanom. Még ez a pénz se mind a mienk. Nekem vannak itt e városban korábbi időkből becsületbeli adósságaim. Apró tartozások, mikkel becsületes mesterembereknek, szállítóknak vagyok lekötelezve. Boldog időkben csekélységek, számításba sem jövő könnyű tartozások; most azonban súlyos terheim. Azokat a szegény embereket én meg nem károsíthatom. Ki akarom őket elégíteni s havi díjam felét átengedni nekik.</p>
               <p>– Igen jó lesz, ötven forintból fejedelmileg lehet élni. Csak két tál ételt főzök; magam leszek a szakácsné; majd meglátod, milyen jól főzök én! csak egy bejáró cselédet tartok, a ki elmosogat, s kijövünk a jövedelmeddel.</p>
               <p>– Ez nem soká fog tartani. Én nem vesztegetem az időt hiába, valami vasutnál, közintézetnél alkalmazást keresek s a hiányzó összeget kiteremtem.</p>
               <p>– Tudod mit? Eszünk egy tál ételt. Nem tartok semmi cselédet, elmosogatok magam. Aztán maradj te nekem itthon s ne keress magadnak semmi szolgálatot.</p>
               <p>Richard összecsókolta a kedves feleséget s aztán átadott neki ötven forintot, hogy próbálja meg hát azzal a gazdálkodást.</p>
               <p>A kis menyecske elővette a papirt meg a plajbászt, elkezdett számítani: mennyibe kerülnek a piaczi élelmi czikkek? s rájött, hogy még tizenöt forint megmarad szállásra és ruházatra havonkint.</p>
               <p>– Ez pompás költségvetés! Hanem azért még is kell valami dolog után látnom. Gondold meg, hogy most még csak ketten vagyunk; de egyszer majd okvetlenül hárman fogunk lenni. </p>
               <p>– Eredj, te bohó!</p>
               <p>– No, azért nem szükség elpirulnod. Hiszen máris hárman vagyunk. Palvicz Ottó fiát ide kell már hozatnunk magunkhoz.</p>
               <p>– Igazad van! Hát csak láss valami munka után. Majd én meg varrni fogok pénzért.</p>
               <p>– Oh! azt nem engedem. Azt az én kicsikém nem fogja tenni! Inkább kétszer annyi munkát vállalok magamra.</p>
               <p>– No az kellene! Hogy az egész nap ne légy az enyim. Majd megosztozunk.</p>
               <p>Abban aztán megegyeztek, hogy majd megosztoznak a keserűjén úgy, mint a hogy az édesén megosztoztak.</p>
               <p>Richard engedelmet kért egy pár órára elmehetni hazulról, míg dolog után lát. Edith szabadságot adott neki, megparancsolva, hogy egy órakor itthon legyen, mert várni fogja az ebéddel.</p>
               <p>Egyetlen egy főző-edénye volt s egy svéd kályhája a szobájában tűzhely gyanánt. Azon elébb megfőzte a levest abban az egy edényben: azt félretette a kályha egyik osztályába a melegre egy csuporba; azután megfőzte ugyanazon edényben a hushoz való mártást; azt is félretette egy csészében; végre ugyanazon edényben elkészítette a tésztaneműt. Oly izletes volt minden, oly finom és kinálkozó.</p>
               <p>Mikor pontban egy órakor hazaérkezett Richard, a kész ebéd várta.</p>
               <p>De jól is ízlett! Richard evett, mint egy farkas!</p>
               <p>«A császár nem ebédelt jobban!»</p>
               <p>S ezt nem a dynastia iránti tiszteletlenségből szokta mondani a népajk, hanem hogy annál jobban megdicsérje vele a «szép asszony főztét».</p>
               <p>S mennyire tetszik ez az asszonyoknak!</p>
               <p>A símára kitörült tányér: az a művésznő koszorúja.</p>
               <p>Hiszen ez pompás ebéd volt! Harminczöt krajczárból!</p>
               <p>Ilyet nem mindennap ettünk «nagyságos úr korunkban!» (Kivált mikor Pál úr volt a szakács! Isten nyugosztalja!)</p>
               <p>De meg is érdemlette Richard a jó ebédet. Jó eredménynyel járt. Kapott alkalmazást egy gépgyárnál, nappali szolgálatra, havi ötven forinttal. Az már aztán dicsőség.</p>
               <p>Lám, első Péter czár is, mikor egy napon beállt napszámosnak s a kapott bérből egy sajtot vitt haza a feleségének, milyen büszkén mondá Katalin czárnénak: «Látod, hogy el tudnálak tartani, ha czár nem volnék is!»</p>
               <p>Még más dolgokban is eljárt Richard.</p>
               <p>Volt a porczellán-utczai zsibárusnál. Felkérte a jó Salamont, hogy rendezze pénzügyeit. Vegye kezébe a hitelezőivel való egyezkedést. Egy pár ezer forintra megy biz a tartozás: de talán ráállnak a részletfizetésre. Megkapják az utolsó fillérig követeléseiket.</p>
               <p>Az öreg Salamon azt igérte, hogy eljön egy és két óra között, mikor be szokott zárva lenni a boltja.</p>
               <p>Pontos volt az öreg. Fél kettőkor hangzott a csoszogása az ajtó előtt.</p>
               <p>Edith még akkor törölgette el az ebédhez használt étszereket. Az ablakok ki voltak nyitva, hogy friss lég jőjjön be az egyetlen szobába, mely egyuttal konyha is.</p>
               <p>– Ah, szép asszonyság, szólt az öreg zsibárus nagyokat bókolva, engedje meg, hogy megcsókoljam a szép kezeit. Örömest csókolom meg azon kezet, a melyik dolgozik. Sokkal örömestebb, mint a melyik a legyezőt forgatja. Ah, önök itt igen szépen laknak! Szűkecskén, de annál közelebb egymáshoz. Azt hiszem, nem igen ijednek meg ilyen magánosan. Itt legalább nem igen lehet titkolózni egymás előtt. Az ilyen szűk szállásnak is megvan a maga előnye. Az embereknek nem igen kell benne egymást keresni. Aztán sok jó ember elfér egy kis helyen. Az Isten áldása legyen rajta. Tehát ha megengedi alezredes úr! Kérem: nekem mindig alezredes úr lesz. Itt nem hallja senki. Lássunk hozzá, a miért ide parancsolni méltóztatott, lássunk az ügyletünkhöz. Kérem, ha nincs több egy széknél, én állhatok.</p>
               <p>De előkerült a másik is. Biz azt pohárszéknek használták. Nekik kettőjüknek egy szék is elég volt. Ha Richard ült rajta, akkor Edith az ölében ült. (Erre a találmányra lehetne pátenst kérni.)</p>
               <p>– Tehát kezdjük az elején, alezredes úr. Az asszonyságot nem fogja sérteni a dolgunk. Én is hiszem. Egy szív egy lélek.</p>
               <p>A szatócs elővette zsebéből a papirba csavart krétát.</p>
               <p>– Tehát legyen ön olyan kegyes: sziveskedjék nekem feldiktálni, kiknek tartozik?</p>
               <p>Richardnak e dologban jó emlékezete volt. Eszébe jutott minden hitelezője, a legcsekélyebb tartozás is. Salamon irta azokat egymás alá az asztalra.</p>
               <p>– Nagy összeg, tetemes summa pénz, szólt, szemöldeivel mozgatva kerek sipkáját, Salamon. Erőszakos nagy tömeg pénz! Hm, hm!</p>
               <p>És egyet szippantott fekete burnótos szelenczéjéből. Megkinálta Edithet is. Az megköszönte. Nem szereti a tubákot.</p>
               <p>– Majd megszokja, ha a férj sokszor nem lesz itthon. A jó asszonyok mind rászoknak a tubákra. Az bizonyítja, hogy hívek a férjeikhez. No majd később. Hát alezredes úr, én úgy gondolom, hogy ön még nem volt teljes koru, mikor ezeket az adósságokat csinálta.</p>
               <p>– De teljes becsületű mindig voltam!</p>
               <p>– Ah! Ez már nagy mondás. Ezt már fel lehet jegyezni. «A becsületem soha se volt kiskorú!» Lássa, nagyságos asszony, ilyen ember ez az ön férje. Tékozló fiu! A becsületét többre becsüli kétezer forintnál. Ne szeresse őt!</p>
               <p>Edith válaszul nevetett és megcsókolta Richardot.</p>
               <p>– Jól van, alezredes úr, hanem hát van egy bevett szokás. Mindennapos. Úgy híják, hogy Vergleichsverfahren. Az ember kiegyezik a hitelezőivel bizonyos százalékban. Azok is engednek, örülnek, ha az elveszettnek hitt pénz egy részét megkapják. Ez igen tisztességes alku.</p>
               <p>– De én nem állok bele. Forintot forintért, a hogy én kaptam, a hogy nekem adták. Én azon szegény emberektől, kik az én becsületemben bíztak, kik hittek szavamban, egy fillért sem vonhatok el, s a becsületemből perczenteket nem engedek le. Inkább magam szükölködöm.</p>
               <p>– Javíthatatlan ember! – Pedig már látja: családja van. – Jobb gondolatokra kellene jönnie. – Jól van, no; nem szóltam semmit. – Ha most kard volna az oldalán, hogy csörömpölne vele! – Hát most adja elő, miből fogjuk mind ezt fedezni? Miből fogjuk törleszteni?</p>
               <p>Azzal két rubrikát huzott az asztalon a krétával, a tele lajstrom fölé irta, hogy: «Soll», az üres fölé, hogy: «Haben».</p>
               <p>– Tehát legelőször is anyámtól kapok havonkint száz forintot, annak felét a törlesztésre fordítom.</p>
               <p>– Felét? És beleegyezik a nagyságos asszony?</p>
               <p>– Oh igen! sietett válaszolni Edith.</p>
               <p>Salamon felirta azt az összeget a «Haben» alá.</p>
               <p>– Azután ötven forint havi díjt kapok a gépgyári munkám után, ennek felét szintén a törlesztésre adom, másik fele marad nőmnek ruházatra.</p>
               <p>– Ah minek az nekem? szólt bele Edith. Hiszen jó anyánk annyi ruhát küldött ajándékba nekem, hogy soha el nem szakgatom. Irasd be az összeget egészen.</p>
               <p>És addig erőszakoskodott, míg azt a teljes összeget be nem irta Salamon a «Haben» rovatba.</p>
               <p>Akkor aztán az öreg szatócs feltolta könyökéig a kabátja ujját, mintha valami nagyot akarna kanyarítani, a mihez hozzákészülés kell és mondá:</p>
               <p>– Ehhez járul már most még Liedenwall Edith kisasszony menyasszonyi hozománya: háromszázezer ezüst forint.</p>
               <p>És aláirta számokkal vastagon: 300,000 forint.</p>
               <p>Mind a ketten ránéztek, hogy minő tréfa ez? </p>
               <p>Akkor a vén szatócs felállt és megfogta mind a kettőnek kezét.</p>
               <p>– Asszonyom! Uram! Én önöknek szerencsét kivánok egymáshoz. Önök megérdemelték egymást. A mit mondtam, a mit ide irtam, az komoly dolog. Es már most tudják meg tőlem eddigi viszontagságaiknak egész titkát. Üljenek le ide mellém, kérem. Van még egy szék. A hogy szokták: ketten egy székre. Én azt szeretem látni.</p>
               <p>«A mit önők kiálltak, kezdé a szatócs, az nem volt ingyen. Annak nagy volt a díja. Egy kapitális! Mert ne higyjék azt, hogy valaki csak azért tesz rosszat, mert az őtet mulattatja. Azért szokás rosszat tenni, mert az nagy perczentet hajt. Ezt tartják. Én nem tartom. Én azt mondom, hogy becsületesnek lenni a legjobb üzlet. Itt a példa. De hát hadd kezdjem az elején. Önöknek egy nagybátyjuk volt, Plankenhorst Alfréd, gazdag ember, agglegény. Sajátságos büszke ember. Én ismertem jól, mert bankárja voltam, pénzét kezeltem; minden családi ügyébe be voltam avatva.»</p>
               <p>«Az öreg báró egy végrendeletet tett, melyben minden vagyonát: bécsi palotáját és tőkepénzét unokahugainak, Plankenhorstné asszonynak és leányának hagyományozta.»</p>
               <p>«Az öreg úr sokáig élt. Az öreg emberek rendesen sokáig élnek, kivált ha gazdagok; a hosszú idő alatt az ifju leány valami törvényes félreértésbe keveredett szerelem dolgában, a mit az ügyvédek úgy neveznek, hogy «az executiónál kezdte a processust».</p>
               <p>«No, megtörtént. Nem ritka eset az.»</p>
               <p>«Hanem az öreg bárók az ilyesmiben nagyon scrupulosusok. Először, mert öregek, másodszor, mert bárók.»</p>
               <p>«Plankenhorst Alfréd más végrendeletet készített. Fölkereste egy távolabbi rokonának árván maradt kis leányát, Liedenwall Edith kisasszonyt, s azt Plankenhorsték nevelésére bízta.»</p>
               <p>«És aztán a másik végrendelete így hangzott:</p>
               <p>«Ha Plankenhorst Alfonsine becsülettel férjhez megy és rangjához illő állással elfeledteti tévedését, akkor a tőkepénznek kapja meg felét.»</p>
               <p>«Ha aztán Liedenwall Edith is férjhez megy, tisztességes emberhez, kapja az összeg másik felét.»</p>
               <p>«Ha Liedenwall Edith elébb férjhez megy, legyen az összeg egészen az övé.»</p>
               <p>«Ha Liedenwall Edith férj nélkül marad, ha kolostorba megy, vagy oly bukást követ el, melyet a jó világ meg nem bocsát: az egész összeg a Brigitta-szűzek kolostoráé legyen s annak csak kamatjait élvezzék, a míg élnek a Plankenhorst úrnők.»</p>
               <p>«Nem lett volna szabad e végrendeletről senkinek tudni, egyedül nekem, ki annak végrehajtásával voltam megbízva; de a titkár, ki azt leirta, elárulta azt a Plankenhorst-nőknek. Azok tudták.»</p>
               <p>«És már most gondoljanak önök azon eseményeken végig, a mik önök közt történtek és meg fogják találni mindennek a magyarázatát: legelső találkozásuktól legutolsó kiűzetésükig.»</p>
               <p>«Mikor bezárták önöket egy magára hagyott lakásba, egyedűl. Mikor Baradlay Richardot el akarták ölni, mint Liedenwall Edith vőlegényét. Mikor Liedenwall Edithet a kétségbeeséssel akarták oda űzni, hogy felvegye a zárdaszűzek fátyolát; mikor a bőszült, lázongó csőcseléket ráuszították a Brigitták kolostorára, melyben Liedenwall Edith volt. Midőn kifenték a hóhér pallosát Liedenwall Edith vőlegénye számára. Miért volt? Pénzért volt! Az ördög nem dolgozik száz perczenten alul!»</p>
               <p>«Én mindezt láttam, tudtam, figyelemmel kisértem. Oh! nekünk, porban csúszó embereknek nagyon jó politziánk van. Belátunk a házakba, a szívekbe. Még a zsebekbe is!»</p>
               <p>«Ez az utolsó a legérzőbb organum. Minden ér, minden ideg beleszolgál.»</p>
               <p>«Önöket ez a felfedezés meg fogja nyugtatni az emberiség iránti hitükben.» </p>
               <p>«Az emberek nem rosszak ingyen: csak úgy a rosszaság szeretetéből.»</p>
               <p>«Hazugság az, hogy a sátán rossz lélek; – csak éhes lélek.»</p>
               <p>«Ha hasznot nem várna belőle, nem tenne semmi rosszat, otthon heverne és pihentetné a testét.»</p>
               <p>«A legelső rossz tette is spekuláczió volt.»</p>
               <p>«Mikor az almát megetette az első asszonynyal, így spekulált: Ha örökké csak az a két ember lesz a világon, ezek után én igen szegényül fogok megélni. Legyen belőlük ezer millió. Akkor aztán nekem is jut egy kis komfort.»</p>
               <p>«Azért én az ördögöt nem úgy itélem meg, mint más. Neki is joga van élni. «Leben und leben lassen.» Hanem aztán érje be a maga apanageával. Hiszen van tágas kvártélya és fütőszere! Ez elég szép!»</p>
               <p>«Plankenhorstéknak megmarad a belvárosi házuk. Az is szép birtok. Annak ugyan ők tíz esztendő alatt végére fognak járni. De hát uram Isten! olyan idő van-e most, a mikor még valaki a tíz esztendő utáni dolgokra is gondol?»</p>
               <p>«A ki a mezők liliomait és a ki a ballet hölgyeit ruházza, majd gondoskodni fog Alfonsineról is.»</p>
               <p>«Mi nem fogjuk irigyelni a szerencséjét.»</p>
               <p>«Hiszen mi nekünk magunknak is annyi van, hogy még ebben az óriási nagy teremben sem férne el, ha magunkban nem tartanók.»</p>
               <p>– Nos hát alezredes úr! alezredesné asszonyság! tetszik-e önöknek így az ügyek elintézése?</p>
            </div>
            <div type="div2" rend="P12">
               <head>Húsz Év Mulva.</head>
               <p>Történetünk be van fejezve, csak a számadás van hátra. A számadás: elvesztett és visszanyert lelkekről.</p>
               <p>Palvicz Ottó fiát, mint saját gyermekét nevelte Baradlay Richard. </p>
               <p>A kis Károlyka eszes fiú volt: tanulékony. Kissé önfejű és makacs, de azt a nevelés szelidítheti s helyes irány jellemzővé idomíthatja át.</p>
               <p>«Magam is ilyen önfejű ficzkó voltam kicsiny koromban.» Szokta őt menteni Richard.</p>
               <p>Jöttek kis testvérkék is időjártával Károlyka mellé, és soha sem vette észre senki Richard családjában: melyik az édes gyermek, melyik a fogadott?</p>
               <p>Sokat betegeskedett a fiu. Az első három év nyomorát sokáig birta kiheverni. Edith éjeket töltött betegágya mellett. A fiu nagyon szerette fogadott szülőit.</p>
               <p>Mikor tizenkét éves lett a fiu, egyszerre átcsapott kedélye a legrosszabbra.</p>
               <p>Nem akart többé tanulni; boszantotta nevelőjét; a kis gyermekekhez kegyetlen volt; kereste, hogy hol tehessen valami kárt a háznál s szembeszállt fogadott szülőivel.</p>
               <p>Richard azt mondta, hogy ez csak a kamaszévek hozománya. Minden suhancz ilyen infámis rossz, mikor a feje lágya kezd benőni. Ez olyan krizis a gyermekeknél, mint a fogzás. No bizony, ha akkor majd mindjárt kidobnák a gyereket az ablakon, mikor a foga nő és egész nap rossz!</p>
               <p>Károlykát nem kellett az ablakon keresztül kidobni, megszökött ő magától is.</p>
               <p>Szöktében holmi keze ügyébe esett ezüstnemüket is magával vitt utiköltségül.</p>
               <p>Richard utána ment és felnyomozta.</p>
               <p>Ráakadt egy korhely-barlangban. – Már akkor nem volt semmi az ezüstneműből, sem a magával vitt ruhákból. Azok helyett mindenféle rongyos, piszkos öltözet volt a nyakába hányva. Azt mondta, hogy a másikat ellopták tőle.</p>
               <p>Richard hazavitte a fiút ismét a házához. Kegyesen, szeliden beszélt hozzá. Egy kézzel meg nem ütötte, egy rossz szóval meg nem riasztotta.</p>
               <p>Csupán azokat a rongyos ruhákat, a mikben rátalált, zárta egy szekrénybe s ha a fiu visszaesési rohamokat tanusított, olyankor Richard e rongyokat a szekrényből eléje tartotta:</p>
               <p>– Ez az, a mit az önfejüségeddel szereztél magadnak!</p>
               <p>Valami egy évig aztán töredelmesnek látszott. De meghunyászkodásán észrevehető volt az alattomosság. Tettető volt és fondor.</p>
               <p>Egy napon, mikor Richardnak hosszabb útra kellett menni, ismét eltünt. Ezuttal nem vitt el magával semmit. Hanem annak a szekrénynek a zárába, melyben ama rongyos ruhái álltak, bele volt törve egy kulcs.</p>
               <p>Mintha azt a szekrényt akarta volna felnyitni, s aztán a nem hozzá való kulcs tollát bele törte.</p>
               <p>De hát mit akart azokkal a rongyos ruháival? Miért akart azokhoz ily alattomosan hozzá jutni? Mi lehet azokban?</p>
               <p>Richard csak akkor kezdett e rongyokra figyelmes lenni s átkutatta azokat.</p>
               <p>A felöltöny bélésébe bevarrva talált egy levelet.</p>
               <p>Abban a levélben ez volt:</p>
               <p>«A te gyámapád megölte a te apádat és kirabolta. Most azért tart magánál, mert furdalja érte a lelkiismeret. Apád nagy úr volt: ezredes, Palvicz Ottó. Anyád pedig előkelő úrhölgy Bécsben. Neked most úrnak kellene lenned, nem pedig apád gyilkosának a kezét csókolnod.»</p>
               <p>Richard könnyen kitalálhatta, hogy ki irta ezt a levelet? Ki az az egyedűli lény a világon, a ki ily ördögi boszuállásra kész legyen ő ellene és Palvicz Ottó gyermeke ellen?</p>
               <p>Ez a levél változtatta meg Palvicz Károly kedélyét.</p>
               <p>Richard még egyszer utána indult, hogy fölkeresi és visszahozza. Talán fel is lehet majd a felől világosítani, mi e rejtélyből a való?</p>
               <p>Nyomozta ismét az eltüntet, míg egyszer megtudta, hogy az anyja házához menekült.</p>
               <p>Hogyan talált oda? </p>
               <p>A közmondás azt tartja, hogy titkok, a miket három ember tud, nem titkok többé.</p>
               <p>Palvicz Károly tehát haza talált az anyja házához.</p>
               <p>Ott szívesen látták megjelenését; de nem hosszú időre.</p>
               <p>Anyja iparkodott sorsáról gondoskodni, beadta a hadi tengerészethez.</p>
               <p>Egy év múlva aztán kapott tőle Richard levelet, tele szánó-bánó töredelemmel. Elmondta, minő rossz dolga van. Richard házánál a legutolsó szolga úr ő hozzá képest. Itt mindenki üti-veri. És koplal. Szidta az anyját, a ki ide beszerezte. A tizenötéves gyermek már itélt az anyja fölött. Az egy világhölgy, kinek víg termeiben nincs helye egy nagy kamasz fiunak. Szívtelen hölgy. A nagyanyját is elpusztította a háztól, rábizonyítva, hogy megtébolyodott. Azt most az őrültek házában tartja. Hát a fiával hogy bánt volna jobban? Őt is azzal a biztatással bolondította, hogy majd hadapródnak adja be havi fizetéssel a tengerészethez s közönséges matrózinasnak adta be. – Könyörög végre Richardnak, hogy szabadítsa őt meg e helyzetéből. Váltsa ki onnan. Örökre hű, engedelmes fia, szolgája fog lenni!</p>
               <p>«A tengeren megtanul az ember imádkozni.»</p>
               <p>Richard utána ment, kiváltotta.</p>
               <p>De házához nem vitte többé. Beadta a legjobb hitelű nevelő-intézetbe. Fizetett érte, a mit kértek.</p>
               <p>Persze, hogy a fiu végiglakta Pest valamennyi nevelőintézetét. Sehol sem tűrték meg félesztendőnél tovább.</p>
               <p>Végre Richard nagyot gondolt: hazavitte magához. Azt tette fel, hogy ebből a fiuból okvetlen derék embert fog faragni! Maga fogja őt nevelni. Azontúl saját szobájában tartotta; mindenüvé magával vitte; oktatta, tanította; közölte vele saját eszméit. Igyekezett őt szabadelvű, magasröptü gondolatok által fölemelkedésre bírni.</p>
               <p>A kísérletnek az lett a vége, hogy a fiu beárulta gyámapját, mint veszélyes felforgatópárti főnököt. Akkor azokra épen rossz idők jártak. </p>
               <p>Richardot befogták többekkel együtt, hurczolták, vallatták másfél esztendeig; akkor aztán kibocsátották azzal az utasítással, hogy máskor megválogassa az embereket, a kik előtt politikáról beszél, mikor a levegő tele van provisoriummal.</p>
               <p>Richard még akkor sem tudta elítélni gyámfiát, csak az «anyja vérét» átkozta benne. És törte a fejét rajta, hogy mit gondoljon ki jövendőjére nézve?</p>
               <p>E gondtól megszabadult, mert a fiu azalatt beállt önkénytesnek. Úgy híttak egy hirtelenében toborzott ezredet. Bevettek oda minden gyereket.</p>
               <p>Onnan írt még azután csak keserves bűnbánó levelet Richardhoz. Ott nem tetszett neki még az élet!</p>
               <p>Már akkor nem ment érte Richard, csak a váltságdíjat küldte meg, a mennyit kér az állam, azért, hogy elengedi valakinek hazája védelmezését. A fiura pedig rábízta, hogy válaszszon magának valami tisztességes életpályát. Akármi legyen az, számíthat az ő segélyére.</p>
               <p>A fiu aztán választott is. A legtisztességesebbet. Beállt fináncznak.</p>
               <p>Ott azután egészen jól érezte magát.</p>
               <p>Richard utána járt, hogy sorsát ott is előre mozdítsa. Fölhasználta befolyását az alkotmányos korszak férfiainál, hogy gyámfiának előléptetését eszközölje. Azt el is érte. Palvicz Károly a hivatalnoki osztályba emelkedett, s ott úgy látszott, hogy meg is ragadt.</p>
               <p>Voltak ugyan apró, financzialis természetű kellemetlenségei, hanem azokat a gyámatya rendesen elintézte, mielőtt kritikussá fajulhatott volna a baj.</p>
               <p>Így teltek el a napok, a míg nagykoruságát elérte.</p>
               <p>Egy délelőtt, mikor a hosszú teremben, a mit bureaunak neveznek, több kollegájával együtt szaporítja a számokat, jön be a bureau chefje s mondja neki, hogy:</p>
               <p>– Hallod-e te. Ide kinn van egy asszony, a ki téged keres.</p>
               <p>– Fiatal? </p>
               <p>– Nem tudom; a te brancheod a spiritus. Vedd az alcoholometert és méresd meg.</p>
               <p>– Elegáns?</p>
               <p>– Tertia qualitæt.</p>
               <p>Palvicz kiment az őt kereső nőhöz, ki az előszobában várt reá.</p>
               <p>Kopott elegantiába öltözött, viselt fiatalságu nő volt az.</p>
               <p>Mikor kilépett Palvicz Károly, a hölgy egyszerre nyakába borult és elkezdett sírni.</p>
               <p>– No no no, asszonyom. Csak csendesen. Hátha nem én vagyok az, a kit keres.</p>
               <p>– Palvicz Károly!</p>
               <p>– Igen.</p>
               <p>– Az én fiam!</p>
               <p>– Teringettét, madám, mikor először volt szerencsém, akkor nem volt ilyen kopott. De hát miben lehetek szolgálatjára?</p>
               <p>– Oh! én nagyon szerencsétlen vagyok.</p>
               <p>– Azt mindjárt gondoltam. De hát hova tette ön a szerencséjét?</p>
               <p>– Koldussá lettem.</p>
               <p>– Az szép mesterség. Csak értsen az ember hozzá. Még jövedelmi adó alá sem esik. De hát hova tette ön a palotáját?</p>
               <p>– Oh! a gonosz emberek, a hitelezők, elfoglalták tőlem.</p>
               <p>– Átkozott hitelezők! Nem kellett volna velük ismeretséget kötni. De hát én grófokat és bárókat is láttam a házadnál, persze, csak egy pillanatra, a míg a tengerre nem küldtél. Azokat is a hitelezők vették el?</p>
               <p>– Oh! mikor az ember szerencsétlenségre jut, akkor senki sem akarja megismerni.</p>
               <p>– Látod, milyen bölcs lesz az ember, vége felé.</p>
               <p>– És most nincs hová hajtanom a fejemet: egyedűl a te kebledre.</p>
               <p>– No, azzal volna még rajtam csak segítve. Semmi sem hiányoznék a boldogságomból, mint az, hogy most a nyakamra jőjj.</p>
               <p>– Fiam! Édes fiam!</p>
               <p>– Bezzeg, a míg jó dolgod volt, a míg gazdag voltál, nem mondtad, hogy «fiam! édes fiam!» Én magam is alig élhetek. Én nem tudok neked adni egy piczulát sem. Az ellen, hogy koldulj, in thesi, semmi kifogásom, hanem hogy én tőlem koldulj, az ellen idején reklamálok.</p>
               <p>– Ne szólj hozzám ily kegyetlenül, anyád vagyok.</p>
               <p>– Én pedig annyi jót sem tehetek veled, a mennyit te tettél az anyáddal, hogy vénségére az őrültek házába beszerezted; nekem nincs annyi befolyásom.</p>
               <p>– Károly! Fiam. Én cseléded leszek. Mosok rád! főzök, takarítok, csak engedd, hogy meghúzhassam magamat egy fedél alatt.</p>
               <p>– No hiszen csak ez a szerencse kellene nekem. Hogy megtudják itt ezek a kuruczok, hogy te vagy az anyám. A nélkül is nagyon szeretnek. Tudod, milyen elátkozott neved van ebben az országban! Minden gyerek tudja, hogy miket tettél. Utoljára oda át is meggyülöltek, mert mikor már nem kaptál tárgyat az árulkodásra, koholt összeesküvéseket jelentettél fel, míg végre kikergettek mindenünnen, s most, mikor szerencsésen egyesítetted magadban a nevetségest a gyülöletessel, ide jösz az én hátamra, hogy vigyelek tovább. Nem viszlek én! Ha valaki megtudja, hogy kivel ölelkezem itt, végem van. Ha neked egy hatost adok, nem kapom meg a drágasági pótlékot, mint könnyelmü pazarló. Azt mondom, keress magadnak valami gazdagabb fiut.</p>
               <p>Egy öreg irodaszolga ott az előszobában nem állhatta meg szó nélkül ezt a szívtelen beszédet.</p>
               <p>– Ejh, ejh, uram; már csak mégis az anyjával nem kellene önnek így beszélni.</p>
               <p>Palvicz Károly rátekintett. Félénk volt. Akárki szembe szállt vele, nem merte letorkolni, ha férfi volt.</p>
               <p>– No jól van no! Itt most nem beszélhetek veled, mindenféle ember előtt; hanem majd gyere el hozzám délután két órakor a szállásomra, ott aztán majd kedélyesen diskurálhatunk. Nesze, itt a lakásom czíme.</p>
               <p>Azzal odaadta a némbernek látogatójegyét s visszatért a bureauba.</p>
               <p>– No’s ki volt az? kérdezék tőle a kiváncsi kollegák.</p>
               <p>– Hát képzeljétek: megszaporodtam egy anyával!</p>
               <p>– S mit csinálsz vele?</p>
               <p>– Kiadom dajkaságba.</p>
               <p>Nem sokára ismét bejött az iroda főnöke.</p>
               <p>– Te Palvicz! Ma nagy szerencséd van. Gyámapád keresett.</p>
               <p>– Hát mért nem jött be?</p>
               <p>– Nem akart a dolgodban háborítani.</p>
               <p>– Mit hozott?</p>
               <p>– Pénzt.</p>
               <p>– Sokat?</p>
               <p>– Nagyon sokat.</p>
               <p>– Kitelik tőle, a milyen bolond. Mennyi az a sok?</p>
               <p>– Valami ötezer forint. Nesze, itt van.</p>
               <p>Palvicz Károly bámulva vette át a levelet, melyben a pénz volt, s ez a néhány sor:</p>
               <p>«– Palvicz Károly! Ön nagykorú lett s ezzel én megszüntem önnek gyámatyja lenni. Önnek atyja halála óráján nekem átadta vele volt pénzét. Hogy mennyi volt az, meglátja ön az átvevő hadparancsnok elismervényéből. Önnek atyja azt kivánta, hogy ez összeget, mikor ön nagykoruvá lesz, kézbesítsem önnek. Azon idő óta takarékpénztárban feküdt az, s a kamatok mindig hozzácsatoltattak. Most az egészet kézbesítem önnek. Fordítsa hasznos czélra. Baradlay Richard.»</p>
               <p>– Hahhó! kiálta fel Palvicz Károly. Quinterno! Egy braziliai nagybátya, a ki meghalt! Bajtársak, ma mind Frohnernél ebédelünk. Lesz pezsgő, osztriga. Oda jőjjetek három órakor, mindenkit megvendégelek ma.</p>
               <p>– Még talán az édes anyját is! sugá neki a vén irodaszolga.</p>
               <p>– No természetesen!</p>
               <p>Azzal becsapta a sok számu könyveit. Szedte a kalapját, s futott a bureauból. Nem is igyekeztek visszatartóztatni.</p>
               <p>Hanem biz az nem vendégelte meg sem az anyját, sem a kollégáit sem pezsgővel, sem osztrigával; hanem futott egyenesen haza, bőröndjét összecsomagolta, s onnan a budai vasutra; ott kapott egy vegyes vonatot, mely épen indulóban volt Trieszt felé, arra felült és hátra sem nézett többet.</p>
               <p>A kopott ruhás úrhölgy pedig pontban két órakor megjelent a fia szállásán. Azt azonban zárva találta. A bérlő, kitől fia egy szobát bírt, egy hátrahagyott névjegyet adott át neki, melyre ez volt írva:</p>
               <p>«Madame!</p>
               <p>Én megyek Amerikába: oda, remélem, nem tetszik utánam jönni!</p>
               <p>Adieu!»</p>
               <p>Még csak borítékba sem volt zárva.</p>
               <p>A szerencsétlen asszony aztán ott leroskadt a küszöbön. Testi és lelki nyomor összetörték.</p>
               <p>Végső menedékét a szerencsétlen nő azon ápoldában találta, melyet a «magyar gazdasszonyok» alapítottak. Néhány lelkes nő, ki, mert maga sokat szenvedett, ezért úgy áll boszút a sorson, hogy a mások szenvedéseit siet enyhíteni.</p>
               <p>Palvicz Károly anyja ez ápoldába jutott. Eszméletlenül hozták ide s lázban jött magához.</p>
               <p>Mikor eszmélni kezdett, épen akkor járta végig az ápolda lakosztályait a hölgyek napi bizottmánya az orvos kiséretében.</p>
               <p>Az orvos jelenté a két bizottmányi tagnak, hogy egy új beteget hoztak be, ki súlyosan szenved; de baja nem olyan, mely rögtön lefolyna, évekig el fog tartani és nincs már számára az alapítványból több üres hely. Nem tudják, mit csináljanak vele. Kénytelenek lesznek más kórháznak átadni.</p>
               <p>Az egyik úrhölgy magas, fenkölt alak volt; halavány szép matrona-arcz, mely ifjúdadnak volna még mondható, ha minden ezüst nem volna már rajta; haj és szemöldök és szempillák. Pedig a szemek még most is oly ragyogók, tele fénynyel, tele lélekkel.</p>
               <p>A szépség ideálja az – hatvan évvel.</p>
               <p>A beteg nő arczán két tűzfolt gyullad ki ez alak láttára. Megismerte a közeledő nőt. Baradlay Kazimirné az.</p>
               <p>– Hogy hívják e beteget? kérdé Baradlayné az orvostól.</p>
               <p>Az orvos sugva lehelli oda neki a nevet.</p>
               <p>Baradlayné bámulva tekint a kór-hölgy arczára, s aztán kétkedve ingatja fejét. Francziául mond az orvosnak:</p>
               <p>– Az nem lehet! Én ismertem azt a hölgyet nagyon közelről. Az egy ideál szép volt.</p>
               <p>A beteg pedig ért francziául, s e szóknál elsápad az arcza.</p>
               <p>Tehát annyira el kellett vesztenie szépségét, hogy még csak el sem hiszik neki, hogy ki volt?</p>
               <p>Ez legjobban fáj mindazon kínok között, a mik gyötrik.</p>
               <p>A magas, fehérhajú hölgy odalép hozzá: megfogja a kezét, s angyali szelidséggel kérdezi tőle:</p>
               <p>– Régóta szenved ön?</p>
               <p>A kérdezett nem felel, csak lehunyja szemeit, hogy elzárja lelkét, nehogy ez a másik lélek behatolhasson oda.</p>
               <p>– Legyen nyugton és ne aggódjék sorsa miatt.</p>
               <p>Azzal az orvoshoz fordul.</p>
               <p>– Orvos úr! Én a mai nagy nap emlékére egy új ágyat alapítok ez intézetben s kivánom, hogy e szegény szenvedőt minden ápolással ellássák az én költségemre.</p>
               <p>Az orvos kiváncsi tudni, miért nevezte az úrnő e napot nagy napnak. </p>
               <p>Baradlayné felel rá szelid, nyugodt, enyhült hangon:</p>
               <p>– Mai nap vétettem fel Jenő fiam hamvait a kerepesi temetőből, s vitettem át a családi sírboltba.</p>
               <p>– Jenő? szólt bámulva az orvos. Tehát nem Ödön volt az, a ki martyrhalált halt?</p>
               <p>– Végzetes névcsere történt. Jenő sietett Ödön helyett megjelenni s bátyja családjáért ő áldozta fel magát – legkedvesebb fiam!</p>
               <p>És szemei nem könyeztek már e szónál. Most már boldogsággá szentesült ez érzés.</p>
               <p>– Csak egy maroknyi hamv volt már belőle; csak egy pár ismertető platina inggomb, mely bizonyítá, hogy az a hamv az övé volt, és a hamv között három ólom-golyó.</p>
               <p>Az úrnő megmutatta az egyiket. Fekete lánczon hordta azt keblében.</p>
               <p>És dicsőülten derengett arcza hozzá. Nem sírt.</p>
               <p>Hanem az a másik asszony ott a kórágyon a pokol minden vizióit végig szenvedte e nehány szó alatt.</p>
               <p>Tehát még a halált sem remélheti többé mint nyugodalmat! még a túlvilágot sem mint menedéket; még az Isten végtelen irgalmára sem számíthat; mert ha Isten megbocsát is neki, ő maga nem bocsáthatja meg magának soha azt, a mit tett!</p>
               <p>Az ősz úrnő tova halad a termeken; ő pedig ott marad egyedül, lelkének soha el nem alvó kisérteteivel.</p>
            </div>
            <div type="div2" rend="P12">
               <head>Végszó.</head>
               <p>Nagy idő múlt a nagy harcz óta! – Húsz év. – Egy század ötöde: egy ifjúkor.</p>
               <p>Uj sarjadék képezi az emberiség tavaszkorát, mely minden találkozásnál tudatja velünk, a mit oly nehezen akarunk elhinni, hogy már megvénültünk.</p>
               <p>A budai várkertben buja zöldben nő a fű, – s a zöld füvön, az arany verőfényen fehér báránykával játszik mosolygó arczú kis gyermek, – s kék és fehér mezővirágokból koszorut fon a fehér bárányka nyakába.</p>
               <p>… Jó az Isten! – Zöld fűvet ád a harczáztatta földnek; fehér bárányt a zöld fűnek; ártatlan szelid angyalkát játszótársúl a báránynak; – feledés írját a mély sebnek; – jobb idők reményét a szegény magyar nemzetnek.</p>
            </div>
            <div type="div2" rend="P12">
               <head>Tartalom./x/</head>
               <div type="div3" rend="P14">
                  <head>II. KÖTET.</head>
                  <list type="unordered">
                     <item>Egy nemzeti hadsereg <ref target="#6332333210775222713_61893-h-0.htm.html#Page_1">1</ref>
                     </item> 
                     <item>A szalmakomisszárius <ref target="#6332333210775222713_61893-h-0.htm.html#Page_6">6</ref>
                     </item> 
                     <item>Az első tandíj <ref target="#6332333210775222713_61893-h-1.htm.html#Page_27">27</ref>
                     </item> 
                     <item>A betyár <ref target="#6332333210775222713_61893-h-1.htm.html#Page_35">35</ref>
                     </item> 
                     <item>A Királyerdőben <ref target="#6332333210775222713_61893-h-1.htm.html#Page_50">50</ref>
                     </item> 
                     <item>A haldokló ellenfél hagyatéka <ref target="#6332333210775222713_61893-h-2.htm.html#Page_58">58</ref>
                     </item> 
                     <item>Napfény és holdfény <ref target="#6332333210775222713_61893-h-2.htm.html#Page_66">66</ref>
                     </item> 
                     <item>Sötétség <ref target="#6332333210775222713_61893-h-2.htm.html#Page_79">79</ref>
                     </item> 
                     <item>Mindenváró Ádám <ref target="#6332333210775222713_61893-h-2.htm.html#Page_88">88</ref>
                     </item> 
                     <item/> 
                     <item>Sorsát senki sem kerülheti el <ref target="#6332333210775222713_61893-h-3.htm.html#Page_107">107</ref>
                     </item> 
                     <item>Egy magános lovag <ref target="#6332333210775222713_61893-h-4.htm.html#Page_124">124</ref>
                     </item> 
                     <item>Várharcz mennykövekkel <ref target="#6332333210775222713_61893-h-4.htm.html#Page_132">132</ref>
                     </item> 
                     <item>Zenith <ref target="#6332333210775222713_61893-h-5.htm.html#Page_157">157</ref>
                     </item> 
                     <item>Az eldobott lélek <ref target="#6332333210775222713_61893-h-5.htm.html#Page_168">168</ref>
                     </item> 
                     <item>Ephialtes <ref target="#6332333210775222713_61893-h-5.htm.html#Page_179">179</ref>
                     </item> 
                     <item>Perhelia <ref target="#6332333210775222713_61893-h-6.htm.html#Page_190">190</ref>
                     </item> 
                     <item>Régi jó barátok <ref target="#6332333210775222713_61893-h-6.htm.html#Page_194">194</ref>
                     </item> 
                     <item>Nadir <ref target="#6332333210775222713_61893-h-6.htm.html#Page_203">203</ref>
                     </item> 
                     <item>A nem mutatott levél <ref target="#6332333210775222713_61893-h-6.htm.html#Page_218">218</ref>
                     </item> 
                     <item>Egy ember a kit még eddig nem ismertünk <ref target="#6332333210775222713_61893-h-7.htm.html#Page_224">224</ref>
                     </item> 
                     <item>A túlvilágról <ref target="#6332333210775222713_61893-h-7.htm.html#Page_230">230</ref>
                     </item> 
                     <item>A kőszivű ember előtt <ref target="#6332333210775222713_61893-h-7.htm.html#Page_237">237</ref>
                     </item> 
                     <item>A börtön távirdája <ref target="#6332333210775222713_61893-h-7.htm.html#Page_239">239</ref>
                     </item> 
                     <item>Az első tőrdöfés <ref target="#6332333210775222713_61893-h-7.htm.html#Page_240">240</ref>
                     </item> 
                     <item>A fejgörcsök napján <ref target="#6332333210775222713_61893-h-7.htm.html#Page_241">241</ref>
                     </item> 
                     <item>A tőr hegye letörve <ref target="#6332333210775222713_61893-h-7.htm.html#Page_248">248</ref>
                     </item> 
                     <item>A kőszivű ember felel <ref target="#6332333210775222713_61893-h-7.htm.html#Page_253">253</ref>
                     </item> 
                     <item>A kérő <ref target="#6332333210775222713_61893-h-8.htm.html#Page_254">254</ref>
                     </item> 
                     <item>Comedie of errors <ref target="#6332333210775222713_61893-h-8.htm.html#Page_262">262</ref>
                     </item> 
                     <item>A szenvedések kulcsa <ref target="#6332333210775222713_61893-h-8.htm.html#Page_266">266</ref>
                     </item> 
                     <item>Húsz év mulva <ref target="#6332333210775222713_61893-h-8.htm.html#Page_274">274</ref>
                     </item> 
                     <item>Végszó <ref target="#6332333210775222713_61893-h-8.htm.html#Page_284">284</ref>
                     </item>
                  </list>
                  <p>FRANKLIN-TÁRSULAT NYOMDÁJA.</p>
                  <p>*** END OF THIS PROJECT GUTENBERG EBOOK ***</p>
                  <p>Updated editions will replace the previous one—the old editions will be renamed.</p>
                  <p>Creating the works from print editions not protected by U.S. copyright law means that no one owns a United States copyright in these works, so the Foundation (and you!) can copy and distribute it in the United States without permission and without paying copyright royalties. Special rules, set forth in the General Terms of Use part of this license, apply to copying and distributing Project Gutenberg™ electronic works to protect the PROJECT GUTENBERG™ concept and trademark. Project Gutenberg is a registered trademark, and may not be used if you charge for an eBook, except by following the terms of the trademark license, including paying royalties for use of the Project Gutenberg trademark. If you do not charge anything for copies of this eBook, complying with the trademark license is very easy. You may use this eBook for nearly any purpose such as creation of derivative works, reports, performances and research. Project Gutenberg eBooks may be modified and printed and given away—you may do practically ANYTHING in the United States with eBooks not protected by U.S. copyright law. Redistribution is subject to the trademark license, especially commercial redistribution.</p>
                  <p>START: FULL LICENSE</p>
               </div>
            </div>
            <div type="div2" rend="P6">
               <head>The Full Project Gutenberg License</head>
               <p>PLEASE READ THIS BEFORE YOU DISTRIBUTE OR USE THIS WORK</p>
               <p>To protect the Project Gutenberg™ mission of promoting the free distribution of electronic works, by using or distributing this work (or any other work associated in any way with the phrase “Project Gutenberg”), you agree to comply with all the terms of the Full Project Gutenberg™ License available with this file or online at www.gutenberg.org/license.</p>
               <p>Section 1. General Terms of Use and Redistributing Project Gutenberg™ electronic works</p>
               <p>1.A. By reading or using any part of this Project Gutenberg™ electronic work, you indicate that you have read, understand, agree to and accept all the terms of this license and intellectual property (trademark/copyright) agreement. If you do not agree to abide by all the terms of this agreement, you must cease using and return or destroy all copies of Project Gutenberg™ electronic works in your possession. If you paid a fee for obtaining a copy of or access to a Project Gutenberg™ electronic work and you do not agree to be bound by the terms of this agreement, you may obtain a refund from the person or entity to whom you paid the fee as set forth in paragraph 1.E.8.</p>
               <p>1.B. “Project Gutenberg” is a registered trademark. It may only be used on or associated in any way with an electronic work by people who agree to be bound by the terms of this agreement. There are a few things that you can do with most Project Gutenberg™ electronic works even without complying with the full terms of this agreement. See paragraph 1.C below. There are a lot of things you can do with Project Gutenberg™ electronic works if you follow the terms of this agreement and help preserve free future access to Project Gutenberg™ electronic works. See paragraph 1.E below.</p>
               <p>1.C. The Project Gutenberg Literary Archive Foundation (“the Foundation” or PGLAF), owns a compilation copyright in the collection of Project Gutenberg™ electronic works. Nearly all the individual works in the collection are in the public domain in the United States. If an individual work is unprotected by copyright law in the United States and you are located in the United States, we do not claim a right to prevent you from copying, distributing, performing, displaying or creating derivative works based on the work as long as all references to Project Gutenberg are removed. Of course, we hope that you will support the Project Gutenberg™ mission of promoting free access to electronic works by freely sharing Project Gutenberg™ works in compliance with the terms of this agreement for keeping the Project Gutenberg™ name associated with the work. You can easily comply with the terms of this agreement by keeping this work in the same format with its attached full Project Gutenberg™ License when you share it without charge with others.</p>
               <p>1.D. The copyright laws of the place where you are located also govern what you can do with this work. Copyright laws in most countries are in a constant state of change. If you are outside the United States, check the laws of your country in addition to the terms of this agreement before downloading, copying, displaying, performing, distributing or creating derivative works based on this work or any other Project Gutenberg™ work. The Foundation makes no representations concerning the copyright status of any work in any country other than the United States.</p>
               <p>1.E. Unless you have removed all references to Project Gutenberg:</p>
               <p>1.E.1. The following sentence, with active links to, or other immediate access to, the full Project Gutenberg™ License must appear prominently whenever any copy of a Project Gutenberg™ work (any work on which the phrase “Project Gutenberg” appears, or with which the phrase “Project Gutenberg” is associated) is accessed, displayed, performed, viewed, copied or distributed:</p>
               <p>This eBook is for the use of anyone anywhere in the United States and most other parts of the world at no cost and with almost no restrictions whatsoever. You may copy it, give it away or re-use it under the terms of the Project Gutenberg License included with this eBook or online at <ref target="https://www.gutenberg.org/">www.gutenberg.org</ref>. If you are not located in the United States, you will have to check the laws of the country where you are located before using this eBook.</p>
               <p>1.E.2. If an individual Project Gutenberg™ electronic work is derived from texts not protected by U.S. copyright law (does not contain a notice indicating that it is posted with permission of the copyright holder), the work can be copied and distributed to anyone in the United States without paying any fees or charges. If you are redistributing or providing access to a work with the phrase “Project Gutenberg” associated with or appearing on the work, you must comply either with the requirements of paragraphs 1.E.1 through 1.E.7 or obtain permission for the use of the work and the Project Gutenberg™ trademark as set forth in paragraphs 1.E.8 or 1.E.9.</p>
               <p>1.E.3. If an individual Project Gutenberg™ electronic work is posted with the permission of the copyright holder, your use and distribution must comply with both paragraphs 1.E.1 through 1.E.7 and any additional terms imposed by the copyright holder. Additional terms will be linked to the Project Gutenberg™ License for all works posted with the permission of the copyright holder found at the beginning of this work.</p>
               <p>1.E.4. Do not unlink or detach or remove the full Project Gutenberg™ License terms from this work, or any files containing a part of this work or any other work associated with Project Gutenberg™.</p>
               <p>1.E.5. Do not copy, display, perform, distribute or redistribute this electronic work, or any part of this electronic work, without prominently displaying the sentence set forth in paragraph 1.E.1 with active links or immediate access to the full terms of the Project Gutenberg™ License.</p>
               <p>1.E.6. You may convert to and distribute this work in any binary, compressed, marked up, nonproprietary or proprietary form, including any word processing or hypertext form. However, if you provide access to or distribute copies of a Project Gutenberg™ work in a format other than “Plain Vanilla ASCII” or other format used in the official version posted on the official Project Gutenberg™ website (www.gutenberg.org), you must, at no additional cost, fee or expense to the user, provide a copy, a means of exporting a copy, or a means of obtaining a copy upon request, of the work in its original “Plain Vanilla ASCII” or other form. Any alternate format must include the full Project Gutenberg™ License as specified in paragraph 1.E.1.</p>
               <p>1.E.7. Do not charge a fee for access to, viewing, displaying, performing, copying or distributing any Project Gutenberg™ works unless you comply with paragraph 1.E.8 or 1.E.9.</p>
               <p>1.E.8. You may charge a reasonable fee for copies of or providing access to or distributing Project Gutenberg™ electronic works provided that:</p>
               <p>• You pay a royalty fee of 20% of the gross profits you derive from the use of Project Gutenberg™ works calculated using the method you already use to calculate your applicable taxes. The fee is owed to the owner of the Project Gutenberg™ trademark, but he has agreed to donate royalties under this paragraph to the Project Gutenberg Literary Archive Foundation. Royalty payments must be paid within 60 days following each date on which you prepare (or are legally required to prepare) your periodic tax returns. Royalty payments should be clearly marked as such and sent to the Project Gutenberg Literary Archive Foundation at the address specified in Section 4, “Information about donations to the Project Gutenberg Literary Archive Foundation.”</p>
               <p>• You provide a full refund of any money paid by a user who notifies you in writing (or by e-mail) within 30 days of receipt that s/he does not agree to the terms of the full Project Gutenberg™ License. You must require such a user to return or destroy all copies of the works possessed in a physical medium and discontinue all use of and all access to other copies of Project Gutenberg™ works.</p>
               <p>• You provide, in accordance with paragraph 1.F.3, a full refund of any money paid for a work or a replacement copy, if a defect in the electronic work is discovered and reported to you within 90 days of receipt of the work.</p>
               <p>• You comply with all other terms of this agreement for free distribution of Project Gutenberg™ works.</p>
               <p>1.E.9. If you wish to charge a fee or distribute a Project Gutenberg™ electronic work or group of works on different terms than are set forth in this agreement, you must obtain permission in writing from the Project Gutenberg Literary Archive Foundation, the manager of the Project Gutenberg™ trademark. Contact the Foundation as set forth in Section 3 below.</p>
               <p>1.F.</p>
               <p>1.F.1. Project Gutenberg volunteers and employees expend considerable effort to identify, do copyright research on, transcribe and proofread works not protected by U.S. copyright law in creating the Project Gutenberg™ collection. Despite these efforts, Project Gutenberg™ electronic works, and the medium on which they may be stored, may contain “Defects,” such as, but not limited to, incomplete, inaccurate or corrupt data, transcription errors, a copyright or other intellectual property infringement, a defective or damaged disk or other medium, a computer virus, or computer codes that damage or cannot be read by your equipment.</p>
               <p>1.F.2. LIMITED WARRANTY, DISCLAIMER OF DAMAGES - Except for the “Right of Replacement or Refund” described in paragraph 1.F.3, the Project Gutenberg Literary Archive Foundation, the owner of the Project Gutenberg™ trademark, and any other party distributing a Project Gutenberg™ electronic work under this agreement, disclaim all liability to you for damages, costs and expenses, including legal fees. YOU AGREE THAT YOU HAVE NO REMEDIES FOR NEGLIGENCE, STRICT LIABILITY, BREACH OF WARRANTY OR BREACH OF CONTRACT EXCEPT THOSE PROVIDED IN PARAGRAPH 1.F.3. YOU AGREE THAT THE FOUNDATION, THE TRADEMARK OWNER, AND ANY DISTRIBUTOR UNDER THIS AGREEMENT WILL NOT BE LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH DAMAGE.</p>
               <p>1.F.3. LIMITED RIGHT OF REPLACEMENT OR REFUND - If you discover a defect in this electronic work within 90 days of receiving it, you can receive a refund of the money (if any) you paid for it by sending a written explanation to the person you received the work from. If you received the work on a physical medium, you must return the medium with your written explanation. The person or entity that provided you with the defective work may elect to provide a replacement copy in lieu of a refund. If you received the work electronically, the person or entity providing it to you may choose to give you a second opportunity to receive the work electronically in lieu of a refund. If the second copy is also defective, you may demand a refund in writing without further opportunities to fix the problem.</p>
               <p>1.F.4. Except for the limited right of replacement or refund set forth in paragraph 1.F.3, this work is provided to you ‘AS-IS’, WITH NO OTHER WARRANTIES OF ANY KIND, EXPRESS OR IMPLIED, INCLUDING BUT NOT LIMITED TO WARRANTIES OF MERCHANTABILITY OR FITNESS FOR ANY PURPOSE.</p>
               <p>1.F.5. Some states do not allow disclaimers of certain implied warranties or the exclusion or limitation of certain types of damages. If any disclaimer or limitation set forth in this agreement violates the law of the state applicable to this agreement, the agreement shall be interpreted to make the maximum disclaimer or limitation permitted by the applicable state law. The invalidity or unenforceability of any provision of this agreement shall not void the remaining provisions.</p>
               <p>1.F.6. INDEMNITY - You agree to indemnify and hold the Foundation, the trademark owner, any agent or employee of the Foundation, anyone providing copies of Project Gutenberg™ electronic works in accordance with this agreement, and any volunteers associated with the production, promotion and distribution of Project Gutenberg™ electronic works, harmless from all liability, costs and expenses, including legal fees, that arise directly or indirectly from any of the following which you do or cause to occur: (a) distribution of this or any Project Gutenberg™ work, (b) alteration, modification, or additions or deletions to any Project Gutenberg™ work, and (c) any Defect you cause.</p>
               <p>Section 2. Information about the Mission of Project Gutenberg™</p>
               <p>Project Gutenberg™ is synonymous with the free distribution of electronic works in formats readable by the widest variety of computers including obsolete, old, middle-aged and new computers. It exists because of the efforts of hundreds of volunteers and donations from people in all walks of life.</p>
               <p>Volunteers and financial support to provide volunteers with the assistance they need are critical to reaching Project Gutenberg™’s goals and ensuring that the Project Gutenberg™ collection will remain freely available for generations to come. In 2001, the Project Gutenberg Literary Archive Foundation was created to provide a secure and permanent future for Project Gutenberg™ and future generations. To learn more about the Project Gutenberg Literary Archive Foundation and how your efforts and donations can help, see Sections 3 and 4 and the Foundation information page at www.gutenberg.org.</p>
               <p>Section 3. Information about the Project Gutenberg Literary Archive Foundation</p>
               <p>The Project Gutenberg Literary Archive Foundation is a non-profit 501(c)(3) educational corporation organized under the laws of the state of Mississippi and granted tax exempt status by the Internal Revenue Service. The Foundation’s EIN or federal tax identification number is 64-6221541. Contributions to the Project Gutenberg Literary Archive Foundation are tax deductible to the full extent permitted by U.S. federal laws and your state’s laws.</p>
               <p>The Foundation’s business office is located at 809 North 1500 West, Salt Lake City, UT 84116, (801) 596-1887. Email contact links and up to date contact information can be found at the Foundation’s website and official page at www.gutenberg.org/contact</p>
               <p>Section 4. Information about Donations to the Project Gutenberg Literary Archive Foundation</p>
               <p>Project Gutenberg™ depends upon and cannot survive without widespread public support and donations to carry out its mission of increasing the number of public domain and licensed works that can be freely distributed in machine-readable form accessible by the widest array of equipment including outdated equipment. Many small donations ($1 to $5,000) are particularly important to maintaining tax exempt status with the IRS.</p>
               <p>The Foundation is committed to complying with the laws regulating charities and charitable donations in all 50 states of the United States. Compliance requirements are not uniform and it takes a considerable effort, much paperwork and many fees to meet and keep up with these requirements. We do not solicit donations in locations where we have not received written confirmation of compliance. To SEND DONATIONS or determine the status of compliance for any particular state visit <ref target="https://www.gutenberg.org/donate/">www.gutenberg.org/donate</ref>.</p>
               <p>While we cannot and do not solicit contributions from states where we have not met the solicitation requirements, we know of no prohibition against accepting unsolicited donations from donors in such states who approach us with offers to donate.</p>
               <p>International donations are gratefully accepted, but we cannot make any statements concerning tax treatment of donations received from outside the United States. U.S. laws alone swamp our small staff.</p>
               <p>Please check the Project Gutenberg web pages for current donation methods and addresses. Donations are accepted in a number of other ways including checks, online payments and credit card donations. To donate, please visit: www.gutenberg.org/donate</p>
               <p>Section 5. General Information About Project Gutenberg™ electronic works</p>
               <p>Professor Michael S. Hart was the originator of the Project Gutenberg™ concept of a library of electronic works that could be freely shared with anyone. For forty years, he produced and distributed Project Gutenberg™ eBooks with only a loose network of volunteer support.</p>
               <p>Project Gutenberg™ eBooks are often created from several printed editions, all of which are confirmed as not protected by copyright in the U.S. unless a copyright notice is included. Thus, we do not necessarily keep eBooks in compliance with any particular paper edition.</p>
               <p>Most people start at our website which has the main PG search facility: <ref target="https://www.gutenberg.org/">www.gutenberg.org</ref>.</p>
               <p>This website includes information about Project Gutenberg™, including how to make donations to the Project Gutenberg Literary Archive Foundation, how to help produce our new eBooks, and how to subscribe to our email newsletter to hear about new eBooks.</p>
            </div>
         </div>
      </body>
   </text>
</TEI>
