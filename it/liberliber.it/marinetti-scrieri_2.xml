<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Scrieri 2</title>
            <author>Marinetti, Filippo Tommaso </author>
         </titleStmt>
         <editionStmt>
            <edition>
               <date>2021-10-14T10:54:29.051000000</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
      </profileDesc>
      <revisionDesc>
         <listChange>
            <change>
               <name/>
               <date>2022-09-25T16:52:47.825512760</date>
            </change>
         </listChange>
      </revisionDesc>
   </teiHeader>
   <text>                               
      <body>
         <author>Marinetti, Filippo Tommaso</author>
         <head>Scrieri 2</head>
         <div type="div1">
            <head>L’alcòva d’acciaio</head>
            <subtitle>ROMANZO VISSUTO</subtitle>
            <div type="div2" rend="P150">
               <head>I.<lb/>L’OFFENSIVA DELL’AMORE</head>
               <p>La sera del primo giugno 1918 nella baracca dei bombardieri piantata spavaldamente a sghimbescio sopra una cresta montana di Val d’Astico, si mangiava e beveva allegramente. Le lunghe lunghe forchette rosse del tramonto s’intrecciavano con le nostre, arrotolando gli spaghetti sanguigni e fumanti. Una ventina di ufficiali, tenenti, capitani, colonnello Squilloni giocondo e pettoruto a capo-tavola. Fame da bombardieri dopo una giornata di lavoro duro. Silenzio religioso di bocche che masticano preghiere succolente. Teste chine sui piatti. Ma i più giovani non amano le pause, e vogliono ridere, agire. Sanno la mia fantasia feconda in beffe e mi eccitano con occhiate. C’è troppo silenzio a tavola, e il buon dottore è troppo gravemente assorto nel rito della pasta asciutta.</p>
               <p>Con quattro bocconi io placo il mio stomaco poi mi alzo e brandendo una forchettata di spaghetti, dico ad alta voce:</p>
               <p>— Per non impantanare la nostra sensibilità, spostamento di due posti a destra, march!</p>
               <p>Poi tirando su alla meglio piatti, bicchiere, pane, coltello, spingo brutalmente il mio compagno di destra, che a malincuore cede, tira su tutto anche lui e spinge a destra. I giovani, pronti, eseguiscono l’esercizio, ma il dottore sbuffa, brontola, grida. Lo sollevano di peso. Il piatto di maccheroni gli si rovescia sulla giubba. Crollo di bicchieri Inondazione di vino. Risate, urli, schiamazzo. Tutti spingono il dottore, lo pigiano come l’uva. Schizzano le sue urla.</p>
               <p>Dominando il tumulto, io comando:</p>
               <p>— Spostamento riuscito! Tutti seduti! Ma guai, guai a chi lascia ancora impantanare la propria sensibilità!... E tu, caro dottore, non dimenticare che la più alta e preziosa delle virtù è l’elasticità. Come potresti, senza elasticità, curare un bubbone, un callo, una sifilide, una otite, o il rammollimento di certi superiori? Con elasticità, abbiamo abbandonato il Carso dopo Caporetto, abbiamo riso mentre il cuore piangeva nella ritirata. Come potremmo, senza elasticità, schiacciare il passatismo austro-ungarico, rinnovare integralmente l’Italia dopo la vittoria? T’impongo, caro dottore, d’interrompere con elasticità futurista la tua spanciata passatista!</p>
               <p>Tutti ridono. Il dottore mi guarda spaventato. Minacciandolo burlescamente, impongo:</p>
               <p>— Per non impantanare la nostra sensibilità, piatti e bicchieri nelle mani! Giro totale della tavola, in corteo!</p>
               <p>Il frastuono diventa infernale. Urti, scossoni, «Basta!» «Finiamola!» pugni, capitomboli, «Accidenti!». Vortice rullio e beccheggio. Ma i giovani sono tenaci e con forza imprimono alla ressa un giro tumultuoso intorno alla tavola. Piace molto al colonnello il gioco bizzarro. Soltanto il dottore non si diverte. Dov’è, il dottore? Dov’è? Tutti lo cercano. È fuggito sulla terrazza col suo piatto di pasta asciutta.</p>
               <p>Fuori, fuori all’assalto! e si finisce il pranzo alla rinfusa, sbandati, con grande scrosciar di risate nella risata fulva del Tramonto, tutto nuvole di cristallo incandescente, bottiglie spumeggianti d’oro, cirri di porcellana viola affastellati, luminoso banchetto aereo sospeso a picco sulla pianura veneta crepuscolare.</p>
               <p>I miei amici cantavano intorno al dottore l’inno della burla futurista:</p>
               <p rend="start italic">Irò irò irò pic pic<lb/>Irò irò irò pac pac<lb/>Maa – gaa – laa<lb/>Maa – gaa – laa<lb/>RANRAN ZAAAF</p>
               <p>Uccidevano così le nostalgie.</p>
               <p>Alla vigilia di una grande offensiva nemica i combattenti italiani dovevano spesso subire una ben più pericolosa offensiva; l’offensiva dei Ricordi Amorosi. La sentivamo accanirsi sopra di noi e in noi, nel nostro cuore e sulle labbra – quella sera fra gli agili ventagli di piume rosate del cielo e i fiumi interni del nostro sangue felice. Ero seduto col colonnello Squilloni, il capitano Melodia, il tenente Bosca e il mio attendente Ghiandusso, sull’orlo a picco della alta montagna scoscesa.</p>
               <p>Muti in ascolto sorseggiavamo la sera dolce fresca mordente come certe bevande arabe impreziosite e profumate di spezie e di fiori. Guardavamo le città dell’immensa pianura veneta. Sentivamo laggiù Milano. A quell’ora la ribollente città lombarda, dopo il lavoro curvo accanito, accendeva tutti i suoi lumi azzurri guardando e bevendo con tutte le sue finestre l’ossessionante linea curva del Fronte.</p>
               <p>Le sue 800.000 anime buttavano via sul selciato i corpi affranti gretti e rapaci per salire in alto e vedere, vedere. Su, su, a grandi grappoli colorati, salivano le anime come palloncini sfuggiti alle mani dei bimbi. Finalmente potevano immaginare, forse vedere ciò che i fratelli, i padri, gli sposi, gli amanti facevano, combattevano, soffrivano laggiù.</p>
               <p>Io parlavo a Zazà, la mia cagnetta di guerra, fulva grassotta agile e intelligentissima bastarda, nata sul Piave da una foxterrier purissima e da un cane randagio. Una di quelle lunghe tenerissime conversazioni astratte, piene di una filosofia indulgente tra due animali di sesso diverso uno dei quali dimentica volentieri il suo genio per essere semplicemente un cane. Mi sentivo cane per la mia fedeltà generosamente data, prodigata, al nome radioso dell’Italia che dal Cengio vedevamo in tutta la sua bella nudità dormente coricata fra i mari il cui respiro salato ci veniva a quando a quando sulle labbra colla brezza.</p>
               <p>I miei amici sgranavano confidenze a mezza voce e ricordi amorosi. Io pensavo al mio probabile passaggio nelle automitragliatrici blindate e sognavo una bella velocissima blindata per inseguire gli austriaci che dovevano fra poco sferrare la loro grande offensiva. Il mio ottimismo era più che mai convinto della vittoria finale. L’idea della morte non preoccupava nessuno.</p>
               <p>Il capitano Melodia, viso asciutto e tagliente, occhi furbi, languidi di ricco signore romano, ufficiale di cavalleria, volontariamente passato nei bombardieri per amore del pericolo e per onorare il padre senatore. Anima vivacissima piena di allegre pazzie e di buffonate temerarie. Era celebre per le sue bizzarrie e avventure originali. Afflitto da una blenorragia doveva, prima della guerra entrare all’ospedale o fare istruzione ai suoi soldati. Preferì fare istruzione in Piazza d’armi e comandare il suo squadrone stando seduto in carrozzino con a fianco l’attendente. Brandiva la frusta con la mano destra per dare i comandi mentre guidava il suo cavallo con le briglie nella sinistra. Un’altra volta mandato in servizio di pubblica sicurezza in un villaggio di Romagna si fece passare per principe del sangue, ingravidò la figlia del sindaco e passò in rivista, il giorno dello Statuto, pompieri, società operaie e carabinieri. Ebbe due mesi di fortezza.</p>
               <p>Ora Melodia, sentendo parlare di morte, interviene dominando la conversazione:</p>
               <p>— In guerra, non ebbi mai la paura di morire. Son sicuro che non l’avrò neanche nella prossima battaglia. Però, la conosco... La provai lontano dal fronte, in condizioni veramente eccezionali. Ero all’ospedale di Torino, un anno fa, per la mia ferita. Già guarito con una voglia pazza di divertirmi e l’impossibilità assoluta di uscire dall’ospedale. Divieti e sentinelle feroci. Pensai per tre giorni al mezzo di fuggire. Al quarto una idea di genio: mi introduco nella camera mortuaria. I piantoni discutono intorno al cadavere enorme di un Alpino che non si poteva fare entrare in una cassa troppo corta. Aiuto anch’io. Tentiamo vanamente. La cassa troppo corta è messa da parte e i piantoni se ne vanno. Intanto io complotto con un mio amico e decido. La notte stessa rientro nella camera mortuaria e mi sdraio nella cassa da morto troppo corta, ma sufficiente per me. Mentre io bestemmio sotto per il rumore, l’amico mi inchioda sopra il coperchio alla meglio, per modo che una lunga fessura mi permetta di respirare. All’alba avvenne ciò che avevo preveduto. I portatori macchinalmente mi sollevarono, mi buttarono con brutalità sul carro. Questo sgangheratissimo e trascinato da due rozze entrò due o tre volte nelle rotaie del tram con degli scossoni da staccarmi le budella. Ad un tratto sento trombettare un automobile con ferocia ingiuriante. Cosa fa il mio cocchiere? Certo dorme. Perchè non si scansa? C’erano anche due autocarri che mi correvano addosso addosso... e urlai urlai dal terrore! Sentivo veramente sentivo il glaciale e lacerante terrore di morire.</p>
               <p>Il racconto vissuto del capitano Melodia fu acclamato.</p>
               <p>Tutti lo sapevano capace di quello e d’altro. Ma le risate morivano sotto le ampie troppo soavi carezze della notte che dopo l’offensiva dei ricordi amorosi e delle nuvole carnali sferrava una delirante offensiva di stelle negatrici d’ogni eroismo terrestre. Stelle, stelle, stelle, che beffeggiavano con lunghi trilli bianchi la compattezza delle montagne e lo sforzo entusiasta delle cime, e la statura atletica del nostro bel colonnello Squilloni ritto davanti a noi.</p>
               <p>Squilloni è un simpaticissimo quarantenne, fiorentino pieno d’ingegno. Maffia del suo capello alpino un po’ piccolo sul viso giocondo fiero. Occhi celesti di sbarazzino senza ironia. Gesti violenti che contrastano col sorriso offerto per piacere a tutti. Comandante energico ma paterno dei bombardieri che lo adorano.</p>
               <p>Conosciutissimo nei caffè di Vicenza, di Thiene, di Schio dove passa e ripassa muscoloso pettoruto col suo giardino multicolore di decorazioni, raccogliendo sorrisi speciali di cocottes e contraccambiandoli con risatine subito ricomposte nella fierezza militare.</p>
               <p>Bell’uomo che avrebbe tutte le fortune con donne della buona società; forse disilluso, ora amante amato di tutte le prostitute.</p>
               <p>Per loro canta accompagnandosi sulla chitarra, seccato se qualcuno canta insieme con lui. Magnifico ufficiale, quattro volte medagliato, ottimo organizzatore di batterie, goliardico e carnascialesco re dei bordelli.</p>
               <p>Squilloni si volta e parla con voce importante all’Italia, alle città della pianura, a noi: «Le stelle non mi piacciono e neanche le nuvole rosee che paiono, a voialtri poeti, seni e cosce di donne. Domani si va tutti, figliuoli, a fare un bagno di carne da Madama Rosa».</p>
               <p>Il giorno dopo tutti nell’autocarro della spesa, per Campiello e Mosson fino a Thiene, sbattuti dalle risate trionfali del Colonnello Squilloni che ci conduceva verso ciò che chiama l’unico paradiso!</p>
               <p>Sforzo del motore nelle salite vruu truu vruu truu. Poi respirazione dilatata in discesa vraaaa svaaaa err tling tlaang.</p>
               <p>Polverone. Odore di morte a Campiello. Vi sono trincee colme di cadaveri della prima offensiva austriaca. Qui la nostra difesa fu accanita.</p>
               <p>A un chilometro dalla casa ospitale, una automobile militare ci sorpassa, filando a tutta velocità forse collo stesso obbietivo. La sua sirena si sforza di imitare il raglio d’un asino in amore.</p>
               <p rend="center"> iii ooo iii ooooo</p>
               <p>Noi sorpassiamo dei piccoli plotoni di scozzesi in gonnella, rudi gambe e polpacci abbronzati e bitorzoluti. Marciano a passo ritmato più rapido del passo militare alla conquista dei piaceri facili. A frotte veloci meno ordinate, ufficiali e soldati grigioverdi.</p>
               <p>Stop. Entriamo nella graziosa villetta. Per ufficiali. Fumo, fumo, fumo. Non si respira, tenenti e capitani in grigio verde tozzi rudi, sporchi polverosissimi, frustino o bastoncino in mano, tintinnio di speroni, nei corridoi da transatlantico.</p>
               <p>Le dame sembrano tutte bellissime, delicatissime, troppo fragili. Strane statuette di cristallo, fra i voluminosi rullanti e beccheggianti maschi di guerra in foia.</p>
               <p>Il colonnello Squilloni è festeggiatissimo.</p>
               <p>— Lei... ho già avuto il piacere di conoscerla. Mi ricordo, nel bordello di Cervignano, offensiva di Maggio.</p>
               <p>— Signor colonnello, si ricorda di Madama Rosa a Cormons? Mi disse: Salutami tanto il caro Squilloni!...</p>
               <p>Interviene un capitano inglese ubriaco:</p>
               <p>— Moi aussi, monsieur le colonnel, je vous ai connu au bordel de Verona.</p>
               <p>Squilloni rideva godeva da studente o marinaio l’allegria del bordello, scalo di tutti i cuori naviganti in guerra. Comprensione e cordialità assoluta di popoli e sessi alleati.</p>
               <p>Prima saletta: Porta aperta con tenda sulla campagna torrenzialmente inondata di stelle che aspetta gli areoplani. Nel centro la lampada con tendina blu scura proietta un tondo cerchio di luce studiosa e scientifica sul tavolo. Luce d’intenso lavoro spirituale. Luce per progetti d’ingegneria. Sembra un laboratorio preparato per una veglia saggia e feconda. Quale incubo feroce ha scatenato tanti sessi vocianti in questo asilo del pensiero? Tin tin toc ploc di piedi sulla scala di legno. Un grosso tenente di fanteria con ampio ondeggiamento del corpo imbottito e armato spinge su come un pastore la donna scelta pecora fronzoluta mezzo nuda che sembra adornarsi salendo delle foglie verdi e dei papaveri della tappezzeria. Una magrissima biondina che tutti chiamano non si sa perchè <hi rend="italic">pantera</hi>, gira coraggiosamente col suo fragile corpo minuto fra le gomitate i fianchi rocciosi e le dure pistole degli ufficiali. Tutti guardano in alto verso il corridoio dove le porte si richiudono ogni tanto su dei chiarori di camere chirurgiche per rapide operazioni. Meccanizzazione dell’amore. Sento la casa vibrare di un meccanico ininterrotto stantuffare d’istinti rudi denudati di ogni civiltà. Instancabili donne-motori.</p>
               <p>Uragano di rumori, voci, luci.</p>
               <p>Urari-ciacipiera-teloo... Io sono ancora vergine questa sera... Non ci credo... Andiamo a godere biondino... Dove è andato il pancione?...</p>
               <p>Viva il nostro colonnello Squilloni! Urla risate applausi, tutti si precipitano verso il divano dove il capitano Melodia che ha indossato una vestaglia gialla finge di sedurre il tenente Bosca e lo tiene fra le braccia. Comincia poi il giuoco tradizionale di spingere a viva forza e trasportare in camera un amico che non si decide, mentre altri catturano una ragazza. I due pigiati a spintoni e a pedate sono insaccati nella porta semi aperta.</p>
               <p>— Via, via, presto, forza, dentro! Ti abbiamo scelto la bimba, eccola pronta!</p>
               <p>Una milanese pallida, carina, con i capelli corti, neri, ricci e cocciuti pettinati all’indietro, mi bacia. La seguo. Camera piccolissima, letto grande, coperta rossiccia gibbosa, bitorzoluta, tutta sporca di piedi eroici per continuare e imitare forse le Doline del Carso perdute. Ma si ripigliano, si ripiglieranno con la sana virilità della razza che sa prendere bene e tenere sotto le donne e le montagne sue. Plafone ingenuo e primitivo. Odore acuto di Contessa azzurra.</p>
               <p>— Come ti chiami?</p>
               <p>— Maria.</p>
               <p>— Di che parte d’Italia?</p>
               <p>— Sono Milanese.</p>
               <p>— Anch’io.</p>
               <p>— Vieni sarai contento.</p>
               <p>E mi abbraccia col tin tin glin glin di troppi braccialetti.</p>
               <p>Quando ritorno in sala un mio amico dice a Maria che sono Marinetti. Maria pianta il nuovo cliente viene da me, mi dà un bacio e dice:</p>
               <p>— Se avessi saputo che tu eri il celebre futurista ti avrei dato dei baci più raffinati.</p>
               <p>— Perchè?</p>
               <p>— Perchè ho letto tutti i tuoi libri. Ero abbonata anche a Lacerba.</p>
               <p>Esco. Giù, fuori della porta, vedo tre soldati che parlano a una prostituta alla finestra. Si tengono per mano come collegiali, scherzano indecisi, ansiosi. La prostituta è scesa anch’essa. Si avvicina ai soldati. Dà in fretta 5 lire a ognuno di loro poi ripassando di corsa vicino a me seguita dai soldati mi dice:</p>
               <p>— Mi facevano pietà.</p>
               <p>Mi dirigo verso l’autocarro dicendo a Squilloni:</p>
               <p>— Bordello! Ultimo rifugio del cuore!</p>
               <p>— Certamente, risponde Squilloni, il bordello è la soluzione sintetica di tutti i problemi dell’Amore. Credo che avrete finalmente sconfitto tutte le offensive delle nostalgie sentimentali.</p>
               <p>— No, non ho pensato all’amore. Ho ideato invece l’architettura del mio nuovo libro che sarà meraviglioso, siatene sicuro.</p>
               <p>Voglio che questo libro danzi, danzi, danzi vivo e palpitante con ritmo giocondo fra le mani del lettore. Voglio che la sua danza pazza d’amore e di sconfinato eroismo trasformi le mani del lettore in quelle agilissime del giocoliere. Scatterà anch’egli fuor dalla poltrona e ritto si sforzerà di aumentare la sua statura sulla punta dei piedi ballerinamente nell’ebbrezza ascensionale che lo spingerà a gareggiare in temerario equilibrismo col ritmo selvaggio del mio libro. Sarà ebbro di guardarlo in alto quasi in bilico sull’improvviso zampillo di gioia che gli schizzerà dal cuore. A braccia aperte aspetterà che ricada che ricada finalmente.</p>
               <p>Ma intendiamoci parlo del lettore geniale, amico d’ogni coraggio spirituale! Con ferocia brutale il mio libro piomberà sul naso del passatista imbelle acidulo e occhialuto che trema sotto i suoi vetri come un microbo sotto il microscopio. Si staccherà da lui per rimbalzargli addosso furente e per schiaffeggiarlo.</p>
               <p>Ma con quanta grazia ridente e primaverile si spalancherà sotto gli occhi vivaci del lettore geniale per profumarne l’anima! Vedo allora gli orli bianchi delle mie pagine fremere ammorbidendosi e iridandosi con gli amoerri beati, la metallicità persuasiva e gli invitanti riflessi rosei-azzurri del mare che scivola, scivola, scivola verso la forza tonda e rossa del sole al tramonto. Ecco il mio libro segue i consigli del mare e veleggia bianco per seguire il sole che scivola esso pure gonfiandosi d’orgoglio e di morte giù dal suo morbido letto di tenerezza crepuscolare.</p>
               <p>Stracciatelo, bruciatelo pure questo libro mio. Rinascerà perfetto. Se un giorno sarà stanco come credo delle stanze chiuse e meticolose fugga, fugga le inevitabili biblioteche e si slanci aprendo le pagine come ali in cielo. Subito immensificato dal suo ardore si tramuterà in un areoplano simile a quello ricco di raggi che si libra e ronza con garriti e applausi sulla mia testa mentre entro nel forte Corbin di Val D’Astico.</p>
               <p>Oggi 11 giugno 1918.</p>
               <p>Sono un tenente dei bombardieri che ha fatto il suo dovere. Ma non mi sento degno di te, libro mio preferito. Mentre il mio cuore batte sicuro il mio passo non lo sa cadenzare con eguale sicurezza. Ho il passo indeciso, malfermo ondeggiante, ferito, che ripete sulla terra le punture dilanianti d’una piaga infame e assillante aperta nel mio fianco. Piaga di Caporetto, piaga enorme che sento vivere soffrire, imputridire e che presto bisogna, ad ogni costo bisogna colmare, colmare con un nuovo ultravermiglio generosissimo sangue a fiotti bollenti, a torrenti nel suo centro e sugli orli il cui viola sinistro ricorda le botti sventrate dai fuggiaschi ubriachi, le schifose avvinazzate bombe incendiarie su Cervignano e il putrido violaceo fuggente tramonto del 27 ottobre. Guarire, guarire quella piaga! La guariremo. Già domino il mio passo e lo cadenzo. La grande battaglia è prossima e tutto nel mio corpo s’avventa verso quell’ora decisiva dalla quale nascerà il nuovo passo Italiano, quello d’avant’ieri sul Carso, passo elastico, martellante, padrone delle nobili elegantemente femminili strade italiane.</p>
               <p>Mi siedo alla mensa dei gloriosi Gialli del Podgora, 11 fanteria, brigata Casale, nel Forte Corbin. Pranzo giocondo, chiassoso. Circa 30 ufficiali pigiatissimi che divorando rossa pasta asciutta parlano golosamente della prossima inevitabile offensiva austriaca. I gialli del Podgora hanno ornato di fiori gialli la sala. Volete che io parli di voi, cari Gialli, della vostra gloria passata e della prossima, sicura?</p>
               <p>Volentieri! Mi abbandono. So che saprete dare col vostro slancio al giallo della smisurata bile italiana lo scoppiarne fragore purpureo della vittoria definitiva!</p>
               <p>Si brinda alla gloria di Boccioni, di Sant’Elia e degli altri futuristi, primi fra tutti gl’interventisti italiani.</p>
               <p>Declamo parole in libertà che varcano tonando le porte della sala aperte sulla terrazza e si tuffano nell’ampio respiro freschissimo dell’Astico. I rumorismi della battaglia Bulgara cantata da me svegliano certo le batterie austriache di Tonezza e gli applausi che li salutano completano la polifonia di echi delle montagne e l’infinita orchestra volubile dei contro-echi. Usciamo sulla terrazza del forte che sbarra a picco la valle profonda di oltre 1.000 metri. Poi su su per una scala di ferro fra i calcinacci e i rottami delle cupole d’acciaio già disalveolate perchè il forte è già in parte smantellato.</p>
               <p>La tenerezza carnale rosea del crepuscolo inonda la vallata, spalma di olii dorati le groppe dure, le gravidanze grottesche, i gomiti ostili, le ondate ribelli e i rigonfiamenti pietrificati delle montagne.</p>
               <p>I nostri 75 campagna rispondono rabbiosamente ai forti austriaci di Tonezza...</p>
               <p>L’altissima terrazza sembra una passerella di corrazzata che navighi nelle acque seriche, viola azzurre dorate del crepuscolo, entrando in un golfo di sogno fra monti sereni che sognano.</p>
               <p>Ecco un nostro 149 del Cengio colpisce un baraccamento austriaco sulla groppa del Cimone. Vi scoppia un’incendio. Lentezza molle disinteressata del suo fumo che sale scapigliandosi e tentacolando con grazia una prima stella.</p>
               <p>Braaaaaa... di echi come frane di ghiaia. Un lontano soavissimo ronzio di aeroplano bevuto dagli ultimi rossori del Tramonto. Cip cip cip d’uccelli negli alberi rabbrividenti. Pi, pi... pi... di pulcini e galline sotto la porta del forte.</p>
               <p>Il maggiore Sannia m’invita a seguirlo nei sotterranei del forte.</p>
               <p>Lunghi corridoi di carcere. Scale a chiocciola fra feritoie di vento azzurro. I nostri passi echeggiano. Pedali d’organo che prolungano cannonate lontane. Una camerata buia con strani movimenti d’alghe marine. Sono soldati che dormono. Altra camerata con respirazioni e puzzi folti, aspri, stipati, selvaggi, ammoniacali. Finalmente un moccolo sospeso lingueggia giallastro e ci guida verso dei pacchi enormi di sonno e di odore di stiva.</p>
               <p>— Su, alzati! dice il maggiore scuotendo uno dei dormienti.</p>
               <p>È un disertore austriaco. Indovino i piccoli occhi celesti nel viso biondiccio. Breve interrogatorio. Appartiene alle truppe d’assalto, parla Italiano, si dice slovacco. Ha lavorato in Italia in una fabbrica di birra.</p>
               <p>— Perchè hai disertato?</p>
               <p>— Perchè il mio tenente mi ha schiaffeggiato ieri. Ogni sera di pattuglia. Sono stanco.</p>
               <p>— L’offensiva austriaca è sicura, non è vero?</p>
               <p>— Sì – e anche la data fissata – il 15 giugno alle 2 e mezza dall’Astico al mare, ma l’attacco importante sarà nel centro.</p>
               <p>— Ti hanno dato da mangiare e da bere?</p>
               <p>— Sì.</p>
               <p>Rimontiamo. Sulla terrazza sotto i trilli gioiosi delle prime stelle fra gli immensi ventagli freschi dell’Astico sicuro ritmato come il sangue d’un uomo forte, il maggiore Sannia dice:</p>
               <p>— Dato lo stato dei due eserciti è ormai sicuro che il primo dei due che oserà un’offensiva generale e non la vincerà sarà perduto per sempre... Quanto diversi, i nostri disertori! Noi abbiamo avuto nella brigata solo 3 soldati fucilati per diserzione. Uno appena uscito dalla linea fu subito inseguito da una pattuglia ordinata da me e fucilato a tre passi dai reticolati austriaci. Gli trovai addosso una lettera che spiegava la sua diserzione veramente strana dato il suo ottimo stato di servizio. Scriveva alla moglie: «Non mi farò ammazzare dal dispiacere. Domani mi darò prigioniero agli austriaci. Conserverò così la pellaccia per il dopo-guerra quando verrò a spaccarti il cuore per pagare il tuo tradimento...» Il secondo disertore fu preso dai carabinieri mentre abbandonava la linea. Disse: «Non vado via per paura. Me ne frego degli austriaci. Voglio andare a Trapani a uccidere mio padre che ogni notte va a letto colla mia fidanzata.»</p>
               <p>E il maggiore concluse: «Con simili disertori si deve assolutamente vincere la guerra.»</p>
            </div>
            <div type="div2" rend="P148">
               <head>II.<lb/>LA DAMA AL BALCONE E LE SERENATE MASSACRATE</head>
               <p>Il 14 Giugno tutto è pronto. La nostra linea aspetta l’urto con sicurezza. Si parla di nuove batterie austriache non ancora individuate. I pessimisti insistono sulla pericolosa propaganda disfattista che Milano e Torino particolarmente inoculano colla posta ai soldati in linea. Io ho trattenuto tutta la posta delle batterie nella baracca del Gruppo. Credo preferibile distribuire un rancio accurato invece di troppi sentimentalismi postali alla vigilia di una battaglia decisiva. Tutto lo schieramento di batterie che dal forte Corbin lungo Val D’Astico gira la cima Ardé e seguendo la cresta di Sculazzon in Val D’Assa raggiunge gli Inglesi a Cesuna, con le sue 200 bombarde, e le mitragliatrici e i fucili della brigata Casale, è pronto all’urto che si prevede furibondo, decisivo.</p>
               <p>Abbiamo bene pranzato nella baracca di legno e lamiera del Gruppo bombardieri, che appoggia le spalle a dei roccioni grigio ferro in forma di piccole torri. Fumiamo serenamente sull’orlo della Vallatella Silà verdissima bacinella quieta, colma di silenzio alpino, sospesa da un lato alle creste del Cengio e dall’altro alla strada che va al forte Corbin. Dolcezza languida, mansueta della sera madreperlacea che cede docilmente all’ombra salente delle valli profonde. Un frastuono ci scuote.</p>
               <p>Allegria degli echi turbati da una singolare mandolinata. Sono i miei bombardamenti che vogliono invitare gli austriaci alla prossima danza. Eccoli sotto di noi. I due primi grattano disperatamente due mandolini, due altri li seguono battendo a gomitate e a calci delle latte di benzina. Dietro viene sculettando e sgambettando il violoncellista. Ha per violoncello un lungo attaccapanni di ferro. L’orchestra si ferma per fare agli ufficiali una serenata, sotto la gesticolazione frenetica del più fantastico direttore d’orchestra.</p>
               <p>Porta in testa una gamella obliqua, sulle 33, a guisa di berretto inglese. Si è legato sul culo le falde rialzate del cappotto per imitare l’antica foggia militare italiana. Buffonescamente insulta i suonatori cadenzando la melopea con lazzi e pernacchi fragorosi. La tempesta di rumori e di grida sveglia gli accampamenti nella Vallatella Silà.</p>
               <p>Applausi. Applausi e ironie volubili degli echi freschi ventilati da morbidi rombi lontani.</p>
               <p>L’orchestra si ferma davanti al Comando del Gruppo. Il capitano mi prega di parlare. Si affollano bombardieri, artiglieri e suonatori.</p>
               <p>— Cari bombardieri, cari artiglieri e fanti d’Italia, grazie di tutto cuore per la serenata a noi e per i meravigliosi pernacchi scagliati contro gli austriaci! La vostra fragorosa allegria dimostra al cielo, al sole che tramonta e alle stelle, che sapete spavaldamente infischiarvi di tutti i pericoli! Voi avrete appreso dalle molte informazioni che se non è certa è probabile la grande battaglia questa notte alle due e mezza. Io personalmente ci credo. Ad ogni modo ciò non vi preoccupa, come vedo, non può preoccupare nessuno poichè altre informazioni e queste certissime mi hanno convinto come hanno convinto tutti i capi che l’intera linea italiana dall’Astico al mare è pronta, assolutamente pronta non soltanto a resistere a qualsiasi offensiva austriaca, ma anche a rintuzzarla vittoriosamente. Ricordatevi: qualsiasi offensiva, anche strapotente, sarà massacrata. Cadorna non era un generale incapace. Ebbe soltanto il torto di non dimettersi, quando si sentì stanco e logorato. Fu lui che scelse la linea del Piave, ed è una linea forte. Ora è di acciaio. Resisterà. La lotta sarà aspra, e vi saranno momenti gravi, forse delle oscillazioni. In quei momenti, pensate che quella pianura veneta, laggiù, è il letto della nostra sposa unica e divina: l’Italia... il letto delle vostre spose che adorate... Voi, ritti in piedi, custodite la porta, e la scala che gli austriaci vorrebbero assalire! Pensate che cedendo il passo un solo istante voi permettereste vergognosamente a quelle canaglie di entrare in casa vostra, piombare nel vostro letto e possedere le vostre donne. Meglio morire! Sono certo che nessuno di voi vorrà essere un vile idiota e becco contento. Ed ora andate a dormire, sarete svegliati a tempo opportuno!</p>
               <p>Giudicai opportuno di svestirmi per riposarmi meglio.</p>
               <p>In branda a 6 centimetri dal tenente Bosca. Abbiamo fra di noi come orinali un bossolo da 75 ed una scatola da conserva. Ogni 5 minuti (verifico l’orologio alla mano) la notte silenziosa succhia una nostra granata da 149 uuuussss uuufff. Mi addormento.</p>
               <p>Alle 2 e mezza siamo svegliati dal bombardamento.</p>
               <p>— Bosca, ci siamo.</p>
               <p>Mentre ci vestiamo sentiamo crescere, addensarsi e centuplicarsi i sibili delle granate austriache che fanno, passando sui roccioni e sul tetto di lamiera, l’illusione d’un’enorme corrente d’acqua col loro rumore di seta lacerata. Passano a un metro o due dalla lamiera che vibra e vanno a scoppiare in val Silà.</p>
               <p>Bombardamento feroce, pieno, continuo. Abbondanza di munizioni. Gli austriaci credono siano annidate molte batterie in Val Silà.</p>
               <p>Siamo tutti in piedi col respiratore inglese bene saldato al viso. Fuori buio. Un vago sentore d’alba verso il Cimone. La vallatella è piena di fragori violenti, irritatissimi, fra le vendette gli squarciamenti e le minacce urlanti degli echi. Controllo tutto, chiamo gli uomini. Sul tetto di lamiera scorre dilatato il fiume dei sibili. Ho l’impressione di essere immerso in quel fiume che cresce. La baracca sembra abbracciata da un’inondazione di sibili. Verifico il respiratore di ogni bombardiere. I gas lagrimogeni cominciano ad agire sui nostri occhi. Bizzarrissima sensazione di piangere senza dolore. Albeggia.</p>
               <p>Tutte le nostre batterie rispondono con un fuoco precipitato. Le vampe continue e fitte vestono il Cengio d’un convulso drappeggio di fuoco. Val Silà è piena di fumi bianchi, grigio-perla che si sfilacciano forati dalle vampe delle nostre batterie.</p>
               <p>Ecco una sorpresa che ci lascia presto indifferenti: un nuovo tipo di granate austriache che scoppiando lanciano in alto lunghissimi vermi ondulosi e perpendicolari alti 50 e talvolta 100 metri.</p>
               <p>Strani vermi di fumo anellato che talvolta non riescono a rizzarsi e allora si sviluppano orizzontalmente scrosciando e borbottando nella vegetazione. Sono granate segnali che servono ad indicare agli osservatori austriaci un punto di caduta invisibile nelle vallate profonde. Le batterie austriache di Campolongo, Luserna, Tonezza, sembrano avere una questione personale con Val Silà. Concentramento di fuoco contro di noi. I telefoni non rispondono più.</p>
               <p>Il mio attendente Ghiandusso viene con una catinella piena d’acqua seguito dalla mia cagnetta Zazà. Ghiandusso le impone i soliti esercizi ed eccola seduta sul culo, schiena ritta con un giornale piegato in bocca.</p>
               <p>Senza togliermi il respiratore, faccio la mia toilette a dorso nudo nell’acqua diaccia. Non posso lavarmi il viso, e parto col capitano per raggiungere i miei amici in batteria a Sculazzon. Il monte Priaforà fiata vampe. Fiati di fuoco tra le labbra nere, occhiate di fuoco sotto le palpebre nere, stilettate di fuoco dalla pancia nera del monte. BRAA bububu BRAA vuvuvu delle valli. La strada che ci conduce a Forte Corbin è tempestata dalle granate. Nel forte trovo il capitano Melodia, magro, onduloso, allegro e pronto alla beffa. Scendiamo con lui in un sotterraneo che dà al camminamento Cima Ardè.</p>
               <p>Il mio capitano si è munito di due lampadine elettriche. Dopo avere seguito per 10 minuti un tortuoso camminamento sotto il cielo sibilante e lampeggiatissimo giungiamo ad un vero pozzo di miniera. Curvi ci inoculiamo in una galleria tutta stillante su un terreno sempre più sdrucciolevole. Il pozzo scende nella spina dorsale di un costone fortificato. Riconosco ormai il cammino che ci deve condurre alla famosa Dama al Balcone. Infatti dieci passi dopo sbocchiamo nel fulgore sfarzoso di centomila feste da ballo riunite. Sono i centomilioni di candele del massimo proiettore che sorveglia le posizioni Austriache in Val D’Astico. Pausa abbacinante. Poi sentiamo la danza furibonda e il ta-ta-ta-ta-tà capriccioso, spietato, ironico e femminile della mitragliatrice Saint-Etienne che, sei metri a destra, sputa come una Andalusa fuoco di passione e garofani rossi dal suo balcone mascherato di fogliami. È lei la leggendaria Dama al Balcone della brigata Casale.</p>
               <p>Una Saint-Etienne prodigiosa. Si ricorre a lei per la difesa dei punti pericolosi. Non si inceppa mai se è servita e accarezzata dal suo amico mitragliere Buco, un pugliese magrolino, olivastro, dagli occhietti furbi tutti a lampi che si mescolano ai lampi d’una risata bianca continua. Meccanico provetto. Non ha mai bisogno di smontare la sua amante per pulirne il cuore. La domina impugnandone la groppa flessuosa, la pizzica, la solletica. E la Dama elegante in nero si curva giù sugli abissi dove fervono le serenate austriache e sputa, sputa i suoi innumerevoli fiori veementi che uccidono i romantici e audaci suoi serenatori.</p>
               <p>Buco mi saluta offrendo la sua risata allegra allo splendore elettrico bianco azzurrino del proiettore. Siamo glorificati, divinizzati dalla versicolore splendida pazzia delle farfalle che si slanciano ebbre d’oro nel gran fascio di luce, cozzano ruzzolano, piroettano contro il grande occhio vetrato divenuto ormai accecante.</p>
               <p>La rabbia delle cannonate in rissa con tutti gli echi mugolanti accresce la fantasia e il mistero di questa notte ultra-romantica innamorata di morte e d’ilarità crudele. Tragicamente come uno spettro dalla tonda pancia di metallo in fusione, il proiettore che funziona a distanza esce dalla sua caverna e s’avanza sul binario Decauville fin sull’orlo della roccia a picco, poi retrocede senza rumore e si cela nel buio.</p>
               <p>Dal fondo della caverna i foto-elettrici regolano, sulla sfera girevole di un apparecchio i movimenti di spostamento e di accensione. Ma le rotaie sotto il proiettore brillano e si torcono come serpenti fosforescenti e il mio sogno ultra acceso vede realmente camminare un formidabile spettro dalla pancia vetrata tutto convulso nello sforzo di liberarsi dalle farfalle in foia. Si avvicina austero e minaccioso alla troppo civetta Dama mitragliatrice che schiamazza, sbraita sempre più contro i suoi corteggiatori della valle.</p>
               <p>La bella Dama d’acciaio respira golosamente l’eccitante miscela degli odori notturni: vaniglia, violette, acacie e menta selvaggia, tutti pepati dall’odore aspro dominatore della balistite.</p>
               <p>Sembra ballare pazza di gioia la sua strana danza a schiena curva. Fumano i suoi capelli sciolti. Il mitragliere le stringe i fianchi e l’ombra ingigantita della coppia bizzarra danza proiettata a cento metri davanti a noi sul tondo, enorme cerchio di luce che il fascio luminoso del proiettore stampa sulla nebbia. Vicino, sotto, sopra, intorno, altre ombre strabilianti: le nostre. Labirintica prospettiva fra gli specchi irreali numerosissimi di questa festa da ballo.</p>
               <p>Buco mi dice: «Come è bella la mia dama! Elegantissima! Come balla bene! È un po’ capricciosa e suscettibile, ma non con me. Con me è buona! Mi è stata sempre fedele, mi preferisce a tutti! Mi dà tutto il suo spirito e il suo ingegno... Gode, veramente gode quando io la olio di baci... ha un odio speciale per quella stupida, pettegola che vorrebbe tenerle testa là davanti a noi!».</p>
               <p>Sentiamo infatti le numerose pallottole della mitragliatrice austriaca frugare brutalmente a 2 metri sopra le nostre teste nella vegetazione buia.</p>
               <p>La Dama al Balcone la deride, la insulta a perdifiato: «Idiooota ta-ta-ta-ta-ta-ta- Idiooota ta-ta-ta-ta-ta.»</p>
               <p>Rispondono tutti gli echi del muraglione di faccia, ma una gran nebbia ci vieta di vedere malgrado gli sforzi insolenti del proiettore la strada austriaca da dove scendono gli assalitori. Gli echi irritati o sedotti ridono essi pure, conquistati dalla festa da ballo, moltiplicando i loro lunghi</p>
               <p rend="center">gia-a-a-a-a-a gia-a-a-a-a-a gia-a-a-a-a-a</p>
               <p>Sembrano frane di ghiaia o meglio grida di popolo sfamato sotto l’opulenza esplodente di questi palazzi rocciosi. Le stelle altissime palpitano come segnali luminosi di una lontanissima battaglia di pianeti.</p>
               <p>No! no! sono le sonagliere di molleggianti equipaggi invitati celesti! Mille, mille bocche ridenti di dame lontanissime affacciate allo Zenit. Si sbracciano, si sbracciano per gettare nella grande festa da ballo perle, perle ossessionanti e tali da mutare presto la danza in una rissa di folgori avvinghiate, che si contendano delle campane montane. Ma le stelle purtroppo sono già ridiventate ciò che sono in realtà: i rubini che ornano i volanti dinamici delle gonne alle divine ballerine che non balleranno purtroppo mai con noi! Saluto Buco, e passo sotto una vôlta fronzuta. Urto nelle spalle di un enorme bombardiere.</p>
               <p>Siamo in una delle piazzole della batteria di Melodia. Fooc! srrrrrrrrrrrr. Seguiamo in alto l’ascensione di una bomba da 58. Eccola già in discesa mugolando giù giù nella vallata SCRABRAAANG. Si riprende il camminamento.</p>
            </div>
            <div type="div2" rend="P148">
               <head>III.<lb/>LA BATTAGLIA CHIMICA E GLI ALONI AZZURRI</head>
               <p>Nei prati alti che strapiombano sulla confluenza dell’Astico e dell’Assa, la battaglia si spalanca davanti a noi con un milione di vampe febbrili e dei vasti roteanti volumi d’aria che ci squassano fra la vegetazione torturata e singhiozzante.</p>
               <p>A destra scoppia nel folto fogliame nero</p>
               <p rend="center">SGRAGRANG-GRAANG</p>
               <p>una Spraangranata. Il graticcio di verdura che ricopre il camminamento diventa per me un pergolato satanico dai grappoli furibondi. La terra sembra sventrata dagli atletici colpi di reni delle nostre bombarde. Invisibili sotto di noi slanciano a gara con brutalità ubriaca i loro bottiglioni di sciampagna esplosiva in alto, in alto e li guardano ammirati la bocca al cielo, senza curarsi degli immensi tondi maestosi rimbombi che quell’alcool massacrante produce a 600 metri sotto di loro. Ci sdraiamo per riprendere fiato su un declivio mentre la luce torbida dell’alba sbianca la curva dei fumi e svela sui fianchi prativi di Campolongo in faccia a noi i villaggi di Rotzo e di Albaredo. Piccole mandre di casette bianche dal tetto rosso, umili, timide, infantili, estatiche, beate.</p>
               <p>Le nostre batterie da 149 tirano accanitamente con sempre nuove rotaie buttate sulla valle contro la Croce di Alenburg. La Croce appare incensata da fumi bianchi, neri; blocchi, cerchi, ovi, losanghe, pacchi di fumo che spacchettano delle stelle violente d’argento votivo.</p>
               <p>Più giù 3 case di Rotzo godono d’essere spaccate. Si fumano spensieratamente da sè come pacifiche sigarette. Invitano, implorano o sfidano le granate nostre che le sfondano con voluttà crudelissima. Il villaggio di Rotzo ha delle linee semplici, caste, sante come dipinto da Giotto sotto gli elastici ondulanti arabeschi e guinzagli che gli scaglia forse il genio dinamico plastico di Boccioni. I volumi mostruosi e lenti dei fumi sono assaliti dalle pressioni d’aria formidabile, giganteschi boa di forze torride che li arruffano, impacchettano, globalmente. Salgono i fumi, ma sono ricacciati giù, scopati dalle ventate furenti e rinascono più tenere, più tranquille, più attente, più sottomesse le sette casette di Rotzo. La luce che cresce dà ai tetti il colore del sangue. Sono forse segnate per il macello quelle strane pecorelle? Il campanile è da tempo decapitato. Penso al tragico fermento molecolare di quelle fragili mura che presentono l’urto acuto di diabolico pesce d’acciaio che li sfascerà. Sembrano anche bianche polpe di cadaveri in fondo al mare grigio verde fumoso di quest’alba sottomarina fra gli assalti voraci degli innumerevoli squali esplosivi.</p>
               <p>Valli, valloni, valloncelli, burroni, vallette, conche e torrentelli si sono svegliati, gemono, singhiozzano e strillano a perdifiato. Poi una collera li invade e scoppiano ovunque moltiplicando i loro grugniti, rutti, sputacchi, vomiti lugubri. Le valli ampie sono sdegnose nelle loro digestioni sonore e senza fretta ingoiano i pesanti fragori per rivomitarli masticatissimi tra i denti stridenti dei loro echi che brillano e tintinnano di passione.</p>
               <p>Sentiamo sotto i piedi risuonare i polmoni, le budella e fino in fondo lo sfintere della montagna dove si sono infilati, asserragliati e stipati infiniti rumori. Alle nostre spalle frana una valanga di echi appassionatissimi. Li distinguo tutti: ovoidali, sferici, serpentini, piramidali, cubici, stracciati, tutti accalcati nella furia goliardica di partecipare alla battaglia. Risse, corse, fughe, salti, capitomboli e coiti forsennati di rumori.</p>
               <p>Ormai gli echi si sono fatti esperti, attentissimi, tutti al loro posto come vedette.</p>
               <p>SPRANG-SPRANG di cannonata e BRAAAA BRAAAA di echi. Vi sono in alto loggioni di Echi affollatissimi che fischiano. Sono molto più numerosi delle cannonate. Ogni cannonata è aspettata da 10, 20, 30 echi pronti a schiacciarne il fragore sbranarlo, lacerarlo, liquefarlo, spremerlo, allungarlo, spezzettarlo per poi riscagliare tutto con schizzi, sputi, scherzi, rabbuffi e risate, risaaaate, risaaaate infiniiiiiiiiite.</p>
               <p>Sento lontanissimo dietro di me rumoreggiare dei colossi che certo buffonescamente calpestano la lamiera del mare Adriatico. Certo le platee della pianura veneta applaudono e ridono. Nel cielo, migliaia di rumori ginnasti dondolano sui trapezi del vento, giuocano e ridono.</p>
               <p>Noi non possiamo ridere, colla faccia presa dal respiratore inglese, che ci dà, colle sue tubature, dei profili di originalissimi palombari immersi in un mare di gas asfissianti e lagrimogeni. Ecco la terribile iprite!</p>
               <p>Gli ufficiali verificano il respiratore inglese sul viso dei soldati. Hanno tutti il naso prolungato mostruosamente dalla tubatura di caucciù che scende nella gialla musetta. Alcuni sembrano formichieri, altri fanno oscillare dei misteriosi cordoni naso-ombelicali. Una luce di rogo crepita improvvisamente dietro di noi: sono strani viluppi neri di resina e catrame che cuociono e fumano sospesi su cavalletti come porci impalati, spandendo un acre odore-vapore anti-ipritico.</p>
               <p>La trincea sembra un laboratorio chimico pieno di scienziati impazziti. Impazziti forse dalle continue nuove miscele sempre più pericolose azzannanti e massacranti che la valle smisurato lambicco fornisce a noi pronti ma un po’ ansanti nel risolvere i problemi di questa così lirica e pur scientifica battaglia chimica: acetilene, solfuro di carbonio, acido solforoso, cloropicrina.</p>
               <p rend="center">TUM-TUM BROONG</p>
               <p>d’un nostro 75 da campagna,,</p>
               <p>Rispondono gli echi</p>
               <p rend="center">BRAA</p>
               <p>bu-bu-bu-bu-bu-bu</p>
               <p>vu-vu-vu-vu-vu-vu-vu.</p>
               <p>Entrano in scena i grossissimi calibri. Sulle bottiglie, i bottiglioni di esplosivo inebriante crollano ormai i barili giganti. E la frenetica gioventù baldanzosa dei gas a lungo compressi si scatena nella domenica di tutte le libertà omicide. I barili non bastano. Bisogna sventrarsi, pensano i cannoni, e gettare a manate e a palate sulle montagne in giro le nostre lunghissime budella di bronzo. Inghirlandiamone anche le cime che ora tintinnano sotto i primi buffetti dorati del lontanissimo faticoso sole nascente. I rumori salgono, salgono, come spiraliche budella nere a strangolar le cime perchè se mai vi fosse un nostalgico pastore a sognare, possa pensare d’essere immerso a capofitto colle punte dei monti nel più spaventoso inferno di tutte le religioni.</p>
               <p>Prendiamo il camminamento e poi la trincea della brigata Casale. Si scende dietro le spalle dei fucilieri che scattano, sparando pim-pam-pam-pam.</p>
               <p>Un gruppo di mitragliatrici innaffia giù con un ta-ta-ta-ta-ta-ta-ta che non cessa, un burrone a 300 metri sotto di noi granulato di piccole forme che salgono. I nastri delle cartucce corrono su a tuffarsi nella macchina sussultante come frettolose di trovarvi il varco e per la canna precipitare con gioia contro i corpi vivi che appetiscono.</p>
               <p>Sulle bocche delle mitragliatrici si aprono e chiudono fulmineamente orchidee e giaggioli scarlatti, argentei e dorati. Flora tropicale dalla telegrafica fecondità.</p>
               <p>Valle Ghelpa mette 200 metri di vuoto tra noi e la trincea austriaca di Cima Tre Pezzi incoronata di fumi neri zaffiro, smeraldo e celeste verdolino delicatissimo. Svolazza via un fumo elegantissimo a mille pieghe come una veste di Poirée. Sentiamo che la battaglia infuria a destra dove si dice gli inglesi abbiano ceduto. Siamo a Sculazzon fra le mie bombarde con l’amico Mattoli.</p>
               <p>Si tira verso destra in un punto della valle ormai trasformato in un vulcano. Il ritmo della fucileria opprime il cuore. Corre voce nella lunga trincea della brigata Casale che gli austriaci hanno conquistato 900 yards agli inglesi con un principio di accerchiamento che avrebbe per obiettivo il Cengio. Tutto il blocco di montagne che s’incunea fra l’Astico e l’Assa è in pericolo. Passano uomini e uomini con cassette di munizioni. Hanno spostato le mitragliatrici verso la destra. I telefoni però funzionano. Ordine di cessare il fuoco delle bombarde. Ma una lieve angoscia ci punge nello straripamento dei fumi che ormai hanno invaso tutto il paesaggio oscurandolo. Siamo ripiombati in una specie di notte caotica fra gli altissimi scossoni dell’aria dove viaggiano come su mille binari paralleli i proiettili dei grossi calibri. Impera ora il 280. Interviene tirannicamente il 305 di tratto in tratto. Questo che scoppia è certo un veliero carico di esplosivi spinto in questo mare di fumi per colmare, incagliandosi, lo stretto che separa gli Austriaci e gli Inglesi.</p>
               <p>Oh con quale fierezza italiana io ammiro i buoni fanti della brigata Casale che sparano nella trincea! In uno squarcio di luce ancor torbida una allucinazione o una realtà stranissima assale i miei occhi. Ogni soldato che spara sussultando al suo parapetto ha uno strano alone azzurro-rosso intorno a sè. Sembra un molle globo di nebbia, una ruota di fumo azzurrino. Ne noto tre, quattro, venti, cento. Mi alzo e nell’angosciosa precipitante frenesia della fucileria seguo la trincea. Certo ogni combattente appare ai miei occhi come un nucleo opaco o meglio come il mozzo di quella misteriosa ruota di diafano azzurro. Intuisco così la presenza della vita vissuta che avviluppa ogni combattente nel momento della battaglia.</p>
               <p>Sono grovigli di giorni passati, di gioie godute, di dolori sofferti che affettuosamente si arrotondano sull’uomo nel giuoco supremo; quando le forze ostili lo assaltano da ogni parte. Ogni ruota azzurra è diversa dall’altra, non so se per l’età, le condizioni di vita, o la coscienza. Malgrado le ondate sbattenti dei fragori e degli echi polifonici io odo quelle ruote azzurre veramente vive chiamare, gridare, implorare. Voci di donne in lagrime, gridio di bambini al sole e la madre impietrita che singhiozza, e il viso del padre che si scolora leggendo il giornale, e la bocca soavissima fresca che mostra le sue perle più ricca di ogni ricchezza.</p>
               <p>Ecco sfioro la schiena d’un forte soldato dal viso cotto dal sole: sono nel suo alone azzurro e tremo come chi entra nella casa dove è morto qualcuno fra pianti disperati. Il soldato che m’è vicino e che spara, spara, affrettando i colpi è forse un marinaio. Chi pensa più alle fischianti pallottole che cinguettano sul capo coi primi passeri indifferenti? Sono preso dalla gioia di scoprire una nuova legge. Ben lontano dai Bergson seduti nelle cretine poltrone universitarie trovo nel momento più pericoloso d’una battaglia la soluzione di molti problemi che i filosofi non potranno mai scoprire nei libri, poichè la vita non si svela che alla vita. Il segreto amplesso del passato e del futuro nella stessa coscienza si rivela a coloro che tutto il passato hanno vissuto, sudato, pianto, baciato, morso e masticato e che vogliono fra le carezze o le gomitate della morte vivere, baciare, masticare e soffrire il loro futuro.</p>
               <p>I fanti della brigata Casale mi appaiono come astri nella loro atmosfera gassosa di luce azzurra. Atmosfere ruotanti che si sfrangiano simili a ruote dentate della gran macchina della battaglia. Il mistero mi avvince, la divinazione mi incoraggia. Ogni ruota è formata, tessuta di innumerevoli piccole ruote. Più queste piccole ruote snelle e combacianti sono numerose, più l’alone o ruota globale chiude fortemente il nucleo che è più compatto. Quando è facile decifrare e contare le ruote secondarie che girano sul combattente, questo ha un nucleo più fragile e più scoperto; e la massa di sensibilità vissute, ondeggiando elasticamente e agganciandosi ad altri aloni, lo protegge poco o affatto.</p>
               <p>Potenza della nostra razza meravigliosa e della sua sensualità dentata, polputa e coperta di bocche come una piovra! In quelle ruote azzurre vi sono tutte le forze affettive dei congiunti, amici, parenti, figli, madri, amanti e bambini che unite alle forze dei dolori e piaceri passati corazzano i combattenti. Avevo già ammirato la bella qualità d’uomini che distingue la brigata Casale, uomini forti, agili, scattanti, con muscoli visibili, denti e capelli ben piantati. Li ho sentiti i migliori della razza eletta perciò capaci di amare, più amati, più ricordati, più istintivi. Amici del sole e del mare, sanno agire bene senza pensare, hanno quasi tutti oggi un forte alone azzurro d’affetto e di coraggio protettore; vincono, vinceranno, hanno già vinto, ne sono sicuri.</p>
               <p>Infatti mentre cresce dovunque la spavalderia gesticolante del sole scopando via con le sue lunghe scope d’acciaio e d’oro flessibilissime le immani matasse di fumi, nebbie, fragori, rumori, io constato che fra questi combattenti dagli aloni azzurri vi sono pochi morti, molti feriti, ma questi raggianti e sicuri d’una prossima più forte salute domani.</p>
               <p>Tre ore dopo rientravo al Gruppo. Riordinamento delle linee telefoniche rotte. I guardafili corrono sulla strada. Uno porta l’apparecchio telefonico, l’altro rotoli di filo. Incontro dei porta-ordini in biciclette veloci che ondeggiano su e giù nei vasti buchi scavati dalle granate. Il fuoco austriaco rallenta sempre più. Giungono le ultime granate colleriche disperate. Trovo al Gruppo bombardieri le prime notizie e le voci che corrono false, vere, imprecise. Molti feriti, pochi morti. I nostri muli massacrati. I nostri fanti contrattaccano con gli Inglesi a Cesuna per riprendere i 300 yards perduti. Una baracca nostra vuota in fiamme. Il bombardamento austriaco si accanisce ancora su Campiello. Gli Austriaci hanno preso cima Ekerle agli Inglesi. Molti colpi sono caduti su Piovene e su Schio. L’offensiva austriaca è generale dal Val D’Astico fino al mare; con fluttuazioni la linea nostra resiste poderosamente. Sento nell’aria la sicurezza della vittoria.</p>
               <p>Alle 10 il bombardamento che è cominciato alle due e mezza di notte è completamente cessato. Val Silà riprende la sua fresca anima alpina, bacinella di silenzio puerile, tenero, nostalgico. Ma l’invade un nuovo frastuono veramente inaspettato. È il corteo orchestrale di ieri sera che gira spaccando i timpani colla virulenza delle latte percosse, i lazzi, i pernacchi. Hanno aggiunto due chitarre e un clarinetto. Il direttore impazzisce gesticolando di gioia; sembra guidare buffonescamente l’anima ancor commossa della Patria alla fiera finale dove saranno macellate e mangiate dai panciuti e ghiotti cannoni le mandre austriache.</p>
               <p>Mi addormento in baracca affranto, soddisfatto. Sonno pesantissimo.</p>
               <p>A mezzo giorno due nostre cannonate mi svegliano dandomi l’illusione di Ghiandusso battente alla mia porta. Grido nel sonno «Ava-a-anti». Ho preso due cannonate per un innocuo bussare alla porta, tanto il mio sonno fu profondo.</p>
               <p>Tre giorni dopo il generale Monesi in automobile si ferma davanti alle baracche del Gruppo. Entra, allegro. Eccellenti notizie. Con la sicurezza di un generale vittorioso, dopo avermi detto di avere assistito alla serata futurista di Brescia mi parla del piano fallito degli Austriaci che speravano di tagliarci fuori facendo cadere tutto il massiccio nostro (Forte Corbin, Cima Arde, Cesuna) giungendo al Cengio e poi al Pao con un aggiramento. Le nostre posizioni perdute del Tonale sono riconquistate. Asiago, il Grappa sono fermi. Abbiamo perduto una parte del Montello sul quale pesa lo sforzo principale degli Austriaci, che sono però contenuti.</p>
               <p>Il generale Monesi parte sotto una pioggia dirotta, mentre si straccia il nebbione agitato e dilaniato dal vento che sale da Val D’Astico inesauribile caldaia di nebbie. I nostri 75 campagna non tacciono mai e i loro proiettili hanno dei rumori di siluri sull’acqua.</p>
               <p>Ptoo!... fisssss</p>
               <p>Pto! Pto! Pto! fiiiiii</p>
               <p>Ptoo! Ptoo! Ptoo! fiiiii</p>
               <p>Il 19 giugno all’alba vedo venirmi incontro Zazà allegra e civettante con in bocca un foglio di carta, seguita dal suo nuovo corteggiatore Ligò cagnolino buffo incrocio di barboncino e di buldog bastardo. Agilissimo con mosse di cavallino, fulvo come Zazà ma frenetico di mosse, musino delicato con una strana punta rosea-nerastra, occhi acquosi-grigi, grazioso, intelligente, vivace, non più giovanissimo. È sempre in foia. Assale amorosamente Zazà e le strappa il foglio di carta. Io prendo a volo il foglio e leggo: «Bollettino Diaz – 9011 prigionieri austriaci e circa 300 mitragliatrici austriache catturate. Le nostre truppe stanno riconquistando il Montello e ricacciando gli austriaci nel Piave».</p>
               <p>Il 21 giugno sera sorveglio e dirigo un lavoro di mine per piantare una nuova baracca. Tre bombardieri intorno al pistoletto conficcato in una piega della roccia. La mazza bene impugnata da braccia rudi gira sulla mia testa scintillando ogni volta rosea in alto negli ultimi raggi obliqui del sole. Il secondo bombardiere ogni tanto spinge il raschietto nel buco per togliere la polvere. Con cura introduco la sabulite, capsula e miccia. Tutti via a 50 metri di distanza. Il bombardiere dà fuoco e fugge</p>
               <p rend="center">Tum Tum PRAANG</p>
               <p>Poi i tonfi toonfi dei blocchi ricadenti. Zazà abbaia e corre mentre un porta-ordini in bicicletta arriva trafelato. Il capitano legge e mi comunica l’ordine di partire per Scandiano e raggiungere le squadriglie di Auto-Mitragliatrici blindate alle quali sono assegnato.</p>
            </div>
            <div type="div2" rend="P148">
               <head>IV.<lb/>UNA DONNA-PREMIO</head>
               <p>Il 22 giugno, partendo da Val Silà a piedi seguito dal mio attendente Ghiandusso, che chiacchiera volubilmente, sento subito rinascere nelle mie gambe l’inebriante elasticissimo passo del Carso. La strada scende fra i grossi calibri Inglesi che gli artiglieri alti, biondi, casco coloniale e braccia nude ripuliscono cantando. Quelle voci aspre un po’ velate di marinai d’oltre Manica contrastano con le morbide ondate profumate del vento estivo che ci viene un po’ stanco dall’immensa pianura veneta giù sotto il Cengio.</p>
               <p>La mia cagnetta Zazà sculetta, abbaia e m’invita a correre. Corro con lei fuori dalla strada. La montagna è tutta riplasmata dal bombardamento. Mi fermo e bevo la visione calda e nutriente della Patria coricata immensamente che sembra sollevare con ritmo felice l’ampio petto della pianura tatuato di strade e villoso d’alberi che il sole imbrillanta di un sudore dorato. La città e i villaggi sono i suoi amuleti.</p>
               <p>Oggi è il 22 giugno; 22 doppio di 11, mio numero preferito, numero fortunoso che mi lega alle forze favorevoli e all’Italia.</p>
               <p>A Campiello fra tre buche profonde di 305, trovo il mio carrozzino con mulo e bagagli. Tutti su con Zazà abbaiante. Ghiandusso dice:</p>
               <p>— Guardi quella granata da 280. Non è scoppiata. Dorme nel suo buco come un porcellino. Mi sembra di andare alla fiera.</p>
               <p>La strada già rovente è piena di soldati inglesi che corteggiano con omaggi incerti le belle popolane italiane. Ghiandusso sentenzia:</p>
               <p>— La guerra è stata fatta per <hi rend="italic">mescià le rasse!</hi>.</p>
               <p>Giungo a S. Orso, Comando della decima armata. Io provo sempre uno schifo istintivo nell’entrare nei comandi. Quasi sempre deprimentissimi ambienti dove regnano due generi di imboscati odiosi: <hi rend="italic">gli sgobboni arrivisti</hi>, pavoni e tacchini di Stato Maggiore che antepongono sempre la loro carriera alla Patria e i <hi rend="italic">fiacconi rammolliti</hi> che pensano unicamente a migliorare la mensa e allo champagne. Ho inoltre un profondo orrore per i generali che hanno quasi sempre delle civetterie ridicole di vecchie mantenute. Ma Caviglia fa eccezione e il suo ambiente è quasi degno di lui.</p>
               <p>Mi riceve affettuosamente e subito mi descrive sul plastico la battaglia del Montello, precisandomi tutti gli errori e tutte le correzioni già suggerite e in parte compiute con successo. Con la sua sorprendente calma ultra-piemontese, alto, freddo, pochi gesti, assoluto equilibrio fisiologico, armato d’un buon senso spoglio di frasi, egli parla del maneggio delle fanterie che non fu lodevole. Disapprova i due attacchi sui fianchi del Montello che furono come era prevedibile massacrati dalle artiglierie nemiche. Bisognava invece sferrare un attacco unico centrale, con 4 reggimenti, dopo avere simulato con un violento bombardamento le due azioni ai fianchi.</p>
               <p>Caviglia dice:</p>
               <p>— Badoglio ha creato un meraviglioso schieramento di artiglierie... Quando Badoglio ha il tempo di riflettere è un generale capace e potente. Ad ogni modo è il nostro miglior generale.</p>
               <p>Caviglia parla poi del Duca D’Aosta che era a Fogliano quando gli austriaci irruppero sulla nostra riva. Fu più volte invitato a ritirarsi, rispose sempre «No, rimango!» Il duca è un uomo coraggioso, freddo, e di gran buon senso. Quando gli sottopongono dei piani militari li esamina bene poi dice spesso: «Non vanno, portatemene degli altri». Riesamina, accetta o rifiuta senza boria, nè presunzione. Ha un ottimo capo di Stato Maggiore: Fabbri. Dall’Astico al mare il morale delle nostre truppe è semplicemente meraviglioso.</p>
               <p>— Ho visto i rincalzi assalire gli autocarri partenti per la linea con gioia trionfale. La popolazione del Piave è pure calma, sicura. Durante la battaglia del Montello ho visto i contadini arare la terra, e i bambini in piedi attenti intorno ai 75 campagna controbattuti.</p>
               <p>Parto da S. Orso con la convinzione che Caviglia è veramente il capo predestinato a stringere nel suo congegno volitivo, intuitivo e decisivo tutte le probabilità favorevoli e sfavorevoli, tutti i calcoli, tutte le forze degli uomini, della pioggia, del sole, e del terreno come altrettanti fili convergenti a quella meravigliosa tavola di commutatori elettrici che ha nel cervello. Bisogna che ad ogni costo Caviglia abbia il comando supremo della prossima immancabile battaglia finale.</p>
               <p>Schio è tutta sonante di canti al sole, quando vi entro sul mio carrozzino. Non riconosco quasi più la cittadina che sonnecchiava quest’inverno sotto le alte batterie austriache sdegnose. Oggi è veramente fiera d’aver subito i coiti furenti dei 305. Sulla piazza, incontro la fanfara dei primi bersaglieri che tornano dal Piave.</p>
               <p>Esplosione lirica del pomeriggio infocato. Passo aggressivo, fucili e tascapani fioriti, tutte le trombe al cielo spinte su dalle rudi facce di cuoio lucenti di sudore. Sopra, squilla il sole come la più bella tromba bersagliera lanciata in alto nel ritmo danzante della marcia.</p>
               <p>Vorrei proseguire, ma non posso, tanto la massa irruente di quelle forze guerresche mi s’avventa con prepotenza sul viso, preme su di noi come un Simun di gioia selvaggia. Gridano capriolando davanti ai bersaglieri i monelli in delirio. Le porte delle case, le finestre, i balconi spremono grappoli di donne e bambini scroscianti applausi, fiori sui cani abbaianti. Zazà si slancia, ma la ripiglio a volo, e tenendola fra le gambe guido a destra il mio mulo che dà calci con un’imprevedibile anima poetica.</p>
               <p>Mi viene incontro a ondate sbatacchianti, l’anima italiana tempestosissima, irta di belle pazzie, scamiciatissima. Dei bersaglieri riposano la bocca e se l’asciugano mentre gli altri a gote gonfie sembrano dilatare le case con globi violenti di suoni scagliati al cielo. E gli occhi ridono, e tutti ridono. Dietro le prime trombe marziali e cadenzate, saltellano si sganasciano e si divertono altre trombe mattacchione.</p>
               <p>Abbiamo vinto, tutto è permesso. Vi sono molte donne a guardarci. Spandono buon odore i bei seni accaldati sotto i capelli pesanti. «Un bacio, via, bella mora, non fa male! Che belle chiappe... Evviva la fila, signor tenente... Vieni giù biondina! Viva i bombardieri!... Viva i bersaglieri!... Viva la fila dei bersaglieri che resiste a tutti i colpi!»</p>
               <p>Un bersagliere colossale sembra quasi ingoiare la sua tromba, poi si curva fingendo di cadere a destra, a sinistra buffamente. Ogni tanto uno sgambetto all’amico davanti, una gomitata a sinistra e colla mano destra rema rema accarezzando le facce delle donne. Quella curva lo magnetizza: un pizzicotto. Colla mano sinistra scuote in alto la tromba bavosa mentre la sua mano destra arrotondata sulla bocca prolunga il suono dei pernacchi tumultuosi e dei lunghi uuu... uu-uu-uu- uu-uu-uu prr prr prr prr oooooooo aaaaaa.</p>
               <p>Bacia tutte le donne per forza. Queste stizzite ridono, strillano, ruzzolano quasi sotto il peso brutale nello schiamazzo dei bambini e dei cani. Il sole volantista arroventato ritto nel polverone incandescente delle strade celesti, gonfia dall’alto dei gas di gioia insalamandoli nella strada come in un enorme pneumatico torrido.</p>
               <p>Il mio carrozzino segue la corrente di quella passione popolare ed ecco a 100 metri da una strada laterale sbocca un battaglione scozzese.</p>
               <p>Contrasto prodigioso. Passo lento in cadenza, saggio, ritmato, monotono col dolce ondeggiamento dei gonnellini quadrettati color pinete alpestri, giubba kakì, berretto in forma di barchetta rovesciata sull’orecchio, fasce a mezzo polpaccio fissate da nastro e fiocco rosso. Splendore dei cuoi e degli ottoni. Tutti calmi con l’azzurro mite degli occhi rapito ai cieli di Scozia, tutti obbedienti per sempre al peso del fucile e degli zaini eleganti. Accompagnano la marcia con una melopea che senza urto s’innalza, si spande</p>
               <p rend="center">o-eee o-eee o-eee hurraaa!<lb/>o-eee o-eee o-eee hurraaa!</p>
               <p>I bersaglieri salutano con tutte le trombe alzate, pigiano donne e bambini sulla sinistra e offrono con un frastuono infernale la destra all’altra razza che passa.</p>
               <p>Lenta – grave – forte – solenne. – Uno – due – uno – due, con piccole risatine brevi negli occhi senza voltar la faccia, uno – due, uno – due, venuti da lontano e sicuri della strada futura marciano gli scozzesi. Quando il tenente dà l’ordine, allora soltanto i pifferi nordici spruzzano allegria, e le sacre zampogne incominciano a gonfiare pance e mammelle con gioia comandata fra le braccia degli antichi montanari gonnelluti che le portano maternamente – nazii iii ziii biii biuu.</p>
               <p>I bersaglieri suonano il <hi rend="italic">tippereri</hi> senza parole urrara pum – pumb papapapum – pumb para pum pum-pumpum.</p>
               <p>Rispondono gli Scozzesi</p>
               <p>
                  <hi rend="italic">Adioo miabeladioo</hi>.</p>
               <p>Passa il carreggio Inglese. Lussuoso scintillio di ottoni sui cavalli fortissimi. Zampe ingonnellate di lunghi peli. Il sole sembra ruzzolar giù magnetizzato sui finimenti ghiotti di scintille. In alto sui carri verde scuro pieni di cose ricche inutili i guidatori in kakì faccia rossa polverosa colla pipetta all’angolo della bocca.</p>
               <p>Dietro, vengono più grandi, terremotando, gli autocarri inglesi, scatoloni colossali o palchi automobili per assistere ai cortei. Smisuratamente sproporzionatamente. I volantisti, pipino in bocca, faccia rossa polverosissima sembrano arrampicarsi come topi sui volanti.</p>
               <p>Questo secondo autocarro è ancor più grande. L’ultimo gareggia con le case. È forse una casa di Folkestone col suo giardinetto a guisa di strascico. Portano tutto con loro gli Inglesi. Ogni battaglione trascina una città di case dinamiche riboccanti di spettatori.</p>
               <p>Noi italiani combattiamo quasi nudi, ma ognuno ha purtroppo nel cuore un pensile giardino di donne-fiori i cui capelli pesantissimi ci incurvano in avanti sui golfi lunari del pericolo.</p>
               <p>L’indomani sera in treno per Verona leggo il trionfale comunicato di Diaz: «<hi rend="italic">Dal Montello al mare, il nemico sconfitto ed incalzato dalle nostre valorose truppe, ripassa in disordine il Piave</hi>».</p>
               <p>Alla stazione di Verona quasi buia mugola asserragliato e ribollente uno dei reparti d’assalto che va a riposo. Odore acre e mordente di belve vittoriose. Ballano nelle corse e nei gesticolamenti i fiocchi dei fez neri tra il vociare turbinoso, le gomitate e gli spintoni. Gli arditi hanno occupato il caffè della stazione. Si intravede un rimescolio di braccia nude stantuffare e rubinettare fiaschi di vino e bicchieri di birra, fra una fantasmagorica agitazione di luci azzurre e di ombre caricaturali. Ogni discussione sembra una rissa. Tutti si pigiano. Fame e sete azzannante e arraffante nel buio. Grandinare di bottiglie, bicchieri. Bestemmie degli ufficiali presi nei vortici della folla grigia-nera che non cede, resiste alle lente sbuffanti locomotive in manovra coi meccanici che si sporgono gridando.</p>
               <p>Mi sento chiamare. È il colonnello Trivulzio alto montanaro dal viso sessantenne alcoolizzato ma solidissimo, occhi giocondi vivacissimi, pipa in bocca. Ha lasciato il suo reggimento di fanteria per il comando di un reparto d’assalto. Fra le gomitate, gli urli dei suoi fez neri, mi racconta:</p>
               <p>— A Meolo, c’era da ridere. Una battaglia di clown e buffi napoletani. Vero bordello pieno di risse di avvinazzati. Ma quanto sangue e quanti morti! Però tutto era allegro. Non ho mai visto tanta confusione. Pensa, una nostra mitragliatrice tirava su una mitragliatrice austriaca che tirava su una nostra mitragliatrice! Una nel culo dell’altra. Tutte e 3 sulla stessa riga. Non si capiva dove era la linea. La linea oscillava continuamente. Alberi spaccati, reticolati che non prevedevamo, tutti i fili telefonici rotti. Ad un tratto, io mi avanzo con una mitragliatrice in una boscaglia e sbocco in un prato. Ma, ta-ta-ta-ta-ta... due, tre mitragliatrici austriache! Ai! ai! indietro, indietro! sono troppi, siamo pochi!</p>
               <p>E il colonnello Trivulzio descrive con gesti comici questa subita ritirata buffissima di gente scottata.</p>
               <p>— Ci rannicchiamo dietro gli alberi, 50 metri indietro. Tre secondi. Altri fez neri ci arrivano alle spalle come scolari in baldoria. Subito tutti in piedi ci slanciamo nel prato. Che casino! Che casino! Ma vi era una sicurezza straordinaria! Avevamo la vittoria nelle ossa. Avanti, indietro, si perdeva, e riguadagnava. Si perdeva con strafottenza di ricconi alla tavola del giuoco. «Dobbiamo far saltare quei tre cannoni?» mi domanda un caporale. Tutti rispondono: «No, no, no, per carità! Glieli prenderemo, non facciamo saltare nulla. I cannoni sono nostri e torneremo fra mezz’ora a riprenderli.» Eravamo tutti tranquilli come Battisti! Trenta pariglie di cavalli nostri furono prese dagli austriaci e riprese da noi mezz’ora dopo.</p>
               <p>Attraverso la calca con Zazà nelle braccia e fuori per Verona buia.</p>
               <p>Qualche bettola, a ciglia semichiuse. La sbornia già spinge fuori i gruppi-viluppi, le coppie-canore e gli arditi pugni e pugnali pronti fieri, irritatissimi di non veder davanti a loro la città inginocchiata con tappeti di donne morbide sul selciato, lampade e giardiniere di donne ai balconi. Sotto un portone nero, una zuffa fra carabinieri e arditi. Intervengo poichè un enorme carabiniere ha avvinghiato e porta sotto il braccio poderoso un frenetico magro ardito che batte coi piedi l’aria con ritmo di telegrafia Morse.</p>
               <p>— Via, non si trattano così dei soldati vittoriosi.</p>
               <p>— Ma, signor tenente, mi ha sferrato un pugno nel naso. Guardi come sanguina.</p>
               <p>— Lo lasci andare, è ubriaco. Bisogna concedere una sbornia agli eroi.</p>
               <p>— Se lei me lo comanda, signor tenente, lo lascio andare.</p>
               <p>Ecco liberata la belva gloriosa nella città buia. Avrò delle noie, ma non importa.</p>
               <p>Giro tutta la notte cogli arditi aizzando e moltiplicando i canti, ebbro non di vino ma di quell’alcool trasfigurante che tutti i filosofi sognano di sciogliere e distruggere nei lambicchi meticolosi e freddi e che si chiama Patriottismo. In questo senso non diverrò mai un antialcoolico.</p>
               <p>All’alba nello scompartimento di seconda classe che mi porta a Modena trovo finalmente il Premio che mi offre la Patria.</p>
               <p>Un’italiana veramente bella. Bruna, delicata, morbida e flessuosa. Trentenne, con occhi capelli e denti eccezionali. – Ma adagio! Ve la descriverò a poco a poco. Freno tutti i miei slanci compreso quello del mio lirismo descrittivo. La contemplo sommerso nell’ammirazione. Ghiandusso la guarda estatico. Zazà le si accuccia vicino, quasi sulle gambe. Io attacco discorso. Pronto, incalzante, intuitivo. La sento entusiasta della vittoria. Parlo della battaglia. La bella signora ascolta, vive tutti i gesti. Si chiama Rosina Millari di Oderzo. Ricca profuga un po’ sperduta, poichè non ama i parenti che la ospitano. Deve passare la giornata a Modena senza scopo per raggiungere la sera stessa una villa fuori di città. Invito la bella a colazione. Esita. Ma le forze mi sono favorevoli. Non si può veramente rifiutare nulla a un soldato vittorioso. Alla stazione di Modena non si può mangiare. L’affollamento dei soldati ci costringe a uscire al più presto coi bagagli suoi e miei, Ghiandusso-Zazà, tutta una famiglia improvvisata e poco dopo installata all’Albergo d’Italia.</p>
               <p>Ho l’anima di un soldato italiano. Sapete cosa significa avere 40 anni, del genio, molto fascino, una potente irradiazione di idee personali nuovissime e sane, regalate al mondo, dei poemi potenti creati, altri da scrivere, e nondimeno volontariamente e con entusiasmo giocare il tutto con disinvoltura per la propria terra e la propria razza in pericolo?</p>
               <p>Mi direte che un tenente di più al fronte è poca cosa. Ma questo tenente ha un nome luminoso, una parola eloquente, diventa perciò un esempio, un faro, un richiamo, una bandiera vivente di coraggio e fede per tutti coloro che credono in lui. Ecco ciò che sono. Un accumulatore di energia patriottica, utilissimo e assolutamente disinteressato. Militarizzare così il più ribelle dei temperamenti, disciplinando e strangolando il proprio orgoglio, sempre sull’attenti davanti a dei superiori che non lo sono. Ecco degli eroismi profondi e dolorosissimi che meritano, cari passatisti e care passatiste, dei premi da afferrare con mani rudi e pochi riguardi!</p>
               <p>Nella camera dell’Albergo d’Italia io entrai come si entra da un pasticcere quando si è stati privati di zucchero per molto tempo. Parlai d’amore con lirismo variopinto e modulatissimo offrendo tutti i trampolini vellutati alla dedizione della bella donna, ma in realtà io la conquistavo si può dire d’autorità.</p>
               <p>Non era una corvée che imponevo ai nervi della mia amica, li mandavo anzi in licenza sulle spiagge d’un gran mare di voluttà perchè vi guizzasse il suo spirito al quale io superiore cortese insegnavo a nuotare.</p>
               <p>La stanza era accesa dai riflessi delle mille bandiere che infuocavano le facciate delle case. Mobili giardini pensili. Rosso che sembra veramente ringiovanito. Il verde vile di Caporetto è diventato un verde Piave, un verde Mare Adriatico, diventerà un verde Isonzo. Il cielo incandescente sembra roteare come un viluppo gesticolante di bersaglieri scamiciati, feroci, urlanti, la bocca piena d’Italianità selvaggia e d’orgoglio, amore – vendetta – rapina – eroismo – maffia.</p>
               <p>Mi voltai per seguire la bella mia affaccendata nell’aprire i suoi bagagli. Un morso delicato nella nuca. Poi la svestii. Si lasciò fare languidamente, con tutte le moine che distinguono le amanti venete e il loro chiacchierio di uccellino che maledice la gabbia, implora la libertà e non conosce altro cielo che quello che brilla nell’acqua dello scodellino. La stordii di baci e di carezze infinite. La presi e ripresi con foga, con slancio, delirando. Poi mi fermai. Buttai sul divano l’anima che mi aveva servito fino allora e ne tirai fuori un’altra dalla profondità dei miei nervi.</p>
               <p>— Bisogna, pensai, che io valuti con precisione scientifica e occhi di buongustaio il premio offertomi dal destino.</p>
               <p>Imposi dolcemente silenzio a Rosina che si accaniva a dimostrarmi l’imbecillità paurosa di suo marito notaio, pedante germanofilo, disfattista, imboscato malgrado una buona salute e i suoi 25 anni, e le dissi:</p>
               <p>— Cara Rosina, sei troppo bella per coprirti con una camicia, toglitela. Voglio analizzare la tua bellezza con cura e prendere delle note.</p>
               <p>Salto dal letto prendo il mio libretto di note dispongo bene il corpo nudo e coricato di Rosina:</p>
               <p>— Chiudi gli occhi. Bene!... ora aprili!</p>
               <p>Occhi meravigliosi. La cornea lievemente azzurrina venulata agli angoli da piccolissime venette sanguigne, nuota in uno strano rosolio dorato. La pupilla è nera cerchiata d’oro scuro...</p>
               <p>Rosina è stupita, trattiene la sua allegria mi lancia un’occhiata brillante e maliziosa che si lega bene al sorriso. Ecco il sorriso sboccia, mobile losanga, e fiorisce tondo sui denti piccoli, freschi, bianchi, saporiti. Penso ad una giovanissima Madonna di Raffaello, ma più calda, passionale, dietro i cristalli di una <hi rend="italic">limousine</hi> veloce.</p>
               <p>Io amo i seni piccoli, vivaci, spiritosi. Questi di Rosina sono invece un po’ grassi e lievemente materni. Ma la bella cupola militare del ventre è perfetta. Sotto l’ombelico una lievissima depressione perpendicolare discende, piccolo sentiero appena marcato e si perde nell’ombra triangolare fra le cosce. Ancora più ammirevoli. Hanno muscoli sodi, mascherati dalla più dolce carne. Bei cuscini soffici e nuovi con ricche molle di muscoli.</p>
               <p>Ma Rosina si annoia di tanta estetica scultoria. Nuovi baci, nuove carezze e nuova pausa con relativo chiacchierio sul marito che Rosina critica ora come un vizioso parassita amico delle prostitute.</p>
               <p>Il nostro dialogo è interrotto da un balzo di Zazà che vuole accucciarsi fra noi.</p>
               <p>La mia cagnetta di guerra non conosce le donne. Ha sempre vissuto in mezzo ai soldati ed è decisamente ostile ai dissolventi profumi carnali. Mi ammonisce abbaiando, richiamandomi all’antica castità. La caccio via, rimbalza su. La mando dall’attendente nel corridoio.</p>
               <p>Io sono ormai sufficientemente premiato. Ho centellinato e masticato deliziosamente tutte le ghiottonerie di quel letto imbandito come una tavola di re.</p>
               <p>Nell’annotare sul mio libriccino la mollezza soave delle due bende di capelli che coprono le piccole orecchie di Rosina ho sentito gonfiarsi nel mio cuore un oceano di pensieri e ormai il mio spirito vi veleggia sopra, con le sue vele date al tondo soffio delle purezze astratte.</p>
               <p>Dico a Rosina concludendo:</p>
               <p>— Non ti potrò mai dimenticare, poichè sei veramente la figlia del nostro Piave devoto e della vittoria!</p>
               <p>Poi soggiungo:</p>
               <p>— E anche la figlia della luna augurale!</p>
               <p>Così, sporgendomi al balconcino, salutai la luna che avevo maledetto il 27 ottobre sul Carso, tutta gialla, allora, insozzata forse a dipingere bandiere austriache.</p>
               <p>Un’ora dopo ci accompagnava in carrozza rotolando in alto grassa, bianca e felice la luna enorme. Fresca campagna dilatata dalla gioia della vittoria. Passiamo sulla Secchia, rapita anch’essa di gioia lunare.</p>
               <p>— Non cercarmi, non scrivermi, ti scriverò io, mormora Rosina abbracciandomi. Mio marito è geloso, ti ucciderebbe!</p>
               <p>Sento che Rosina sta per trasformare suo marito imboscato in un ardito.</p>
               <p>— Non venirmi a cercare, ripete Rosina, verrò io a Milano da te.</p>
               <p>Non l’ascolto. Penso di dare al mio prossimo poema i ribollimenti e formicolii d’argento della Secchia che scorre dolcemente quasi nel mio cuore. Le vigne alte sospese a braccia spalancate, aggrappate ai gelsi mi danno colle loro grandi ombre nere animate dei consigli energetici. Il vecchio cocchiere porta ora in equilibrio sul cappello a cencio la pletorica luna piena. Vorrei affrettare il passo del cavallo. Sono stanco di voluttà. Le ruote della carrozza svegliano in me il ritmo pneumatico della mia futura blindata, nuova amante per le velocità della prossima vittoria.</p>
            </div>
            <div type="div2" rend="P148">
               <head>V.<lb/>IL PAZZO</head>
               <p>Sono costretto di passare 2 giorni al deposito di Scandiano.</p>
               <p>Due giorni di burocrazia militare aereati dalla compagnia del futurista Virgilio Marchi, granatiere valoroso, ora invalido di guerra. È riuscito a improvvisare qui una piccola esposizione di quadri futuristi. La visito per consolarmi dell’atmosfera imboscata discutendo sull’equilibrio delle dinamiche architetture ideate da Marchi.</p>
               <p>Spacco, sfondo e incendio la tediosa atmosfera di Scandiano con un discorso ai bombardieri e una susseguente discussione sul futurismo col generale Sacchero. Dormo male a Scandiano, assillatissimo dal desiderio di conoscere presto la bella blindata che mi aspetta, le sue forme snelle e il suo cuore carburante. Ma la mia propaganda futurista e quella degli amici Marchi e Francesco Flora sembrano aver già trasformato la piccola città ultra-passatista.</p>
               <p>Ne sboccia l’ormai immancabile prodigio. Cosa è questo gridio di folla? Usciamo dalla mensa. Sensazione di sommossa. Tutti corrono. Redarguisco due sergenti che fuggono davanti a un pericolo inspiegabile. Sassate fitte piovono su noi. Risacca di bambini e donne urlanti. Entriamo nella vasta piazza erbosa e vuota davanti al palazzo Estense.</p>
               <p>In fondo, vicino alla porta ducale, gesticola un pazzo. Nudo dalla testa calva congestionata ai ginocchi. Ha le fasce alle gambe e le scarpe. Il pazzo, curvo, cerca febbrilmente delle grosse pietre e le scaglia con forza contro la cancellata del palazzo, dove si agitano confusamente ufficiali e soldati.</p>
               <p>Divertente e tragico consiglio di guerra sotto il fuoco accelerato del pazzo. La sentinella ha dovuto spostarsi cercando di parare col fucile a baionetta inastata i colpi molto precisi. La folla ondeggia allo sbocco della via Cesare Battisti, con fughe repentine, quando il pazzo si avvicina preceduto dalle sue pietre.</p>
               <p>Appare veramente il dominatore di questa piazza lugubre, sonnolenta, austera, troppo saggiamente imboscata lontano dagli aeroplani e dal fronte. Nudità potente, forte torace, maestria di lanciatore di pietre. Il membro pendente fuor dalla nicchia dei peli neri beffeggia spavaldamente le morali freddolose, magnetizzando gli sguardi delle ragazze che strillano paura, orrore, curiosità dietro le grate vezzose delle dita sugli occhi.</p>
               <p>Ad un tratto il pazzo si curva, prende una manata di sterco e la mangia avidamente.</p>
               <p>Forse per insegnare gli indispensabili sacrifici dello stomaco a coloro che non si contentano di salvare la pelle ma la vogliono anche riccamente nutrire mentre i combattenti bevono e mangiano il ferocissimo fuoco solare delle battaglie.</p>
               <p>Il pazzo ha impugnato due grosse pietre e con esse si percuote atrocemente la fronte. Vendicatore selvaggio venuto dalle lontane caverne e dalla amicizia dei mammuth egli vuole dimostrare che nella media saggezza prudente non c’è virtù. L’ora è venuta di sfondare tutti gli scrigni compreso quello della fronte, liberandone le generose pazzie. Sputa ripetutamente il pazzo contro il palazzo ducale, sputa dal fondo della sua violenza barbarica sulla mezza civiltà cauta dei restauratori di palazzi antichi e di viltà moderne. È un uomo preistorico che dà meglio di me una lezione di futurismo agli imboscati di Scandiano.</p>
               <p>Ecco però i passatisti alla riscossa. Sono numerosi. Li guida il tenente colonnello Tusini, piccola barba quadrata nerissima, quasi finta sul viso bruno, nervoso, collerico. Lo segue un siciliano nerboruto e bruno, il tenente Trafficante. Il pazzo indietreggia tirando sassi. È accerchiato. Sente il muro dietro di sè. Ha un minuto di esitazione, che lo perde. Tutti si slanciano su lui, lo afferrano alla vita, lo rovesciano a terra, quasi soffocato. Mi precipito per soccorrerlo, mentre piovono sul suo capo calvo pugni violentissimi, accaniti, esasperati dalla paura.</p>
               <p>— Basta! basta! non massacratelo!</p>
               <p>Un caporale atletico, impazzito più del pazzo gli imbavaglia con una mano la bocca. Il pazzo tutto insanguinato torce spaventosamente gli occhi senza implorare pietà; mentre un soldato lo strozza quasi col braccio destro e dichiara solennemente:</p>
               <p>— È così che si tengono i pazzi.</p>
               <p>Io gli grido:</p>
               <p>— Ma i saggi come voi fanno schifo!</p>
            </div>
            <div type="div2" rend="P148">
               <head>VI.<lb/>UN’ESPOSIZIONE FUTURISTA NAVALE</head>
               <p>La caserma di S. Benigno a Genova ha tutti i difetti delle caserme, ma una qualità eccezionale che la rende forse unica al mondo ed è quella di cavalcare con la sua mole rossa il promontorio montagnoso del Faro. Domino così facendo colazione su una delle terrazze: a sinistra l’anfiteatro di Genova coi suoi vetri in fiamme, tetti d’ardesia verniciati di argento solare, e pensili giardini tropicali. Davanti, il colmo alto mare di cobalto; a destra, le criniere di fumo di Sampierdarena; e sotto, il porto formicolante irto e fumoso.</p>
               <p>Mi pare di essere sulla terrazza di un meraviglioso grattacielo italiano. Giù, giù, il porto lavora energicamente per la guerra mondiale. Grande bocca d’Italia aperta ai carboni che cortei di navi le portano sfuggendo ai sottomarini, microbi circolanti nelle vene-arterie del mare.</p>
               <p>Uno di questi cortei di navi si abbozza confusamente, sull’arco dell’orizzonte. I carboni ingoiati dai treni corrono facendo correre le forze che nutriranno il fronte congestionato di fuoco. Sotto di me, navi e treni mescolati.</p>
               <p>I treni s’intrufolano fra le navi. Simmetrie eleganti disinvolte di rotaie a fasci argentei. Le rotaie luccicano imperative come leggi davanti ai treni lentissimi asmatici, sotto fumi rivoluzionarii. Peso delle chiatte incastrate nell’acqua carbonosa. Sono scaricate da omini microscopici che portano velocemente sulla testa coffe di carbone correndo sull’oscillare elastico delle assi sospese. Andirivieni degli omini fra le chiatte e i cumuli di carbone alti e cosparsi di brilli. Brillano pure i torsi nudi sudati.</p>
               <p>In alto il sole comanda, dirige tutto, meccanico sanguigno dalle roteanti braccia d’oro dirigendo le antenne, le gru e gli elevatori elettrici che viaggiano su ponti di ferro pattinando oleosamente e portando a braccio teso mascelle metalliche ghiotte di carbone.</p>
               <p>Una dura volontà solidale di guerra fa gonfiare i bicipiti degli elevatori che girano orgogliosamente sui piedi uniti per farsi ammirare come buoni patrioti da tutte le case attentissime dell’anfiteatro-porto.</p>
               <p>Ribollimento frenetico d’oro solare fra le navi. Spirali, fantasie, ramificazioni dei fumi bianchi-grigi, perlacei che salutano i lontanissimi combattenti.</p>
               <p>Ma insiste la pressione dell’alto mare colmo di cobalto che vuole straripare sull’orlo della diga: cobalto freschissimo che schizza, balza dai moli al mio colletto di mitragliere S. Etienne, e si frange blu sui vetri dell’ultimo piano di S. Benigno. Questi vetri si offrono bersaglio ai cannoni di una possibile squadra nemica.</p>
               <p>S’avanza invece e si delinea in alto mare un corteo amico di navi variopinte.</p>
               <p>12. No! 22. Altre ancora si sbozzano. Sono 29.</p>
               <p>Il sole le vernicia. Balzano, lingueggiano, s’intrecciano le linee colorate dinamiche sui loro scafi alberi e ciminiere. Tutte camuffate. Poichè non possono entrare nel porto già pieno, esse si dispongono in lunga fila parallela alla diga. Lo spettacolo mi gonfia d’entusiasmo. Volo coi miei sguardi che si avventano gioiosi verso le navi. Grido ai miei amici mitraglieri tutti in piedi, tutti presi al collo dal blu inebriante dell’alto mare:</p>
               <p>— Ecco la prima grande esposizione futurista! Una sala alta 50 Km. dal pavimento di cobalto. Ventinove giganteschi quadri e complessi plastici colorati in movimento. Guardate! Quella linea rosea sulla prima nave a destra, quella linea slanciata che si arrotonda suggerisce l’idea di una poppa di nave mentre ne copre il ventre in realtà. La vera poppa essendo colorata in turchino, come vedete, vien presa a distanza per il turchino dell’alto mare... Sulla seconda nave l’angolo acuto nero quasi a fior d’acqua suggerisce l’idea di un basso bompresso di piccolo veliero. Queste navi furono camuffate dagli armatori inglesi sui disegni del pittore futurista inglese Newinson allievo e ammiratore di Balla e di Boccioni. Così il genio futurista italiano, imprimendo attraverso le sue esposizioni europee i suoi ritmi dinamici e le sue volanti colorazioni all’ingegno plastico inglese, può vincere la cubatura pesante tedesca e i suoi pericolosi sottomarini. Ogni nave così trasfigurata contiene 4 o 5 illusioni di mezze o piccole navi da trascurare o da sbagliare tirandoci sopra.</p>
               <p>I pittori futuristi nei quadri precedenti creavano compenetrazioni e simultaneità di linee e colori nel tempo e nello spazio. Volumi e colori dell’esterno-interno apparente-reale lontano-vicino, colore, peso, odore, rumore da suggerire a noi che li guardavamo.</p>
               <p>I pittori futuristi che dipinsero queste grandi navi o complessi plastici-naviganti vogliono anch’essi con le loro linee compenetrate e le loro simultaneità di colore e forma, suggerire ciò che non c’è, nascondere ciò che c’è, traendo in inganno e beffeggiando i sottomarini in agguato! Ah! ah! ridiamo, amici, ridiamo di gioia poichè tutti i simboli si armonizzano e si perfezionano. I sottomarini altro non sono che critici passatisti di questa grande esposizione futurista navigante. Critici pieni di bile compressa e d’invidia, che sognano di uccidere le lampeggianti sfolgoranti creazioni del genio novatore. Inutile spiegare! Il sole è il più sollecito e più eloquente dei conferenzieri e il più chiaro illustratore.</p>
               <p>La fila delle navi-quadri s’immobilizza, a 3 Km. da Sampierdarena, nel mare. Andiamo, amici, a visitare a nuoto la prima grande esposizione futurista!</p>
               <p>Mezz’ora dopo tutti in costume da bagno entravamo in mare allo stabilimento Colombo vera tonnara di donne e bambini. Cento salvagenti verdi, costumi neri, cuffie rosse. Vasto guizzare e anguillare di braccia e gambe. Grassi mappamondi rammolliti. Corrono bambini come piccole stelle di carne. Migliaia di scimmie scimmioni scimmiette. Donne e bambini aggrappati alla corda, sono violentemente strappati dall’ondata schiumante pigiati, spremuti come frutti banani pere o datteri sopra un unico gambo investito dal vento. L’ondata si precipita sui bagnanti come la voluttà si slancia sui nervi. Colle mani pesanti di schiuma, rotola, impasta, strizza, pesta, spalma questa pasta di femmine, d’imbelli e d’imboscati per insegnar loro un po’ di guerra. Tra le potenti dita bianchissime del mare la pasta umana sprizza il suo lievito di paura.</p>
               <p>iiiiiiiii        ui        ui</p>
               <p>        iii</p>
               <p>        iii</p>
               <p>nitriti        gridiii</p>
               <p>        guaiiiti.</p>
               <p>L’umanità subisce il coito delle forze. Ecco, donne e bambine si avanzano con paura-coraggio, frenetica allegria e isterico terrore contro l’urto dell’ondata... Voglio, non voglio, temo, ho paura scappiam, restiamo, pigliamola in faccia. Dio! i capelli!... Tutta bagnata!... Che freddo! l’acqua sulle gambe e sul ventre! Mi do a te, mi apro tutta a te, mare rude, potente invadente massiccio, mare sverginatore, uccidimi possiedimi mare guerra, eroismo massacro! Ho paura, mi fai male, sei troppo brutale, mi piaci, ti odio!...</p>
               <p>Aiii Aiii Siii Siiii</p>
               <p>Aaaaaaaaa iiiii</p>
               <p>Una mamma va incontro all’ondata portando fra le mani un grosso tondo bambino nudo. Sembra volerlo lanciare con un calcio di foot-ball contro l’irruente alta schiuma, che crolla</p>
               <p>Taaaraagiiiiuuu</p>
               <p>gggiiii uuuu</p>
               <p>giaaaa.</p>
               <p>Disinvolta, quella mamma! Sembra snaturata. Eroica certo e il destino la ricompensa poichè il suo tondo marmocchio ruzzola nell’onda, capriola ed eccolo più sano di prima sulla sabbia. Vorrei l’Italia fosse così disinvolta nel lanciar la sua prole contro il nemico che schiuma di rabbia e d’odio eterno come il mare.</p>
               <p>— Amici! grido allora, usciamo da questa coloratissima tavolozza che ha per colori donne e bambini e ondate schiumose!</p>
               <p>A nuoto ci lanciamo nel ribollimento argenteo abbagliante verso il pavimento di cobalto della grande esposizione futurista da visitare. Lontano qua e là, a destra, teste nere d’altri visitatori. Barche nerissime irte di rematori e simili a pettini neri coi denti al cielo. Tentano di criticare, discutere nella pienezza geniale del mare che bolle sicuro di sè. Piove fuoco argenteo vivo di gioia artistica. Ogni onda ha una sua idea in cresta che fiammeggia. Per essere più degno e più intriso d’arte sublime mi arrampico su un trampolino e</p>
               <p>Patapluum Plufff<lb/>giaaaa ggggggggg di schiuma</p>
               <p>Nuoto sott’acqua a occhi aperti, vedo in alto una volta incendiata. Scintille di rumori nelle orecchie blublublublu bloblo tlac tloc gott gluglu.</p>
               <p>Emergo. Luce anguillante di pittura futurista in ogni onda. Elastici tessuti di riflessi viola gialli, verdi, azzurri. Si prolungano così ramificandosi i sincronismi celesti dei raggi.</p>
               <p>Il mare è una tavolozza sovraccarica di colori. Pennello vivente, voglio nuotandovi dentro dipingere anch’io un quadro.</p>
               <p>Comincio col nuotare alla rana. Formo così un groviglio duro di linee. Poi a destra, nuoto alla marinara sul fianco come le donne formando una capigliatura di linee molli sfumate. Balzo a sinistra e nuoto <hi rend="italic">over </hi>facendo ruotare il braccio sinistro col braccio destro teso in avanti. Dipingo nell’acqua una ruota. Mi slancio con un <hi rend="italic">braccetto</hi> vigoroso facendo ruotare alternativamente le due braccia, ma tenendo la testa fuor d’acqua.</p>
               <p>Nel mare si dipingono così due ruote davanti alla prima ruota. Tuffo la testa nell’acqua accelerando il doppio movimento alternato delle mie due braccia rotanti. Intuisco con gioia il liquido meccanismo di orologeria colorato che nasce da me.</p>
               <p>Vedo accendersi il rosso di quella nave camuffata come un incendio, torcersi quella spirale azzurra intorno alla ciminiera come una molla gigantesca sulla quale una nuvola elasticamente molleggia come un saluto di padre eroico al figlio combattente.</p>
               <p>Gioia di rinvigorire il corpo perfezionandone i tessuti, aguzzandone i muscoli, perchè scattino dalla schiena ai piedi come una codata di pesce! Gioia di acquistare la potenza guizzante d’un grande pesce-spada prima di partire per il fronte. Le bocche dei cannoni nemici amano simili pesci temerari. Mi succhio un dito. Sono fresco e saporito. Il pasto dei cannoni, porrebbe essere veramente succulento. Ma la fortuna sorride ai grandi pesci audaci che ora come me si nutrono lo stomaco del buon carbone tot igienico che le navi-quadri- futuristi spargono sul mare.</p>
               <p>A grandi bracciate, facciamo il giro solenne dei conoscitori di quadri. Intorno ad ogni nave camuffata coloratissima ride il pavimento liquido moltiplicando la bollente gioielleria dei riflessi. Chi può comperare pescecanescamente l’opera impagabile? Le navi a tinte rosee hanno intorno a loro mille riflessi di carne femminile come migliaia di donne bagnanti che applaudano. Le navi a tinte purpuree e gialle hanno intorno dei riflessi in forma di vetrate insanguinate e rotte e talvolta l’intera cattedrale di Reims sommersa. Il sole stanco di conferenze e proiezioni sulla lavagna del cielo abbandona la sala della grande esposizione. Occhiata d’oro vermiglio, fronte e calvizie di fuoco sereno!</p>
               <p>— Somiglia alla tua! mi grida un compagno, nuotando.</p>
               <p>Sulla calvizie del sole si posano con ali febbrili di farfalle, due idrovolanti.</p>
               <p>Torniamo con un ampio giro che ci conduce verso gli affastellamenti di tettoie e camini e la foresta di fumi Ansaldo. Nuotiamo come squali guidati dalle gigantesche carni sanguinolente che gli alti forni sembrano masticare. Magnetismo delle colate d’acciaio. Il ritmo delle presse e dei magli titanici cadenza le nostre bracciate, mentre la nostra bocca sputa schiuma bianca come i torni sputano limatura argentea.</p>
               <p>Entriamo sempre più nell’oceanica sinfonia dei rumori del ferro in rissa col ferro. Attacchi e contrattacchi, boxe. Fierezza dell’acciaio, Cocciutaggine di colossi in fusione. Nell’aggrovigliato paesaggio di rumori ormai quasi buio si accaniscono a quando a quando le immense fruste e i lazos delle fiamme rosse. Fiuto la presenza di mille cannoni antiaerei nuovi sui loro candelieri colla bocca al cielo pronta ai lunghi sputi precisissimi di fuoco zenitale.</p>
               <p>Sono nuovi pennelli ultra-dinamici di Balla per ridipingere le nuvole all’aurora. Fiuto le nuove Tanks già costruite con un volantista un cannoniere e un cannone da 37, serrate, armatissime, ultrasintetiche come libri futuristi.</p>
               <p>Vedo poi giganteggiare il cannonissimo 381 allungato che dovrà tirare da Venezia a Pola (130 Km.) simbolo perfetto del genio italiano a lunghissima portata.</p>
            </div>
            <div type="div2" rend="P148">
               <head>VII.<lb/>LA 74</head>
               <p>Non conoscete la mia nuova amante? Ve la presenterò. Intendiamoci, quella preferita, che escluderà tutte le altre e sarà forse definitiva.</p>
               <p>Non ha un nome, ha un numero e ciò mi piace poichè ogni Rosina è sempre tradita dal ricordo di un’altra Rosina, ogni Maria dal ricordo di un’altra Maria. La mia nuova amante si chiama 74, 7 e 4 fanno 11, il mio numero augurale che mi segue dovunque e mi è più o meno sempre favorevole.</p>
               <p>La mia 74 ha una salute di ferro, anzi d’acciaio, una meravigliosa sensibilità, ma blindata. È capace d’offendere e d’uccidere. Mentre è assai difficile ferirla mortalmente. La conobbi ieri nel cortile della caserma di S. Benigno. Mi aspettava in riga con le sue sette compagne che le rassomigliano come sorelle. Con delle differenze però importanti. Sono tutte donne autoblindate color verdone scurissimo, tutte armate.</p>
               <p>Ma la mia è la più agile di tutte, ha un cuore-motore più forte, e il fuoco delle sue ironie mitragliate non ha debolezze nè distrazioni. Fu la sorte a designarmi come compagno della bella 74. Subito le baciai i fianchi d’acciaio, la grande palpebra metallica e lei mi ringraziò con un mezzo giro della sua cupola ornata d’un fascione tricolore. Volli, allora, penetrare nella sua anima. Tutta affettuosa, la mia 74 mi aprì sportello destro e sportello di sinistra cosicchè occupando il seggiolino della sua volontà e impugnando il volante dei suoi segreti pensieri la slanciai fuori a bella velocità giù per la strada tortuosa che scende al porto di Genova. Sento la gioia gonfiare le arterie della mia 74 che mi porta cantando. Non ha una voce sola, ma un’orchestra di voci bene intonate. Ora godo il languido canto lamentoso del suo cuore-motore che fa da freno in discesa. La sua gioia cresce ed ecco flauti, clariiini, violiiini accompagnano il ritmo delle ruote.</p>
               <p>La mia 74 ha forse un difetto; i suoi fianchi sono troppo vasti per poter anguillare e correre senza urtare nelle strade ingombre di Genova. Debbo preoccuparmi anche del suo culo di acciaio veramente poderoso armato di una mitragliatrice a guisa di pungiglione. Con mano molle, ma pronta al volante consiglio i suoi fianchi di non agganciare a destra e a sinistra tram e carrozze.</p>
               <p>— Su presto! le grido, ti conduco a Rapallo, a salutare i miei cari e poveri amici mutilati. Vi sarà danza questa sera, belle donne e canti al chiaro di luna sul mare.</p>
               <p>Il cuore-motore della mia 74 precipita i suoi battiti e mi risponde come un cavallo con nitriiiti, nitriiiti, nitriiiti.</p>
               <p>La sua allegria si manifesta nel mostrarmi tutte le sue virtù. Ecco il ci-ci-cigolio di mille passeri giulivi nelle sue giunture-costole d’acciaio. Sarà bello amarla e stringerla con passione, o meglio viverle nel cuore quando si batte.</p>
               <p>Ma sono stanco di goderla dall’interno, voglio vedere le sue forme potenti correre fra le raggere tropicali di questo pomeriggio sulla strada di Varazze.</p>
               <p>Lascio il volante al mio volantista Menghini, che avrà pieni poteri in mia assenza sul cuore-motore della mia 74. Ho aperto lo sportello di sinistra. Seduto di fianco sul seggiolino colla schiena presa nella cinghia-spalliera ho le gambe penzoloni fuori a picco sul mare di schiaffi pugni bava e smeraldi vendicatori.</p>
               <p>Gioia disinvolta sfrenata di darmi così alla molleggiante velocità com’è una saltatrice sul cavallo nel circo dopo il bel cerchio di carta sfondato. Mi sento preso così a mezzo corpo dall’immensa rabbia amorosa dell’orizzonte marino. La mia gamba destra allungata verso l’invisibile acceleratore della velocità spirituale; la mia gamba sinistra piegata sul predellino fuori.</p>
               <p>Sotto di me, le volanti docce di schiume bianchissime e gazose ggggggg. Microscopico stabilimento di bagni che magnetizza i miei muscoli polverosi. Al sole obliquo una cuffia rosso carminio di bagnante. La vedo guizzare nel molle cristallo verde col roseo lampo dei polpacci. Snella agilissima, ma meno snella, meno agile della mia 74. La strada curva è girata, o meglio presa in giro dalla nostra fusione veloce tlantlantrintrrrrr trrrr. Polverone sferico, blocchi di caldo roteanti. Trombe d’aria sbatacchiate fra le facciate delle case sovraccariche di biancherie roventi alate. Ondeggiare frenetico della mia 74 fra le resistenze dei metalli. Anguillare sulle anguille affettuose delle rotaie.</p>
               <p>Incrociamo delle automobili festive, veri salami-proiettili. A Varazze, urrah! la mia 74 incontra le sue 7 sorelle e torniamo in squadriglia sferzati dai lunghi raggi del tramonto, in una gara pazza di velocità verso Genova e Rapallo.</p>
               <p>Ognuno dei miei 7 compagni auto-mitraglieri pretende che la sua amante blindata sia più veloce della mia. Le 8 donne d’acciaio lanciate gareggiano, gareggiano, gareggiano, precipitando il ritmo dei loro cuori-motori fra i mille ostacoli ganci ombre insidiose, riflessi lunghi e corti, rosse occhiate languide delle bettole e maledette lanterne dei passaggi a livello. Il mare si precipita contro le scogliere sotto la strada, infrangendo con fracasso ogni barriera. Folla urlante di onde-faccie schiumose di sudore rosso per vedere, per vedere la corsa delle blindate impazzite. Entrando in Genova la mia 74 è in testa. Ritmo perfetto, dominatore del cuore-motore obbedientissimo a me. Rallentiamo sotto la curiosità affannosa e ronzante delle lune elettriche. Ma fuori verso Nervi dove il mare sventaglia dolorosamente sulla ghiaia la tosse dei suoi risucchi malati, la gara riprende, le agili donne d’acciaio corrono cantando felici d’essere possedute da maschi e di possedere il lunghissimo tortuoso corpo della strada con lesbica virilità.</p>
               <p>La luna piena succosa che si sbuccia dalle nuvole sull’orizzonte marino è il nostro traguardo magnetico.</p>
               <p>Le sette blindate che mi seguono tentano ad ogni curva di sorpassarmi. I miei amici ignorano il segreto della mia superiorità. Ognuno maneggia sapientemente la propria amante, ma non ha raggiunto il grado di fusione perfetta che mi lega alla mia 74. Tutti i calcoli meccanici sono cancellati da questo slancio impetuoso che io imprimo ora con la mia volontà al cuore-motore. Correre, correre, correre, accelerando cento altri acceleratori sconosciuti e misteriosi che mi sono nati sotto i piedi, sotto le dita, sul volante e nella mia fronte. Non sento più la pressione invidiosa delle altre sette macchine dietro di me. Sono distanziate. Ecco gli esuberanti volumi di vegetazione di Camogli e in mezzo a loro in fondo alla strada che strapiomba sul mare la luna, la bella luna di carne tiepida e profumata da infilzare. Stop. Ho vinto la gara.</p>
            </div>
            <div type="div2" rend="P148">
               <head>VIII.<lb/>GLI EQUIPAGGI DELLA LUNA SBARCANO A RAPALLO</head>
               <p>Possiamo ormai tutti in squadriglia languidamente rallentare nella grande magia dei profumi notturni, fra le diafane aeree mani lunari che viaggiano nella brezza e supplicano i giardini di bagnarsi nel mare. Quando entriamo nel giardino del Casino delle Delizie, la luna alta armata di tutti i suoi fascini si è già impadronita del golfo meraviglioso.</p>
               <p>Dall’alto cassero di madreperla la Luna ha calato la sua lunga scala nell’acqua intenerita. Subito ha messo in mare i suoi canotti bianchi costruiti con la polpa di favolose noci di cocco. Gli equipaggi della luna vengono a terra alzando in cadenza fuor dalle onde i lunghi remi d’argento, perchè ne grondino perle innamorate e sguardi spiralici di bionde bionde che quando dormono guardano ancora coi loro denti di perle. Clic cloc gott gott plic ploc sotto la prua. Languida sonnolenza di acque tessute di corpi in fuga, volubili, che si sciogliono sotto la carezza delle pale scivolanti.</p>
               <p>I rematori hanno il corpo nudo plasmato d’argento vivo, ma tornito, senza frange, intriso di luce intensa che non abbaglia, anzi seduce gli sguardi. I loro visi sono mandorle d’argento, e vi scorrono sopra gli smeraldi degli occhi che guardano e si celano sotto alghe verdi.</p>
               <p>Quando a braccia tese fanno leva sulle pale affondate, i rematori rovesciano le facce bianche sotto una doccia di latte immateriale. Bevono un sorso lungo poi rapidamente insieme si leccano le labbra colla lingua di rubino acceso, serpentello di fuoco sull’argento del viso.</p>
               <p>Un’immensa dolcezza preme sulla montagna boscosa che digradando scende sino agli ultimi coni circonflessi di verdura di Portofino, vasca d’angeli. «Venite giù, venite giù, Monti, rocce, terrazze e giardini; nell’acqua tenera abbandonatevi!»</p>
               <p>Nell’estasi dilagante, gli equipaggi della Luna intonano un canto grave, pieno di serena malinconia che sale sale sale allargandosi, si ferma lentamente, ricade estenuato. Ma con scatto improvviso, eccolo di nuovo in alto su quella nuvola di tiepida neve abbagliata. La voce trema in un do bianco prolungato con tale soavità da rapire nel sogno i giardini coricati sul mare e soffocare alla gola gli alberi svegliati in una straziante voluttà di piangere. I lunghi canotti della Luna hanno ora tutti i remi alzati, le pale grondanti di perle, ad aspettare che il canto solenne ricada finalmente giù dalle troppo fredde nuvole nel grembo carnale del golfo.</p>
               <p>Perversamente il Casino delle Delizie protende le terrazze a scaglioni, le balaustre curve appassionate, gli aloes infilzanti, le rose suicide alle ringhiere e le vetrate spalmate di stelle e levigate dai pianti del mare. Frusciaaare, schiumaaare, tubaaare delle onde colombe sulle tombe rapite ai cimiteri e come culle rimorchiaaate dai profumi del maaare.</p>
               <p>Il Casino delle Delizie offre una magica festa ai suoi invitati. Sotto le quercie e i pini ombrelliferi una orchestrina di nervi e fibre, tremolanti archetti di pudore, clarini di mandre sognate, tamburelli-cuori rapiti al petto delle bambine, chiama gli usignoli a spasso nei dintorni, perchè le armonie non siano troppo flebili.</p>
               <p>Ed ecco gli usignoli saltellare fuori dai piccoli tunnel fronzuti e inoculare l’adamantino sangue del loro canto nelle ramificate arterie del silenzio, sotto le palme che spandono l’anima sognante del Nilo. Giungono i primi invitati: ufficiali e soldati mutilati. Il loro incedere ha un ritmo sincopato sulla ghiaia scricchiolante dei viali. Scatti obliqui e cadenze rotte che scuotono l’estasi generale.</p>
               <p>Ma sono bene accolti, e piovono i gorgheggi e le fughe a ventaglio di perle sonore fra un diluvio di profumi.</p>
               <p>Le ombre della notte e le forze della dolcezza lunare non sdegnano, ma avviluppano con mille carezze e moine questi corpi umani preziosi che l’affamatissima battaglia ha rosicchiato.</p>
               <p>Alcuni si affacciano alle terrazze tonde, prue illusorie con alti pennoni e bandiere addormentate. Ben diverse da quelle che aizzavano come mantici il fuoco del sangue nelle risse per l’intervento.</p>
               <p>Altri vanno oscillando su passerelle che ricordano i transatlantici. Ogni mutilato insegue, sembra, col suo movimento troncato il membro rapito che certo non dorme in un cimitero del fronte ma vive, trasfigurato, la vita delle carni immateriali nella scìa della luna. O lassù, nell’elastico sorprendente tessuto delle nuvole.</p>
               <p>I mutilati sono ricevuti dalle Ombre e dai Profumi che stendono amache penose, divani spirituali, cuscini di sospiri.</p>
               <p>Noi soli siamo materiali e pesanti. I nostri applausi di uomini interi stonano coll’imprecisa vellutata cortesia degli usignuoli e delle onde che stendono gementi tappeti d’argento per gli equipaggi della Luna.</p>
               <p>Frusciaaare schiumaaare tubaaare di onde colombe sulle tombe rapite ai cimiteri e come culle rimorchiaaate dai profumi del maaare.</p>
               <p>L’orchestra di nervi e fibre patetiche annuncia l’arrivo scivolante delle dame. Previdente pensiero dei grandi sarti inspirati che hanno fasciato appena di stoffe leggerissime quei mobili corpi femminili, perchè l’aroma della voluttà si spanda in giro inebriando le nari veggenti dei ciechi di guerra.</p>
               <p>Gli usignoli supplicano le dame di danzare. Sono obbediti. E la musica tutta vortici e pennacchi vaporosi rapina i corpi delle donne. I ciechi le guardano a quando a quando poi godono la Luna. Allora le teste rovesciate all’indietro bevono il bianco fuoco d’amore coi loro tragici occhiali neri. Penso ai risucchi di piacere delle piccole rade buie incappucciate di verdura quando bevono la luna.</p>
               <p>Noi facciamo danzare le belle donne ma non le tratteniamo. Anzi imponiamo loro di trascurarci. Tutte a gara sviluppano il flirt semilascivo coi mutilati nelle penombre favorevoli, per le scale coperte e gli spiralici sentieri che sgusciano dall’ombra e s’affacciano sullo splendore del golfo lunare. Coppie strane dove un agile corpo di donna giovane è accarezzato un attimo, ma preferisce accarezzare un corpo maschio infranto che zoppica, ondeggia. Questi tende una mano sola, e non può tender la bocca per baciare.</p>
               <p>Il gesto della donna diventa materno per accarezzare un mento d’argento, che la luna subito con dolce meccanico furore salda alla carne. Ride il sangue del mutilato in questa bizzarra officina improvvisata di metalli innamorati e carni che sognano di metallizzarsi. Il torso di quel tenente bersagliere si rizza con forza nella pienezza della sua virilità.</p>
               <p>— Non ho più labbra, dice, ma il bacio non è indispensabile in amore! Parlo male ma so cantare, e anche danzare... Che importa se la mia spina dorsale avrà poi bisogno di tre giorni di ossigeno per rimettersi? Ora che gli equipaggi della Luna sono sbarcati bisogna che io balli per dimostrare che si può far all’amore in mille modi sconosciuti. Questi profumi deliranti urlano come l’odore della balistite che mi bruciava sul Carso... Urlano, urlano l’eroismo e l’amore!... Balliamo e cantiamo. Questa è una nuova trincea dove però la nemica non ci fa male anzi ci nutre tutti col suo piacere. Se continua, mi guarirà! Farà, farà anche rinascere le mie labbra! Balliamo cantiamo insieme!</p>
               <p rend="italic">Ognun lo sa e ben ci conoscete<lb/>perchè l’allegria con noi portiam.<lb/>Un cuore ardente e gioventù abbiam,<lb/>un cuore ardente e gioventù,<lb/>se pur con le stampelle camminiam.<lb/>Chi siete?... Siamo la ganga<lb/>perchè amiam le bimbe, il vin<lb/>spumante e di Rapallo il mar!</p>
               <p>I mutilati cantavano. Frusciaaare schiumaaare tubaaare delle onde colombe sulle tombe rapite ai cimiteri e rimorchiate dai profumi del mare.</p>
               <p>Tre mutilati danzavano, cercando di aggraziare i gesti nascondendo fra i capelli delle dame i visi spaccati o cotti dalle esplosioni. Due altri, in uniforme elegante e accurata, mutilati d’una gamba all’inguine si rizzavano e sulle stampelle tentavano di cadenzare uno strano ritmo di nave rullante. Un alpino mi domanda scusa di passarci davanti danzando, poichè ogni volta la sua manica vuota sfiora il viso della signora seduta accanto a me. Questa è una signora milanese: grandi occhi chiari di bambina e bocca carnosa sempre ridente sotto pesanti capelli biondi che le imperlano la fronte di sudore. È buona, intelligente, piena d’imprecise indulgenze e facilità nei suoi flirt svariati. L’amai con passione 5 anni fa; poi la vita ci separò. Siamo molto amici. Le parlo da cuore a cuore e lei mi risponde con assoluta sincerità.</p>
               <p>— Io adoro la danza, ma non ho mai avuto tanto piacere come nel danzare con quel tenente bersagliere dalla mascella d’argento. Io non mi capisco troppo: sono una civetta, forse qualcosa di peggio... ma tu mi capisci... Era così felice di stringermi fra le braccia. Siamo stati anche giù nel buio sulla riva. Ha tentato di baciarmi il seno, ho lasciato fare... Quando si è così poco vestite come siamo noi, signore, oggi, è molto facile cadere... Deve essere tanto infelice poveretto!...</p>
               <p rend="italic">... Da quando la guerra era scoppiata<lb/>Rapallo in silenzio qui dormiva,<lb/>ma tosto che la ganga è arrivata<lb/>il silenzio e la quiete qui spariva.<lb/>Chi siete?... Siamo la ganga<lb/>perchè amiamo i fiori, il cielo<lb/>azzurro e di Rapallo il mar.</p>
               <p>Sono diventato l’amico d’un capitano alpino mutilato della gamba e coscia destra chiacchierone e gioviale. Questa sera certamente ha dimenticato ciò che ha perduto.</p>
               <p>Gli dico che la mia bionda amica ha un capriccio per lui ed egli tendendomi il viso molto vicino mi sussurra con gioia visibile:</p>
               <p>— Me ne sono accorto... Mentre eravamo giù insieme vicino all’acqua seduti ho preso la sua mano e l’ho portata sulla mia coscia metallica. Veramente ho notato un piccolo movimento come di scottatura che la sua bella mano ha avuto nel toccarla. Questo m’è capitato altre volte. Inconvenienti del nostro mestiere. Ah! Ah!... Io rimedio subito portando la mano della donna un po’ più su.</p>
               <p>E rideva, rideva, con gioia infantile senza rancore per la guerra poiché gli aveva concesso questa notte di delizie. Poi riprese a cantare:</p>
               <p>— Forza, orchestra!...</p>
               <p rend="italic">Quando noi passiamo ci guardate<lb/>e dite che siam pazzi tutti noi<lb/>ma le pazzie nostre perdonate,<lb/>perchè siam pazzi sì, ma un poco eroi.<lb/>Chi siete?... Siam gli sciancati<lb/>Chi siete?... Siam gli avariati,<lb/>perchè abbiam fatto l’Italia,<lb/>col sangue nostro e la gioventù.</p>
               <p>La mia amica mi prende il braccio e mi sussurra:</p>
               <p>— Vieni, andiamo giù.</p>
               <p>— Farai soffrire il povero tenente.</p>
               <p>— Non preoccuparti; tornerò da lui dopo. Ora voglio stare con te. Tu non sei un mutilato, ma mi fa un po’ paura vederti partire per il fronte. Non c’è più nulla fra di noi, ma io ti voglio sempre bene lo sai. E questa sera ho un desiderio pazzo, pazzo, pazzo che questa benedetta guerra finisca. Hai visto quei poveretti come sono conciati... Tu sai che sono una buona patriota, ma non capisco, non riesco ad ammettere, malgrado tutti i miei sforzi, la necessità di questa eterna, brutale carneficina.</p>
               <p>Io chiusi la bocca della mia amica con un lungo bacio. Tanto più utile che prevedevo il lungo suo discorso contro la guerra e preferivo ascoltare quello più eloquente e più patetico che la luna prodigava ai suoi equipaggi lussuosi d’argento vivo remanti nei gorghi di perle:</p>
               <p>— Abbandonati, anima, — cantava la Luna — sciogliti, dimentica, acquètati. Ho dei rosolii che dissolvono ogni collera, ogni ferocia; ho dei balsami che addormentano i rancori. Tutte le volte che ho voluto fermare la guerra m’è bastato colmare le trincee col latte benefico della mia luce e subito le sentinelle in vedetta hanno reclinato il capo invaso dal sonno e dal pessimismo tenerissimo, dimenticando le pattuglie nemiche in agguato. Le mitragliatrici avversarie non hanno avuto più per loro altro interesse che quello di un notturno apparecchio telegrafico o di cani abbaianti. Sono la dispensatrice del nichilismo perfetto, del dissolvimento totale e di tutti i soavi abbandoni alla deriva d’una qualche corrente molle di baci, alcool, pigrizie, o sogni. Io sola vincerò la guerra la notte in cui spegnerò con carezze troppo lente il sangue solare dell’uomo, costringendolo a disprezzare l’ultima attività aggressiva del coito per negare e sognare unicamente.</p>
               <p>— Hai sentito, cara Amica, le argomentazioni della luna in favore della pace universale, eterna? Sono subordinate come le tue argomentazioni alla distruzione della vita. Alle origini lontane dell’umanità noi vediamo popoli accaniti offrire agli Dei cadaveri sanguinanti. Poi un Dio ebraico affamato anch’esso di carne umana. La terra nel suo viluppo d’atmosfere contiene delle forze dominatrici, intricatissime e difficilmente decifrabili che noi definiamo con parole inefficaci quali: primavera, gioventù, eroismo, volontà ascensionale delle razze, rivoluzione, curiosità scientifica, slancio del progresso, civiltà, record. Tutte queste Forze indubbiamente telluriche adorano il sangue umano, cioè la lotta, il bisogno di distruggersi vicendevolmente simboleggiato dalle onde schiumose del mare. Queste Forze dominano la maggioranza più viva dell’immenso formicaio umano. Maggioranza d’istinti selvaggi e implacabili, tutti più o meno sanguinarii.</p>
               <p>La minoranza meno viva o stanca o vecchia o ferita ha creato le idee pure, i sentimenti puri, le vaste bontà, la soavissima pace, l’amore umano, ed altre astrazioni di dolcezza serena che varcando le montagne aspre dei desideri e le irte foreste delle ambizioni, dovrebbero finalmente pacificare tutte le razze imponendo loro un ritmo morbido come quello di questo golfo innamorato e fedele alla luna. La parte turbolenta e istintiva del formicaio umano è spesso affranta e disillusa del suo andare crudele e sanguinante. Si ferma ed ammira inebriata le soavi pigrizie affettuose che la minoranza saggia ha lanciato in cielo e che ormai navigano anch’esse imperiture sulla curva della Terra. Ma la sosta è breve, le Forze di voluttà aggressiva e di primavera crudele, incalzano di nuovo la maggioranza giovane e virile. Più furibondo che mai il ritmo di distruzione e di morte ricomincia, e se le contese piccole, minute non bastano, si afferrano a volo le vaste astrazioni di bontà e di pace per farne delle bandiere al nuovo massacro. Si scagliano le folle in guerra, massacrando gli uomini, per massacrare la guerra! Altri si slanciano su aeroplani a lungo perfezionati perchè possano varcare tutte le atmosfere e gareggiare con le stelle. Immagina, amica mia, qui in questo golfo quattro o cinque aviatori già pronti sui loro apparecchi dalle eliche rombanti per la grande gara. Immagina il loro dialogo.</p>
               <p>— Dobbiamo, dice l’uno, assolutamente a costo della vita salire a 20 km. di altezza, vincere o morire, amici!</p>
               <p>Poi a mezza voce al meccanico fedele:</p>
               <p>— Hai bucato il serbatoio dell’altro aeroplano?</p>
               <p>— Sì, risponde il meccanico con occhiata radiosa. Fra un’ora il vostro concorrente precipiterà in mare.</p>
               <p>— Grazie, son sicuro di vincere, gli altri non mi fanno paura.</p>
               <p>E così gli aeroplani della grande gara ultra-terrestre si slanciano nel cielo ove ecco appare il Rabbi di Galilea col viso più tragicamente pallido di quello crocifisso sul Golgota. Gli occhi al cielo disperatamente guardano con bontà infinita e tremendo dolore il Padre dei padri, riassunto di forze cosmiche che ha l’implacabile e muto X rosso sul viso di tenebra azzurrina. Il Rabbi piange e dice:</p>
               <p>— Padre, tu mi hai trasmesso il germe della divina bontà e dell’assoluto perdono e quello più prezioso ancora dello sconfinato amore, ma essi vogliono soltanto uccidersi o lacerarsi a lungo per meglio assaporare il sangue. E in nome della bontà ritornano al massacro – e non si riposano. La loro forza dà la morte. Il loro amore è sanguinante. Il bimbo nascituro insanguina la madre per scagliarsi verso la vita. La sua vergine sorella sarà domani insanguinata dal maschio che la primavera frusta con le sue belle flessuose verghe di profumi. Padre tu hai creato l’amore: e per l’amore si fanno guerra. Hai dato a loro il sogno della bontà, ma questa scoppia con straripamenti di lave guerriere come un vulcano. Se vuoi che l’amore eterno, puro, e la bontà serena e la pace di cuori intrecciati regnino finalmente, spacca, spacca la terra, distruggila senza pietà!</p>
               <p>E il Rabbi alto nel cielo piange, mostrando con le due mani aperte come fiammeggiano le ferite degli uomini. Ma la luna grida al Rabbi con un lungo stridente gocciolìo di cristalli:</p>
               <p>— No! no! Non spaccare la terra! È mia! la cullerò, l’assopirò, la svenerò deliziosamente. Sarà pallida come me, finalmente pacificata in una vasta, continua voluttà carnale!</p>
               <p>Giù intanto sulla riva gli equipaggi della Luna si imbarcavano. I remi riprendevano il loro grave sonnolento fruscia-a-are, fruscia-a-a-are fruscia-a-a-a-are schiumare tubare nelle onde colombe sulle tombe rapite ai cimiteri e rimorchiate dai profumi del mare.</p>
               <p>Sparvero ad uno ad uno ritirando su, su fino al cassero della Luna tutte le scie d’argento, i canotti bianchi, e le vaste reti di profumi pieni di pesci d’oro guizzanti.</p>
               <p>La mia amica languiva al mio braccio, io avevo sonno; ma i mutilati riaccendevano con le stampelle alzate l’orchestrina di nervi e fibre che sull’alta terrazza miagolava, strillava, singhiozzava come mille gatti in groviglio d’amore.</p>
               <p>Il tenente bersagliere correva dimenandosi e cantando:</p>
               <p>— Un valzer pazzo, il più pazzo dei valzer, vogliamo! È troppo lento, questo! Sfondiamo il pianoforte!</p>
               <p>Con un pugno rovesciò a terra il pianista e si mise a tempestare la tastiera con le mani e coi piedi. Sradicò con un calcio il pedale e si sforzava di scandire un valzer terrificante colpendo, di tanto in tanto i bemolli col suo mento d’argento. Gli ultimi saluti della Luna, ironici, mettevano fra lui e la tastiera una risata candida di fiume africano che cento elefanti bevessero con proboscidi d’argento russanti come canne d’organo.</p>
               <p>— Bisogna che la Primavera scoppi nel pianoforte. Mi sento nel sangue, e anche voi, cari mutilati, vi sentite nel sangue una Primavera diabolica, mille primavere equatoriali. L’Africa mi divampa nelle gote e arroventa il mio mento! Se non fosse d’argento sarebbe già liquefatto!</p>
               <p>I mutilati intorno danzavano tutti, tutti, alcuni sulle mani e sui piedi come orsi, altri sulle stampelle, altri in bilico su un piede. Altri si rincorrevano come belve nei cespugli.</p>
               <p>Fuori sulla terrazza, uno più ebbro degli altri, sull’altalena, abbracciato con una donna seminuda volava volava inargentandosi in alto di luna tra i fogliami. Certo un soprannaturale sciampagna li esaltava. Anche le donne erano impazzite. Una vergine bellissima si spalancò così a pochi metri di distanza, fra due rosai, al desiderio feroce d’un alpino, che, mutilato delle due braccia, realmente le mangiava di baci il viso, imprimendole il suo amore fra le poppe coi colpi reiterati del suo petto.</p>
               <p>Un’ora dopo sulla soglia del Casino paradisiaco io gridavo ai miei amici:</p>
               <p>— Male molto male! Siamo realmente avvelenati, avvelenati di chiaro di luna. Occorre immediatamente una sana furente bevanda di Velocità. Cento strade succhiate! Andiamo a Chiavari a tutta, tutta, tutta velocità. Sarà meglio di una corsa, un tuffo.</p>
               <p>— Ah! ah! gridano tutti, ci sono però i passaggi a livello, carri, carrette, cani e marmocchi.</p>
               <p>— Macchè! Tutto dorme ancora, scavalcheremo ogni ostacolo, saremo una ventata di ferro, proiettili, folgori, non lasceremo respirare il pericolo, strozzeremo la morte nel suo letto e capriolandole sopra le pizzicheremo i piedi senza morire!</p>
               <p>Tutti in macchina. La mia 74 in testa. Padroneggio elasticamente il volante. La mia 74 ne gode. Corre, corre con lunghi brividi. Ronza il carburatore felice. Le candele sono eccezionalmente pulite. Ritmo perfetto. Martelli deliranti di precisione gioiosa. Sento nel cambio di velocità gli ingranaggi amoreggiare come labbra. Unirsi. Volere. Scorrere. Scattare. Forza vellutata. Velluto in delirio. Dolce aggressività delle ruote. Pneumatici danzanti aerei. Gas addomesticati disciplinatissimi, pronti a tutto, perchè si corra, corra, corra, corra un correre di corrente modulatissima oliata ebra di correre, quasi liquida e pur metallica, leggera e non di meno prensile. Docile alla strada ma come un maschio che imponendo sembra subire il ritmo della femmina beata. È beata di ricevermi la strada che si sbianca nei brividi delle prime luci spasimi sotto le ombre massicce delle montagne lungo l’ampio sussurrare del mare pieno di giochi di gatti bianchi che miagolando rincorrono a zampate, spruzzi di baffi rimbalzanti nel refe argenteo rapito alle vele della Luna. Correre, correre tuffandosi nella vegetazione nerissima.</p>
               <p>Trapaniamo forse la midolla nera della notte?</p>
               <p>Balza fuori la mia macchina. Oliatissima morbida mia carezza nel grembo di questa valle. La luce cresce come se colasse fuori dal mio motore cuore arroventato.</p>
               <p>Ecco un altro tuffo nella penultima galleria... Interminabile... Mi pare di essere nel collo ebro, premuto, scoppiante di una smisurata bottiglia d’alcool. Il mio motore tira bene, bene. Esce, esce, escirà, deve escire! Sto sturando la bottiglia della valle lunga e nera con la pressione dei miei pneumatici-pollici che non cedono. Il cavaturaccioli è fortissimo! Forza! forza! Viene. Forza! Ecco!</p>
               <p>Scatta in alto, il tappo rosso, Sole! Tutta la campagna colli, valli, mare spumeggia di luce bionda. Corriamo, scorriamo schiumeggiamo anche noi inaffiatissimi di rosso oro vaporante nel buon odore del caucciù che sa di pane caldo. Divino spettacolo allietatore. Il sole che fu un istante il tappo allegro ora diventa l’enorme faccia tonda e gonfia del bevitore. Faccia calda di metallo in fusione con sale, iodio, bromo, congestionata e gioviale.</p>
               <p>Il Sole ha un nuvolone nero fumante fra i denti e lascia cadere giù il mare come una colata verde schiumeggiante di bava. Forte riflusso delle sue risate fragorose fra i pomodori degli orti e nel sangue dei nostri cuori che vincono definitivamente in salute i pomi d’oro delle Esperidi idiotissime sconfitte.</p>
            </div>
            <div type="div2" rend="P148">
               <head>IX.<lb/>IL DEPOSITO FA SCHIFO</head>
               <p>Genova è in festa per l’American-day. Suono di trombe, folla, folla, folla. Balconi riboccanti, vasta primavera dilagante di toilettes femminili, scugnizzaglia sospesa sui capitelli.</p>
               <p>S’avanzano gli inglesi. Elegantissimi. In testa un giovane tenente dandy con lo stick sotto il braccio. Furoreggia la banda Americana. Come un bambino gioca il capobanda issando in alto il lungo bastone d’argento. Più volte lo fa piroettare e intorno a sè lo mulina come per vestirsi di veloci ruote d’argento. Poi lo punta davanti imitando lo stantuffo. Il sole d’Italia squilla, scatta, rimbalza sulle trombe d’alluminio, si affanna a lucidare e abbellire quel popolo venuto attraverso l’oceano dal lontano pacifismo per fare anch’egli la guerra in nome della libertà minacciata. Il sole polemizza coi pacifisti anch’egli verniciando di giustizia vendicativa la primavera sanguigna dei Cow-boys.</p>
               <p>Passano fra le due ali di popolo pigiato, variopinto che schizza bambini tra le maglie dei carabinieri. La strada è vuota.</p>
               <p>Sono le Forze invisibili che la mantengono così vuota sotto la pioggia di fiori, fiori e cuori che cadono dai balconi.</p>
               <p>Le Forze impongono a tutti un’incosciente ammirazione per le virtù guerriere e per l’eroismo prossimo-sicuro di questi nuovi soldati aggiunti a tanti altri impiegati laggiù al nuovo mestiere indispensabile di cannoneggiare.</p>
               <p>Gli americani hanno l’aria di soldati improvvisati. Passo elastico dei pelli rosse. Questi lottarono nel Far-West per la loro libera razza perseguitata. Quelli imitano in Europa la spavalda e scattante agilità cauta, vellutata dei pellirosse fra le liane e nelle alte erbe.</p>
               <p>Seguiamo la sfilata degli americani ordinatissimi, visi radiosi. Zampilla dai loro passi un ritmo di Cake-walk. Poichè sono sensibilissimo e il mio cuore subisce i pizzicati della mia immaginazione visionaria, io vedo in sogno le grandi masse americane rimescolate da sentimenti europei nei vasi capaci delle ampie città lontane. Vedo le masse americane canalizzarsi verso i porti, riempire gli enormi trasporti e in questo Waterland che contiene 12.000 soldati, traversare le lunghe monotonie astratte meditanti dell’Atlantico, poi colare come un fiume nelle città italiane e su, su ramificarsi nei budelli delle trincee sotto crollanti soffitti di ferro nella battaglia delle nazioni.</p>
               <p>Ho un singhiozzo alla gola nel partecipare lucido e cosciente col mio corpo di soldato e il mio cervello faro onnipresente a questa fusione storica nel crogiuolo europeo.</p>
               <p>Nella arena vasta si svolgerà una finta battaglia. Al centro un cinematografista è seduto comodamente come un pascià vicino al suo apparecchio mentre tutti sono in piedi militarmente. Simbolo del falso genio-letterato tipo Romain-Rolland che guarda, controlla e merita una bomba d’areoplano. Un fotografo punta la sua macchina sotto la seta nera lucida come una groppa. Sembra un toro, corna puntate e zampe posteriori aperte. O semplicemente un dannoso o inutile critico di strategia militare.</p>
               <p>Una compagnia di allievi caporali italiani entra nell’arena. Allineamento perfetto. Geometria di linee. Tutti i torsi all’indietro come per tirare una fune. Tutti i torsi in avanti come per slanciarsi. Si vede il bianco dei polsini muoversi insieme, a distanza uguali, le braccia remare nell’aria con parallelismo stupendo.</p>
               <p>Dieee-tro-front! fulminei, senza oscillazione, torniti. Ripiegamenti sui tacchi a gradi, a gradi, che sembrano arpeggiati e modulati come una risacca dolce sulla ghiaia. Flessuosità del movimento che dà a tutta la compagnia una snellezza precisa di onda.</p>
               <p>Zazà, eroica e molto umana, abbaia d’entusiasmo per dimostrare che tutti gli esseri vivi amano i ritmi marziali.</p>
               <p>Una risacca d’applausi annuncia gli Americani. Entrano e si dispongono su tutto il diametro dell’arena. Si tolgono la giubba e incominciano una meravigliosa ginnastica con ondulazione di alte erbe sotto il vento e relativi morbidissimi solchi scavati che gradualmente si chiudono.</p>
               <p>L’entusiasmo è ancora ufficioso. Il sole esige uno spettacolo di lotta ed ecco pesanti e colossali i nostri artiglieri di montagna al tiro della fune cogli Americani. Primo strappo d’assaggio. Secondo più deciso. Al terzo gli artiglieri d’un colpo sradicano gli americani radicati patriotticamente nel terreno.</p>
               <p>Il prorompente grido di Viva l’Italia fa impazzire Zazà che abbaia alla feritoia della mia 74. La finta battaglia incomincia con cannoni da montagna, muli e compagnie di mitragliatrici ci chiudono la strada. Ma la squadriglia passa trionfante senza far male a nessuno sotto i grandi fragori, fragori, rrrombi, rrrombi, rrrombi delle finte cannonate dei forti genovesi.</p>
               <p>In alto, il Sole, gattaccio d’angora dal pelo d’oro, si lecca i baffi d’oro pregustando l’immancabile massacro di gran parte di quei giovani muscolosi e sani che sanno ormai anch’essi verniciare i propri istinti sanguinarii con nuovi ideali.</p>
               <p>Il 24 luglio la folla genovese si accalca sul piazzale di S. Benigno intorno alla nostra 8ª squadriglia di automitragliatrici blindate. Tutte infiorate. Ogni comandante di squadriglia è ritto in piedi a 3 metri di distanza dalla sua macchina. Sono stato incaricato dal colonnello di ringraziare con un discorso le signore genovesi che hanno organizzato la festa d’addio colmando di doni soldati e ufficiali partenti per il fronte. Meriggio infuocatissimo. Il porto di Genova è irto di raggi rimbalzanti poichè il sole infierisce sulle masse di carbone, pugnali brillanti.</p>
               <p>I ventagli blu dell’alto mare non rinfrescano i nostri visi di bragia. L’esposizione di quadri e complessi plastici futuristi è stata accatastata alla rinfusa nel porto, col groviglio delle sue fasce coloratissime.</p>
               <p>Flavia Steno parla in nome delle signore genovesi con sobria eloquenza, ma indugia troppo a descrivere le sofferenze eroiche e gli orrori della guerra che i miei soldati sono contenti di affrontare.</p>
               <p>Il sole di lava comunica per invisibili tubature col mio cuore, vasi comunicanti. Il mio entusiasmo sale per raggiungere il livello dell’entusiasmo solare ed insieme porta su la sintesi luminosa dei problemi da risolvere.</p>
               <p>Poichè le donne patriottiche d’Italia hanno il difetto di piagnucolare troppo, poichè le altre meno patriottiche si lamentano dei disagi imposti dalla guerra voglio parlare senza diplomazie alle donne Italiane, dimostrando che l’ambiente delle caserme e dei depositi è talmente asfissiante di cretinismo e vigliaccheria da mutare la trincea in paradiso.</p>
               <p>Parlo con tono rovente nel silenzio radioso mentre le campane antiche sgonnellano su e giù come donne ubriache sull’altalena.</p>
               <p>— Donne d’Italia, voi che sentite fervere nel sangue l’odio per il nemico ereditario da scopar via ad ogni costo, non compiangeteci. Noi, nuovi Italiani, ben più alti sereni eroici dei nostri avi, siamo allenatissimi alle sofferenze eroiche della guerra!... Dopo 20 giorni di vita rattrappita, grigia, strangolata e un po’ pidocchiosa di caserma siamo felici di partire. Compiangiamo gli imboscati che amano il Deposito, poichè noi, nuovi Italiani, dopo 3 anni e mezzo di guerra siamo senza stanchezza e pieni di ottimismo fisiologico e morale. Il Deposito sappiatelo, il Deposito ci fa schifo schifo, schifo!</p>
               <p>Rumori, brusio, grande emozione nel gruppo degli ufficiali superiori.</p>
               <p>— E voi donne, così dette Italiane, che piagnucolate sulla mancanza dello zucchero, non vi siete mai domandato nella vostra sconfinata cretineria se avete nella zucca il sale sufficiente per vivere? Ricordatevi che noi continuiamo e vinceremo questa guerra difendendo e salvando così non soltanto la libertà di pensiero e lo spirito del mondo, ma anche ogni elasticità e lo chic, al quale tenete tanto, dei vostri vestiti e delle vostre case contro il peso professorale, la goffaggine, la balordaggine grottesca dei tedeschi!... Ma indovino in voi più ghiottoneria che amore d’eleganza, tanto più che scocca l’ora di colazione. Per ringraziarvi dei vostri fiori, o pseudo-italiane, vi porteremo tornando dopo la vittoria qualcosa che farà tacere finalmente i vostri pianti sulla mancanza di burro... Vi porteremo del buon grasso di cadavere austriaco, per le vostre tartine!... Arrivederci.</p>
               <p>Evidentemente un alto e glorioso destino era riservato alla nostra ottava squadriglia. Dopo la grande vittoria del Piave 15 giugno il Comando Supremo preparò con perizia e con metodo l’offensiva generale predisponendo particolarmente le truppe celeri che dovevano fulmineamente lanciarsi nella prima ferita grave del fronte nemico. Le blindate costituivano coi bersaglieri ciclisti e la cavalleria queste truppe celeri, ma le tradizioni militari davano d’altra parte una importanza enorme alla cavalleria e una importanza minima e discutibile alle blindate. Nei circoli militari si negava la resistenza della blindatura non soltanto alle scheggie di granata, ma anche al fuoco delle mitragliatrici. Una volta colpiti i pneumatici cosa poteva fare una autoblindata? Come utilizzarne la velocità in caso di strade rotte e di guadi?</p>
               <p>Tutte queste obbiezioni pesavano su noi, mentre le Forze predisponevano tutto in favore della nostra tipica e personale vittoria veloce. Infatti il 25 luglio giunge l’ordine di caricare su un treno tutta l’8.ª squadriglia. Risparmiamo così ogni sciupio alle nostre macchine che simili alle celeri Fiat dei grandi circuiti devono giungere vicino al campo di battaglia in assoluta efficenza. Portata a destinazione la 8ª squadriglia sarà immediatamente sottoposta a una prova di allenamento in una serie di brevi manovre con cavallerie e bersaglieri ciclisti.</p>
               <p>Il 26 luglio io monto col capitano Raby e coi tenenti Bosca, Paccagnella, sulla mia auto-blindata 74 caricata su vagone aperto nella stazione di S. Albania nel porto di Genova. Tutte le auto-blindate caricate sono infioratissime. Folle di donne bambine alle balaustre del passeggiatoio. Piovono fiori. Sventolio di bandiere. Squilli di trombe. Ma non è la solita partenza per il fronte. Ci sentiamo veramente l’anima di meccanici e volantisti intorno ai motori terrestri o aerei destinati a vincere un record pericoloso, decisivo. Quando però la locomotiva fischia e il lungo treno sovraccarico di macchine da guerra irte di mitragliatrici si mette in moto l’infantile, chiassosa, patetica sensibilità popolare della partenza per il fronte accende fulmineamente tutti. In equilibrio fra i 2 taglia-fili della mia 74 io divento in tutto simile ai miei soldati e lancio a gara manate di cuore alle ragazze che sbocciano fitte ai balconi.</p>
               <p>Prima fermata lunga a Sampierdarena, sull’alto viadotto ferroviario fra gli applausi delle finestre affollate e dei panni colorati sospesi alle corde. Tocco quasi con la punta delle dita la punta delle dita appassionate di due sorelline che mi mandano baci con nome e indirizzo. Sono brune. Capelli pesanti come i giardini liguri. Occhi che riassumono i languidi spasimi del Mediterraneo notturno. Labbra ardenti come le montagne di Sicilia coronate di boschi incendiati nei tramonti d’agosto. Denti bianchissimi e precisi come le casette strette tutte in fila bianca in fondo alle rade italiane quando si giunge sopra una nave veloce all’alba. Le due sorelle si chiamano Augusta e Vittoria. Mando loro i miei baci, ma vorrei berle poichè le sento fresche, colorate, ardenti e salate come due sorsi del mio Mediterraneo.</p>
               <p>La mia anima futurista attraverso mille balzi elastici ha raggiunto la sua più divertente e sana trasfigurazione. È diventata l’anima d’una recluta di 20 anni.</p>
            </div>
            <div type="div2" rend="P148">
               <head>X.<lb/>VITA DA COW-BOYS</head>
               <p>— Per Iddio! Aspettare ecco la vera angoscia di questa guerra! Aspettare gli ordini, aspettare le manovre, aspettare l’offensiva. Ora siamo a riposo in una brutta fattoria perduta nell’immensa pianura paludosa... Per quanto tempo? Aspettare non vuol dire riposarsi. Se fossi a Milano o a Roma farei almeno dell’utile propaganda. Qui non si fa nulla. Per fortuna il nostro cuoco è veramente meraviglioso!</p>
               <p>Parlo ai miei compagni dell’8ª squadriglia, tra monumentali paste asciutte sanguigne sotto la lampada fumosa assalita da tutte le farfalle di una afosa sera di agosto.</p>
               <p>— Io, dice il tenente Volpe, rimpiango la mia caccia e la mia pesca.</p>
               <p>Volpe è un ligure magro, asciutto, quarantenne, agente di cambio e viveur, furbissimo, pratico. Ma si sente che al denaro e alle donne preferisce in realtà il piacere originario della sua razza.</p>
               <p>— L’ultima mia pesca, che bellezza! Con tre amici in un guscio bene equilibrato. Al largo di Genova calma perfetta... Una luna enorme che sembrava una torta... Otto rematori con dei remi lunghi, lunghi. Acciughe, acciughe, acciughe; a manate, a palate. Tonnellate di acciughe. La barca era tutta piena di argento. Otto tonnellate, 9 mila lire! Affondavamo quasi sotto il peso. Il bordo sorpassava l’acqua di 10 centimetri. Attenti! non imbarchiamo acqua per carità!... Ma a me piace anche la caccia. Andavo ogni anno sul valico del Turchino. Uccelli d’ogni specie. All’alba si vedevano venir su col vento di tramontana... Sono lenti, sembrano tirare il carretto per superare il valico. – Passano a un metro dalla testa. – Non bisogna tirare quando vengono su. È questione di calma: tu li lasci passare, poi ti volti e pam, pam, una botta nel culo. Te li vedi venir giù, a due a due. Se tiri prima che siano passati, quelli che seguono scappano via.</p>
               <p>Il tenente Sacco ragazzone forte pieno di orgoglio infantile, figlio di papà. Viene dal corpo degli automobilisti. Vuol passare per un conoscitore di donne. Fiero di aver goduto qualche libertà e qualche cocotte. Attacca ironicamente il tenente Lattes israelita pallido, occhiali, poca salute, intelligente tipo di lavoratore, sensualissimo, goloso, furbo, mellifluo, un po’ strisciante.</p>
               <p>— L’amico Lattes, dice Sacco, rimpiange il suo imboscamento di un anno al comando supremo.</p>
               <p>— Taci! tu hai fatto la guerra molto meno di me. Ti dai delle arie da viveur per due o tre prostitute dei Portici Po...</p>
               <p>— Io non sono stato giolittiano e neutralista come te, e leccapiedi di tutti i professori germanofili. Dove eri nelle giornate di maggio?</p>
               <p>— E tu, dove eri?</p>
               <p>— Io, risponde Sacco, era ancora un ragazzo, ma almeno mi divertivo con fior di mezzi.</p>
               <p>Risata generale. L’espressione <hi rend="italic">fior di mezzi</hi> suscita una ilarità irrefrenabile. Il tenente Paccagnella, effettivo, bel ragazzo snello, elegante, viene dal corpo dei mitraglieri, già ferito due volte. Un po’ effeminato nelle mosse. Interrompe annunciando che fra due giorni cominceranno le manovre con la 1ª divisione di cavalleria e i bersaglieri ciclisti per prepararsi alla grande offensiva prossima.</p>
               <p>Il capitano Raby a capo-tavola ride ironicamente. Ventisei anni, grassoccio, tende alla pinguedine. Mangia poco ma ne soffre perchè ghiotto. Faccia quadrata, grassa, piccoli occhi; tipo di turco.</p>
               <p>Se avesse il fez! Pigro, molle, dorme molto, intelligentissimo, però. Nasconde evidentemente delle riserve di energia preziosa. Ha inventato un motore a scoppio senza cambio molto semplificato. Grande memoria, sa quasi tutto. Crede fermamente nella teosofia, vuole spiegare tutto colla gradazione teosofica delle vite. Ufficiale effettivo di cavalleria. Dice:</p>
               <p>— Io non credo assolutamente nella cavalleria come truppa celere, utile. Non credo nelle tanks data la canalizzazione del Veneto. Ho comandato per due anni le autoblindate, a Gorizia e durante la ritirata, e ci credo. Se potremo slanciarci avanti coi bersaglieri ciclisti faremo cose grandi. Tutto al più qualche plotone di cavalleria per collegamento fuori dalle strade. Possono evitare gli accerchiamenti.</p>
               <p>Il piccolo Bosca entra nella sala brandendo una bottiglia di moscato.</p>
               <p>— Altro che cavalleria! ci vogliono donne, donne per prepararci!</p>
               <p>È dimagratissimo dagli innumerevoli infortunii sul lavoro erotico. Corpo esile fragilissimo, ma grande forza nervosa e volontà. Intelligente, pratico, attivo, coraggioso e assetato di cocotte.</p>
               <p>Il capitano annuncia:</p>
               <p>— Domani andremo alla messa di Bevadoro per valutare il bel sesso dei dintorni.</p>
               <p>Sigarette e sigari in bocca usciamo tutti nella calda notte d’estate che si sprofonda incalcolabilmente su l’incalcolabilmente vasta pianura.</p>
               <p>cra cra cra cra cra cra cra cra cra cra cra cra</p>
               <p>Polifonia oceanica di rumori, scatti, tonfi. Rane. Rospi. Officina filanda di scricchioliii organizzati cra cra cra cra cra cra cra cra cra cra cra cra.</p>
               <p>Tutti i rospi della terra lavorano al tornio 3 miliardi di granate nere per bombardare di nero tradimento-terrore-ironia la troppo bianca lirica spasimante luna fiduciosa che nasce a sinistra. Dietro di noi la fattoria massa nera calda fende col suo tetto-prua il dilagaaante fresco oceano lunare di rumori odori argentei fieri acri.</p>
               <p>Sssssssssssssssssiiiiilenzio lunare.</p>
               <p>La luna soffia a gote bianche piene nel suo megafono di raso bianco per imporre il ssssssssiiilenzio. Taaaaaci! Vieeeeeni! La notte è attentissima a tutti i rumori. Alziamo la testa e incensiamo colle nostre sigarette la via lattea.</p>
               <p>Via lattea, muta rivolta di caratteri tipografici. Polvere di rumori già uditi... pinpinpinpindipingere... punpunpunpungere. Punteggiatura. Ritmo di telegrafo Morse. Stelle parole telegrafate d’amore o di guerra: 200.000 uomini di riserva!... Presto! ad ogni costo! chiudere il varco del fronte... e del cuore che muore!</p>
               <p>La notte è attentissima a tutti i rumori. Bau bau bau della passione folle asmatica. Chi è chi è che abbaia? Quel cane o il mio cuore? Irto erotismo che abbaia verso la vulva soave colma di latte tenerezza, la luna. Bau bau. Hoooo pau pau pauraaa di non averti sotto le labbraaaa in questa notte spaventosamente vuotata dalla tua assenzaa.</p>
               <p>L’abbaiare del cane sveglia in alto a sinistra la costellazione dello Scorpione, smisurato dinamismo inchiodato. Lo Scorpione spara le sue stelle di punta che sembrano rumori di guerra: pan! in alto. Ta-pum! più giù. Poi pan! Ta-pum! in fondo all’orizzonte.</p>
               <p>Ti ti ti ti ti ti ti ti ti d’insetti.</p>
               <p>I volumi degli alberi setacci di rumori si sfasciano sotto la pasta dei rumori. Catalogare tuttiiii rumori presto, presto impacchettarli e spedirli a volo ai lontaniiisssimi silenzi affamati di rumori.</p>
               <p>Il cielo nero è un orecchio infinito circonvoluto, circoncanalato, contatore di rumori. 3 miliardi, 6 miliardi, 9 miliardi di rumori!</p>
               <p>Le acque veggenti copiano, copiano, azzurri copialettere della notte attentissima.</p>
               <p>La costellazione dello Scorpione è una muta fucileria di stelle, sparate contro il lontano ma prossimo Sole. Ma se ne infiiiiischia laggiù la locomotiva di quel treno di guerra che corre stringendo nella sua pancia sotto le sue mani di grasso fumo il rovente Sole imbavagliato che urla lunghe griiiida rosse disperatissssssime e trionfali di fuuuuufufuoooocooo.</p>
               <p>La chiesa di Bevadoro puzza come una stalla ed è piena di contadine che hanno un odore forte, belle vesti a colori. Alcune zoccolanti. Altre fruscianti in calze di seta e scarpini.</p>
               <p>Siamo seduti sul primo banco. Don Luca, prete di Bevadoro, rude sessantenne, abbronzato, ha due piccoli ragazzini di otto anni che servono la messa. Sembrano ammaestrati. Don Luca fa un cenno e il primo ragazzino gli solleva la tonaca nera. Subito l’altro ragazzino tira fuori dalla tasca della sotto-tonaca un vasto fazzoletto giallo e lo pone nelle mani aperte del prete. Queste soffiano tre volte rumorosamente un gran naso rossastro poi si ricongiungono. Il fazzoletto ripreso automaticamente dalle mani alzate del secondo ragazzino sparisce nella tasca. Allora il primo ragazzino lascia ricadere la tonaca. Don Luca comincia:</p>
               <p>— Dunque oggi vi parlerò dell’Immacolata Concezione... Taci, Giuseppino, fa silenzio! (rivolgendosi a un moccioso). Come vi dissi nella predica precedente, i profeti avevano annunciato che una vergine di Galilea... Mariettin! sì, sì, te. È una vergogna venire in chiesa così scollata per eccitare i soldati! (rivolgendosi a una ragazza che arrossisce, Don Luca scende fra i banchi e le tira l’orlo della camicietta). Sei una sgualdrina! Dunque i profeti avevano annunciato che una vergine di Galilea sarebbe stata scelta come sposa da Giuseppe il falegname, e divenuta madre pur rimanendo immacolata, avrebbe dato la luce al divino bambino Gesù. Ora è in Paradiso. Come la vostra vacca nella stalla è circondata da tante mosche, così la Beata Vergine è circondata da tanti angeli nel paradiso. Tantum eeergooo! Silenzio!... Quest’anno ha tempestato. Non verrò a raccogliere l’uva nelle case. Quelli che vogliono portarmela vengano coi canestri nella canonica. Sacrameeeentuuum!</p>
               <p>Don Luca fa poi un primo giro di questua tra i banchi della chiesa. Ma davanti al primo banco tira con ostentazione dal portamonete due soldi e li fa cadere rumorosamente nel piatto.</p>
               <p>Fuori, un vecchio contadino che ara un campo mi dice:</p>
               <p>— Eravamo 14 uomini in famiglia prima della guerra, e coltivavamo 83 campi. Oggi tutti gli uomini in guerra e poche donne qui.</p>
               <p>Poi riprende a pungolare due vacche e 6 buoi aggiogati che tirano l’aratro.</p>
               <p>— Valaa Furboon. Haa le vacchee! Rombon canaiaa. Bigioo valaaa. Vaacheee vaacooon ve beee.</p>
               <p>Una contadinella quattordicenne ma già forte, muscolosa impugna le stanghe dell’aratro pesando sopra col busto in avanti. È graziosa. Con civetteria mi guarda voltando la testa all’indietro. Mette in rilievo le natiche e mostra con scatti abili delle belle gambe nude e rudi cuoiate dal sole. Le domando perchè le due vacche sono aggiogate in testa. Mi risponde:</p>
               <p>— Per segnà la strada.</p>
               <p>Fffuuu fffuuu fffuuu fffuuu dei fiati bovini</p>
               <p>Tlin trac tin tin tliiiin di catene e gioghi.</p>
               <p>Sono coricato in un solco; intorno a me corrono, battagliano i tre cani della squadriglia: Zazà, Nick e Kim. Kim è un foxterrier bastardo con muso da levriero dolce, stupido incoscente, ragazzaccio. Vuole fare tutto, andare da per tutto, velocissimo ma senza coraggio. Nick puro Ruffterrier tipo di uomo sanguigno ambizioso e prepotente, avventuroso, rissoso, indipendente. Poche idee. Pochi odii violentissimi. È un po’ pazzo. Fa una maffia elegante di balzi arcuati, pomposi, inutili su delle alte erbe imaginarie. Morde tutto. Insegue anitre, oche, galline, mosche e farfalle. Si tuffa in tutte le pozzanghere; poi si ricorda ad un tratto di Zazà e le fa una corte spudorata, brutale. Zazà si dà delle arie di cacciatrice di topi. Scava buchi e fruga in fondo per cercarvi delle talpe, corre velocissima ma si stanca presto. Fa la cura delle erbe. Golosa, intelligentissima e artista.</p>
               <p>Quando scoppia una rissa tra il suo adoratore Nick e il grosso bracco della fattoria, Zazà si sdraia per assistere. Spesso abbaia per annunciare a Nick il bracco nemico e aizzarli.</p>
               <p>Kim ama anche lui Zazà, si slancia e la rovescia. Zazà rotola sotto, poi scatta e morde Kim che fugge, ritorna. Addosso a Zazà che rotola regolarmente. Nick disprezza Kim. Ma se il bracco assale Kim, Nick con spavalderia di uomo atletico, interviene feroce.</p>
               <p>Monotonia, monotonia del sole operaio che cuoce i germi delle viti, sguinzaglia i tafani sulle groppe dei buoi, accende pruriti nella carne di quella contadinella, arroventa il dinamismo giocondo dei tre cani e gonfia il mio petto d’un’ansia soffocante di amore e di guerra. Vita da cow-boy. La nostra fattoria di Barchessa immobile, sola come una nave sul mare infinito delle pianure. Tutto il giorno senza giubba, piedi nudi nei fossi pieni di lucci, anatre, oche. Lucertoliamo al sole.</p>
               <p>A schiena nuda sento ramificarsi sulla mia pelle il cervello di Fabre formicolante d’insetti attivissimi in guerra. Intorno, le pianure vastissime, aperte, senza alberi partono a grande velocità lontaaano verso le radici del Grappa che si copre talvolta di nuvole e ribolle di cannonate ovattate. Questo è certo un bombardamento più feroce di tutti i precedenti. Ogni sera il Grappa si incorona di vampe convulse.</p>
               <p>All’alba erro nell’immensa pianura semi-allagata.</p>
               <p>Nick, Kim, e Zazà mi accompagnano. Sono divertentissimi. Ma Nick sempre più innamorato di Zazà diventa insopportabile. Quel bellissimo cane tutto muscoli scattanti è, come tutti i cani di razza, un mediocre assalitore di femmine. Tenta, tenta, ritenta. Zazà si presta con mille grazie e abilità impudiche. Nick non riesce. Lingua fuori, esasperatissimo, continua anche lontano da Zazà il movimento convulso della schiena. Io lo sollevo ogni tanto per la piccola coda dura come per un manico e lo tuffo nei fossi per rinfrescarlo. C’è invece un altro pretendente di Zazà, sempre in agguato a 50, 100 metri in giro davanti una siepe o nell’erba. Piccolo cagnolino bastardissimo nero con enormi orecchie da vampiro. Ghiandusso che lo ha dichiarato austriaco lo rincorre a pietrate. L’odiato pretendente sparisce ma 5 minuti dopo eccolo a pochi metri incollato a Zazà. Tutti addosso. Guaiti, lacerazione, fuga.</p>
               <p>L’altro giorno avevo Zazà al guinzaglio. Sicuro, non sorvegliavo. Ad un tratto doppio peso al guinzaglio. È lui, incollatissimo. Devo piantargli il piede sul muso per sturacciolar via la mia cagnetta. Evidentemente il piccolo bastardo è un amatore fulmineo.</p>
               <p>Mentre le mie scarpe ruminano, brucano e masticano l’erba rasa, penso che tutti gli erranti pastori e cow-boys delle pianure americane portano nel loro corpo rimpicciolito dall’opprimente avviluppante Infinito, una minuscola rosicchiante ossessione oscena o una miserabile rapacità finanziaria. Essi non godono come me la vasta fusione dell’idea di spazio e dell’idea di tempo fra il sciiivff sciaaff dei piedi nella terra molle e pantanosa. L’abitudine delle vaste respiranti, dilatate, pianure toglie loro ogni curiosità e ogni amore per i cieli, le nuvole, le stelle e le polifonie degli insetti. Io che noto tutto, valuto, catalogo ogni sensazione letterariamente, mi sento naufragare a poco a poco nell’incoscienza dei pastori erranti.</p>
               <p>Ma il capitano Raby mi sorprende in una di queste meditazioni e mi invita ad accompagnarlo a Padova, dove si reca a vedere un suo compagno morente all’ospedale. Ecco la divina velocità, maestra d’ogni energia e d’ogni lirismo, furente inaffiatoio di varietà sorprendenti. Mezz’ora dopo entriamo all’ospedale. Atmosfera tragica e storia ancor più tragica di questo giovanissimo ufficiale di cavalleria che prese la sifilide a Pinerolo, si curò col 606. Apparentemente guarito tornò a Pinerolo, vi prese una blenorragia.</p>
               <p>— È entrato pochi giorni fa all’ospedale, mi dice il capitano Raby. Ha delle febbri misteriose, dimagra. Avant’ieri l’ho trovato con un braccio al collo. Mi raccontò che nell’agitare il termometro si era rovesciato completamente il pollice contro l’avambraccio.</p>
               <p>Entriamo nella sala. Il maggiore medico ci dice in fretta:</p>
               <p>— È morto stanotte. Ha le ossa disfatte e disgregate dal 606.</p>
               <p>Ci avviciniamo al cadavere. Non si può resistere dal fetore. Dal naso esce una materia verdastra e delle grandi bolle che scoppiano emanando un odore di putrefazione avanzata. Il maggiore dice gravemente:</p>
               <p>— L’uomo ha trovato due sole medicine: il chinino per la malaria e il mercurio per la sifilide. Gli antichi greci, persiani, indiani, cinesi frizionavano il corpo sifilitico con una pomata mercurale. Abbiamo fatto pochi progressi. I giovani in genere non resistono al 606, le loro ossa sono troppo fragili, si sfasciano, vedete.</p>
               <p>26 agosto, sveglia dolorosa alle due del mattino.</p>
               <p>Incominceranno all’alba le grandi manovre tra il Bacchiglione e il Brenta per prepararci all’avanzata tra Piave e Tagliamento. Saremo coi bersaglieri ciclisti in testa al primo corpo d’armata d’assalto sotto il comando del generale Grazioli. Ore tre, in macchina. Lotta tra la luna quasi piena che investe gli alberi coricandone le ombre lunghissime e i fanali delle blindate. Queste squassano, sfasciano sventolano le loro ombre nerissime geometriche. La campagna si gonfia di pulsazioni scoppianti di motociclette. Freddo. L’interno delle auto-blindate che diventa un forno al sole è, questa notte, una gelatiera. Un side-car con fanale bianchissimo che ci sorpassa sembra un pezzo di vita intima invernale strappata a un castello da un vento pazzo. Fantastica fuga d’una poltrona con relativo sedentario, le gambe prese nella coperta, davanti al fuoco del camino.</p>
               <p>Le truppe si concentrano in un immenso prato di monte Galdella, orlato di squadroni di cavalleria. Si indovinano i cavalli sotto gli alberi. Fiati, fiati di fieno, sterco, piscio, acri ammoniacati mordenti. Agitazioni di groppe e code sventaglianti. Nel buio sfilano le colonne di cavalleria. Ci accodiamo alla terza. Il corpo d’armata d’assalto ha il compito di rastrellare il terreno conquistato da noi e stabilire le prime linee difensive.</p>
               <p>Corteo lentissimo. Davanti a noi i cavalleggeri al trotto si fermano e mandano pattuglie in avanscoperta. Ci fermiamo, poi lentamente avanti. Caldo nauseante di olio bruciato nella mia blindata chiusa. Il rumore del motore con nota d’organo ostinata mi dà sonno. Apro lo sportello per non dormire. Una strada di campagna ci beve nel folto dei suoi fogliami. Ingombro di batterie da montagna someggiate con muli. Un reparto d’assalto fez neri. Arditi che sembrano scolaretti in ricreazione. Scapigliamento disciplinato. Si addensano, precipitano la marcia. Passo più che bersaglieresco. Violenti, velocissimi con maffia gloriosa. Penso all’assurdità delle manovre, cretine in tempo di pace poichè comandate da ufficiali invecchiati in caserma e imbelli; cretine in tempo di guerra poichè gli ufficiali che le comandano sono quasi tutti feriti e perciò svogliati dall’assenza del personaggio più importante: il signor Pericolo.</p>
               <p>Siamo di punta coi bersaglieri ciclisti in contatto silenzioso col nemico. Un razzo enorme sfascia il suo fuoco nel cielo. Sono gli arditi che indicano al comando il punto estremo conquistato. Giunge a cavallo un maggiore affannato. Con voce rotta dall’emozione dice al generale:</p>
               <p>— Vi è un tiro di artiglieria infernale sulla nostra destra. Minaccia di accerchiamento. Bisogna ripiegare. Ritirata.</p>
               <p>Le sue parole spaventate (da chi?) e i suoi gesti tragici sono di una comicità sublime in questo silenzio quasi assoluto che trasuda il bisbiglio degli uccelli negli alberi soffocati dal caldo quasi torrido di questa aurora d’agosto. Penso che se i reparti d’assalto colla cavalleria e le blindate s’infischiassero eroicamente di questo tiro d’artiglieria infernale non ci sarebbe proprio bisogno di ritirarsi. Tutto dunque dipende dall’accoglienza che noi faremo al signor Pericolo. Le manovre servono soltanto a stabilire qualche servizio logistico e a distribuire medaglie!</p>
               <p>Ore tre del pomeriggio. Riprendo la manovra nella mia blindata tropicale. Innumerevoli errori. Il generale temeva quel punto fosse battuto dall’artiglieria. Non è così. Vi sono solo delle mitragliatrici. Due maggiori dichiarano che le mitragliatrici sono 12. Invece sono due. Constato una volta di più che la nostra razza è legata alla improvvisazione e alla realtà. Non crede negli esami preparatorii, non ama le finte, risolve tutto quando l’esame finale è decisivo.</p>
               <p>Vado avanti colla mia blindata e un plotone di cavalleggeri appiedati, baionetta inastata. Mi seguono curvi in fila, defilandosi dietro la mia blindata che rincula con la poppa armata di tre mitragliatrici. In fondo la strada è sbarrata da 2 mitragliatrici coperte di fogliame. Un giudice di campo mi dichiara che non posso fare nulla. Io punto colle due mitragliatrici le due avversarie.</p>
               <p>Un capitano dei bersaglieri ciclisti insorge.</p>
               <p>— Guardi che le mie due mitragliatrici sono puntate e la strada è sbarrata.</p>
               <p>Rispondo:</p>
               <p>— Le mie sono puntate e blindate. È mezz’ora che io inseguo i suoi bersaglieri. Lei non ha avuto il tempo di fare lavori di sbarramento. Del resto mentre io la mitragliavo i miei uomini hanno tolto tutti gli sbarramenti.</p>
               <p>— Non è possibile.</p>
               <p>— Il giudice di campo deciderà.</p>
               <p>A 50 metri da noi, altro dialogo tra due reparti avversari.</p>
               <p>— Lei con le sue mitragliatrici è fuori uso.</p>
               <p>— Io considero prigioniera la sua sezione.</p>
               <p>— Se vuole, si accomodi, signor capitano!</p>
               <p>Mi consolo dell’ironia scoraggiante e del caldo tropicale con l’ammirare una giovine mugnaia in rosa ritta sulla chiusa d’un mulino con un orinale azzurro nella mano destra. Beve estatica il tapaplum tapaplum di 3 cavalieri che galoppano sotto il ta-ta-ta-ta di una mitragliatrice innocua, a salve.</p>
               <p>Ssssssssssss della limpida vasta gomma di acqua convessa dell’affioratore. Gonfia gelatina trasparente che contiene tutto il sapore dorato dell’agosto. Cristallo mobile che porta l’immagine precisa della mia blindata.</p>
               <p>Rrrrrrr d’areoplano in cielo. Un fascio di sole fuor delle nuvole investe una bandiera azzurra alla finestra d’un cascinale.</p>
               <p>Passa un cavaliere con una bandiera rossa e bianca nello stivalone.</p>
               <p>Davanti, il prato è una fusione di smeraldi. Quattro bambini pastori. Si chiamano forse Rosa Italia, Ninette France, Nik Wilson, John Bull. Sorvegliano 2 groppe enormi cubiche: un toro cieco che si chiama certamente Berlino, una vacca elegante magrissima che si chiama senza dubbio Vienna.</p>
               <p>Mascelle: bruuc bruuc bruucroff bruucroff.</p>
               <p>Fiati: fuu fuu.</p>
               <p>Code incensieri e code ventagli contro le mosche</p>
               <p>Turutuum turutuum di cannonate sul Grappa.</p>
               <p>Tuf tuf tuf tuf tuf della mia autoblindata.</p>
               <p>Tuf – tuff – tuff della lavandaia che sbatte e sciacqua quei panni forse bende insanguinate nel fosso d’oro blu.</p>
               <p>Blu blu blu blu blu di tacchine berlinesi e romantiche.</p>
               <p>Plaaff plaaff di sterco di vaaacca vaaacca.</p>
               <p>Valaaa bireee vekiii moreee.</p>
               <p>Bruuc bruucrof.</p>
               <p>Zzzzzzz di mosconi tedeschi che tornano zzzzzz insistono zzzzz pungono metodici, filosofici. I 4 bambini pastori giuocano colla palla di caucciù solare che rimbalza sul prato verde.</p>
               <p>John!... Wilson!... France!... Italiaaaa!...!</p>
               <p>Da tre giorni l’intiera 8ª squadriglia si esercita al tiro della mitragliatrice. Mentre crediamo poco nella collaborazione della cavalleria in caso di celere offensiva abbiamo grande fiducia nelle nostre auto-blindate. Si lavora energicamente sotto il sole tropicale che trasforma la mia 74 in una vera scatola di cottura.</p>
               <p>Ricordo di aver per il primo nella mia <hi rend="italic">Battaglia di Tripoli</hi> paragonato la mitragliatrice a una donna seducentissima perfida capricciosa e crudele con la sua lucente cintura di cartucce. Trovo ora che l’immagine è precisa specialmente se si tratta di caratterizzare queste nostre mitragliatrici S. Etienne vendute dalla Francia all’Italia, più parigine e più femminili di ogni altra mitragliatrice, più passionali e più perfide. La mitragliatrice S. Etienne è un’arma perfetta, ma esige cure tali da stancare qualsiasi amante devoto. Sarebbe docile e continua, se ben fissata sul candeliere in terra. Ma soffre di affacciarsi alle finestre troppo strette della blindata. Non ama gli scossoni polverosi della velocità, esige una oliatura leggerissima, dirò meglio una toilette da Istituto di bellezza. Altrimenti si inceppa, mastica le cartucce invece di spararle e si ingombra lo stomaco colla polvere.</p>
               <p>Brutto affare sentirsi accerchiati mentre la S. Etienne ha le bizze. Il mio sergente ha svestito interamente una delle due S. Etienne in cupola. L’aiuto, seconda cameriera affaccendata intorno al corpo della dama che andrà al ballo. Eccola rivestita. Spara; poi di nuovo si inceppa. Il mio sergente bestemmia:</p>
               <p>— Accidenti, ora fa la matta! Questa stupida non ama l’olio!</p>
               <p>Si soffoca nella mia blindata. Salto fuori per respirare pensando a un’altra donna che fa la matta nella sua ultima lettera. Si chiama Bianca, è bionda, fiorentina, sensuale, sta a Palermo, spera di incontrarmi a Napoli. L’ho amata, ma la sua natura bizzarra piena di svolte misteriose, sincerità e snobismi, calcoli e generosità assolute, mi esaspera specialmente ora in questo periodo della mia vita di guerra, inadatto alle complicazioni e ai diabolismi erotico-sentimentali. Sarei contento di non rivederla più. È una mitragliatrice graziosa, precisa, ma turbolenta e piena d’inceppamenti. D’altra parte, come incontrarla ora? Mi scrive una lettera assurda ponendomi l’ultimatum. Vedersi a Napoli o non vedersi più!</p>
               <p>Il capitano Raby mi batte sulla spalla con queste parole inaspettate:</p>
               <p>— Non posso andare ora in licenza, se vuoi andarci tu, puoi partire fra due ore.</p>
               <p>Scatto di gioia e accetto. Questa gioia mi irrita. Sento che il fascino della mitragliatrice lontana mi domina, ma dico con tono strafottente:</p>
               <p>— Caro Raby, grazie. Parto perchè non temo le mitragliatrici.</p>
            </div>
            <div type="div2" rend="P148">
               <head>XI.<lb/>LA MARCHESA CASATI E I BALLI FUTURISTI</head>
               <p>In treno riepilogo le cose da sbrigare nella mia licenza: gruppi di giovanissimi futuristi da visitare, propaganda da intensificare, prima rappresentazione dei balli futuristi di Depero ecc. ecc. Dominano nella mia fantasticheria sonnolenta le figure di due donne: Maria, amica affettuosa e intelligente purtroppo influenzata da un marito professore germanofilo. La vedrò a Roma. E Bianca che amo un poco, molto, non so, desidero, odio, strangolerei o trascurerei, vedremo.</p>
               <p>Mi ero proposto 4 anni fa di eliminare durante la guerra qualsiasi amore importante. Non tanto per gelosia, quanto per portare al fronte un’anima serena, spensierata e gogliardica. Vi sono riuscito a metà.</p>
               <p>Nel compartimento vi sono molte donne. Il mio istinto le valuta. Una è coricabilissima, l’altra è coricabile, la terza è traversabile quando si ha molto freddo e molta noia nei nervi.</p>
               <p>Davanti a me, la moglie un po’ volgare, ma bella bionda, sensuale un po’ cocottesca di un venditore di formaggi milanese. Seduto vicino, un tenente aviatore romano chiacchierone, gioviale, scherza invita tutti a dividere il suo cestino poi mangia parlando colla signora milanese:</p>
               <p>— Stamattina, ho volato su Peschiera. Fui attaccato da un cacciatore austriaco. Subito l’ho contrattaccato, ma non ho potuto sbatterlo giù. Aveva un motore più forte del mio. Nel cielo di Torbole me ne sono venuti due addosso, di cacciatori austriaci. Ho dovuto tagliar la corda. Mi avevano forato le due ali come due setacci. Alle sette ero sulla piazza di Peschiera. Vedevo gli uomini sulla piazza...</p>
               <p>— Oh! conosco bene Peschiera! risponde la signora milanese con una assoluta indifferenza per l’eroismo aviatorio. È una bella cittadina... Non butti via quel cestino. Servono molto i cestini per spedir la roba. In tempo di guerra tutto è buono...</p>
               <p>La mia ironia assapora questo urto violento tra il cretinismo di una donna mediocre e la verbosità di un eroe nato per fare l’impiegato e proiettato in alto nelle battaglie aeree dalla guerra, questa miracolosa trasformatrice di valori umani.</p>
               <p>A Bologna cambio treno. Nello scompartimento altro paesaggio umano:</p>
               <p>Alla mia destra e davanti a me due commercianti ricchi fornitori di guerra.</p>
               <p>Fingendo di sonnecchiare li ascolto.</p>
               <p>Quello di faccia calvo, pancione dice:</p>
               <p>— Che sole, al lido d’Albaro! Ci si sta bene. Come a Napoli. Pesce fresco. Abbiamo passato io e mia moglie una giornata divina.</p>
               <p>La moglie che gli sta vicino, grassa impellicciata, quarantenne, vecchia luna, approva col vasto seno.</p>
               <p>— Se un affare mi va bene, mi prenderò in affitto una villa per l’inverno prossimo. Non capisco come si possa, quando si può, preferire di passare l’inverno nel fetido nebbione milanese. Ora c’è molto lavoro. Io quest’anno per il lavoro non ho fatto la campagna.</p>
               <p>Penso che per questi imboscati il fronte temibile è Milano con la nebbia per nemico.</p>
               <p>Senza rancore, continuo ad ascoltare.</p>
               <p>Il mio vicino di sinistra altro tipo di fornitore di guerra, trentenne, magro, racconta con solennità:</p>
               <p>— Siamo stati su, in montagna, sopra Pontedecimo. Una signorina americana colla sua brava licenza di carrozza pubblica ci ha portato dappertutto. Come guidava bene! Abbiamo scovato così su, su, in un piccolo villaggio del burro in quantità! Ne ho un pezzo nella valigia. A proposito, tu non sai che il bel Luigi è morto! Non si sa più nulla di lui. Abbiamo fatto tutto per sapere se era prigioniero. È certamente morto. Se avesse voluto! Dopo la prima medaglia ha voluto partire ancora! Già non è stato mai un giovane capace e serio. Faceva il bel giovane. Eleganza e donne! Suo fratello sì, che ha guadagnato dei soldi! Sua sorella è stata veramente fortunata, ha sposato un milionario!</p>
               <p>Il primo fornitore risponde malinconicamente come parlando a se stesso:</p>
               <p>— Io ho 4 vagoni di caolino fermi a Modane. Dall’Inghilterra! Cosa vuoi, nella mia fabbrica di porcellana tutto carbone, esclusivamente carbone! Noi non abbiamo come voi aria compressa e ventilatori. Per raggiungere certe calorie tutto carbone. Senza di che si cuoce lì bene e male là. Colla porcellana è così!</p>
               <p>Il secondo fornitore:</p>
               <p>— È un anno che io aspetto 80.000 lampadine elettriche dall’Olanda!... Sono 35 anni che lavoro con Bianchi. Ci si sta bene, un personale d’oro.</p>
               <p>Mi addormento mescolando nel mio sogno il personale d’oro veramente tutto d’oro massiccio fantasticamente aggredito da 80.000 lampadine elettriche che gli scoppiano sulla testa. Traverso in sogno la fabbrica di porcellana con le pazze calorie equatoriali. Valico montagne di burro e mi sveglio a Roma nell’oro ricco, rovente, dorato di un sole pacifista di burro sontuoso.</p>
               <p>Nella folla scorgo il poeta Mario Carli, capitano degli arditi ferito, ora direttore di <hi rend="italic">Roma Futurista</hi>. Ecco Balla, veloce, paglietta con nastro a colori dinamici, cravatta di celluloide tricolore.</p>
               <p>Abbracci. Entusiasmo. Sopraggiunge un gruppo schiamazzante di giovanissimi futuristi quattordicenni tutti affannati dalla speranza di partire presto volontari, tutti irti d’odio contro le isradicabili spie, il governo languido ecc...</p>
               <p>All’Hotel Flora, una lettera di Bianca che mi aspetta a Napoli e una di Maria che mi aspetta a Firenze.</p>
               <p>La sera vado dalla Marchesa Casati che desidera essere accompagnata da me alla prima rappresentazione dei balli futuristi di Depero.</p>
               <p>La Marchesa Casati è uno dei nostri più originali prodotti nazionali. Questa milanese geniale ha saputo per due anni di seguito battere clamorosamente in eleganza eccentrica e in sbalorditiva creazione di bizzarrie e snobismi tutto ciò che di più originale, elegante, eccentrico snobistico conteneva Parigi.</p>
               <p>Essa rimane la prova vivente che l’Italia se vuole può domani vincere anche il primato della moda Parigina. La Marchesa Casati è inoltre appassionata conoscitrice d’arte futurista, la difende e l’impone nella società romana. Sono meriti importanti che io particolarmente apprezzavo mentre l’Italia si valorizzava integralmente al fronte.</p>
               <p>Suono al cancello della sua villa in via Piemonte. Il campanello fa subito accendere laggiù in fondo al giardino buio il lampadario della scala esterna. Paaak. Ripercussione magica in un ambiente predisposto agli stupori. La porta s’apre: servo negro bello in frak elegantissimo. Nell’atrio un odore chiesastico. Forse incenso? No. Piante marine. Profumo dolce, acre, selvatico che accentua la bianchezza carnale d’una statua mutilata nella penombra. Sono nella biblioteca a fondo oro vecchio: le lampade non rischiarano che i tappeti. Questi imbavagliano le voci del palazzo. Entra il servo negro. Mi tende un vassoio con due cok-tails. Se fossi vagneriano penserei ai due filtri d’Isotta. Prendo il mio, bevo: cok-tail eccellente, non troppo forte, fantasioso, tonico.</p>
               <p>Ho nel sangue un ritmo africano sincopato e la ribalta accecante d’un caffè concerto.</p>
               <p>Il negro scompare con l’altro cok-tail, secondo filtro per Lei!</p>
               <p>Pausa. L’atmosfera ha delle intenzioni speciali. La turbo camminando su e giù. I miei scarponi enormi con speroni sono felici di stonare fra le delicatezze sornione delle luci striscianti.</p>
               <p>Con un lampo-slancio entra Swift il levriere bianco che veloce si corica in tondo nella poltrona bianca, profonda. Ritmo freddo polare di calme astrazioni filosofiche. Swift sembra un cordame bianco per frenare le probabili vele di questa casa che naviga nel sogno.</p>
               <p>Swift sembra anche un salvagente bianco.</p>
               <p>Una larga cadenza musicale di profumi e fruscii annunzia il terzo ritmo: la bella Marchesa!</p>
               <p>Saggia pazzia danzante aerea. La sua mano stesa. La sua voce chiara. Giovialità. Allegrezza d’alba primaverile. La prima impressione di naturalezza infantile centuplica i valori estetici della figura alta, agile, tagliente e pur flessuosa, inguainata e pure libera nel mantello di Paquin crespo di Cina nero con bordo infiorato di oro vecchio.</p>
               <p>Non le vedo il viso poichè le lampade illuminano soltanto i tappeti.</p>
               <p>La Marchesa apre un poco il mantello per offrire alla luce i suoi pantaloni turchi Calot in broccato oro vecchio orlati di pizzi veneziani. Ripete più volte il gesto di tirar sul seno una fascia d’oro vecchio che conduce giù i miei sguardi agli scarpini turchi oro vecchio con fibbia nera e tacchi alti madreperlacei. Ma le due mani che portano e sembrano rincorrere ciascuna due perle enormi sfiorano la parete e fanno scaturire altre luci da altre lampade cosicchè appare la faccia pallida e felina, una faccia di tigre sbiancata da un chiaro di luna intrepido.</p>
               <p>Grandi occhi neri, lenti che fissano un punto poi un altro con le pause di un proiettore. Ricordo il proiettore italiano che dal monte Corada fissava dopo il lungo nostro bombardamento le trincee austriache del Kuk travolte, sfondate, impaurite nell’attesa del nostro assalto. Qui l’assalto è dato dai cavalloni convulsi rossi dei capelli che le incorniciano la faccia.</p>
               <p>Ma la Marchesa non vuole dar l’assalto a nessuno. Ride, scherza, parla d’arte e della rappresentazione dei balli futuristi che andremo a vedere. La voce fresca e senza trucchi musicali contrasta col dilagare a ruota, a spirali, a volute degli sguardi muti. Questi sono pure sguardi naturalissimi, non vogliono nulla, nè fingono nulla, ma le occhiaie vaste e fonde contengono una involontaria magia di cerchi azzurri che si svolgono all’infinito.</p>
               <p>Certamente quegli sguardi potrebbero essere fatali ad un inesperto navigatore di mari femminili. Essi sprofonderebbero intorno le pareti per creare la penombra verdastra carica d’insetti lussuriosi e veleni profumati delle foreste native. La marchesa è una milanese bella intelligente e immaginosa che ha saputo crearsi un’atmosfera equatoriale, selvaggia, dolce e truce tragicallegrissima. Sudan imbellettato in automobile.</p>
               <p>La bocca è bella, prominente, ma poco civile. Mascelle graziose ma forti, da belva onesta. Le dimostro che nessuna donna ha mai avuto una distanza così grande fra le nari apertissime, mobili e le labbra. Risponde con una risatina a scatti, assolutamente inadatta al senso delle parole:</p>
               <p>— Conoscete il mio pappagallo dell’equatore che si chiama Bra-cadabrà?</p>
               <p>Nell’angolo buio un arabesco bianco, giallo, verde appollaiato stride:</p>
               <p>— Bracadabrà, Bracadabrà, Bracadabrà.</p>
               <p>Il grido del pappagallo lega i colori delle sue penne al rosso dei capelli della marchesa al nero degli occhi e delle nari, al rosso sangue della bocca e alla cravatta di celluloide bianca, rossa, verde dell’amico Balla che entra cantando:</p>
               <p>— Bracadabrà, Bracadabrà.</p>
               <p>Prima d’uscire la marchesa s’infila al dito mignolo uno strano anello che bilancia sospeso a tre catenelle un microscopico incensiere con un granello d’incenso fumante. Traversiamo una sala popolata da tre assiemi plastici di Boccioni in rissa con dei dinamismi violacei di Russolo e dei cicloni gialli di Balla.</p>
               <p>Usciamo. L’automobile è veloce. Roma notturna: ruderi presi a rasoiate bianche dalle lampade elettriche.</p>
               <p>La sala del Teatro dei Piccoli contiene molte russe agitate, zazzere pittoriche, occhiali passatisti di professori, signore romane magnetizzate dai titoli e dal cosmopolitismo, futuristi impazienti, veleni critici in bottiglia con la relativa testa da morto sopra, tutto il neutralismo elegante che si infischia della guerra continuando a mendicare un sorriso e un invito dalla principessa tale, dalla duchessa tal altra. Balordaggine snobistica, falsa intellettualità, smorfie pro e contro il futurismo.</p>
               <p>Sono seduto fra la marchesa Casati e la principessa di Bassiano, americana gioviale semplice e intelligente.</p>
               <p>Il pittore Besnard, illustre passatista, contende alla marchesa Casati una parte della curiosità bisbigliante.</p>
               <p>Il quadro dei selvaggi enormi fantocci di legno a colori e forme sintetiche impone il silenzio. Aurora africana con balzi di colori. I mormorii di stupore fanno pensare alla musica degli insetti sulle paludi tropicali. Si soffoca dal caldo. Questo è accentuato da un’enorme selvaggia rossa che s’avanza sulla scena. Ha un petto-ventre quadrato che subitamente spalanca due sportelli e partorisce una piccola marionetta.</p>
               <p>I bambini nella sala schiamazzano dalla gioia. Interrogo i figli della signora Giordana. Rispondono con entusiasmo che quelle marionette sono le più belle, le più vere, le più vive. Ora danzano incalzate dalla musica futurista di Malipiero, stramba, rude, originalissima. Il conte di S. Martino che mi stringe la mano calorosamente dichiara ad alta voce:</p>
               <p>— Il vostro Depero ha molto ingegno. Non dimenticate, Marinetti, che io sono un futurista della prima ora, non rimorchiato. Ho assistito a tutte le vostre manifestazioni e ho sempre pensato che l’ingegno originale è tutto nel vostro gruppo futurista.</p>
            </div>
            <div type="div2" rend="P148">
               <head>XII.<lb/>UNA FESTA NAPOLEONICA</head>
               <p>La sera dopo sono nel salotto di Donna Maria Mazzoleni. Ho una grande stima e una viva simpatia per questa signora italiana che sa mirabilmente vestire d’ogni grazia e d’ogni eleganza una vita energica attivissima integralmente consacrata al patriottismo concreto e alla pratica filantropia. Spirito largo senza pregiudizi e con spiccate tendenze futuriste, Donna Maria Mazzoleni ha saputo fare del suo salotto il ritrovo delle persone più significative e più originali della capitale: diplomatici, poeti, artisti, musicisti, inventori, principi indiani, celebrità del teatro, inaspettatissimi prodotti umani dell’estremo oriente, ufficiali eroici, vincitori di record mondiali e bellissime signore.</p>
               <p>Questa sera non vi trovo che Missiroli, il pallido esitante indeciso ma troppo intelligente farmacista d’ogni ideologia. Spirito tutto a trapani inutili, a spaghetti senza sugo, cuoco accuratissimo di insipide preziosissime salse spirituali. Una di quelle tipiche sibille a rovescio, come io chiamo, i numerosi culturali falsi profeti che sbagliando sempre nelle loro profezie diventano involontariamente degli ottimi indicatori del futuro. Basta credere esattamente al contrario di ciò che profetizzano: si coglie sempre nel segno.</p>
               <p>Con mosse untuose da prelato Missiroli cerca d’inocularmi un po’ della sua ammirazione sconfinata per la Germania. Rifiuto brutalmente l’iniezione. Egli colla piacevolezza di un cataplasma mi dichiara:</p>
               <p>— Avete torto di parlar male di Benedetto Croce poichè egli è il padre di tutte le vostre libertà futuriste.</p>
               <p>Rispondo:</p>
               <p>— Ho sempre avuto una profonda pietà per Benedetto Croce, malinconico carabiniere che predica la libertà rivoluzionaria.</p>
               <p>Entrano la contessa e il conte Bosdari nostro ambasciatore ad Atene. Spingo a poco a poco la conversazione ad una precisa valutazione della Grecia.</p>
               <p>Bosdari dice:</p>
               <p>— Il popolo greco è un popolo antiguerresco. Voleva rimanere neutrale. È stato strappato alla neutralità da Venizelos. Ora l’esercito greco organizzato per forza dai francesi non vuole assolutamente battersi. Venizelos non ha un vero seguito, nè un vero partito. Non vi sono nazionalisti, nè patrioti in Grecia. Venizelos ha perduto il contatto del suo popolo perchè ha fatto la rivoluzione con le forze degli alleati, cioè con forze forestiere. <hi rend="italic">L’entente devait le laisser pourrir dans sa neutralitè</hi>. È un popolo incurabilmente neutrale, pacifista, ma non germanofilo. Non ha mai creduto nella potenza della sua Regina tedesca. È un’oca. I famosi schiaffi e la famosa pugnalata della Regina al Re sono fiabe. Per molto tempo Venizelos non è riuscito, neanche coi denari, a trovare 50 individui che gridassero: morte a Costantino! Ma i francesi hanno una grande influenza ad Atene, una vera prepotenza, spadroneggiano.</p>
               <p>Comprendo che Bosdari si è urtato profondamente con Venizelos. Bosdari ha un fondo d’incurabile germanofilia. Conclude:</p>
               <p>— Ho fatto capire a Venizelos che l’unica potenza la cui amicizia può permettere alla Grecia di non essere la misera vassalla dell’Inghilterra e della Francia è l’Italia.</p>
               <p>Donna Maria Mazzoleni che sa meglio di Madame di Sevigné dirigere il suo salotto intellettuale con varietà e contrasti interessanti mi prega di declamare le mie parole in libertà «<hi rend="italic">Treno di soldati turchi ammalati</hi>».</p>
               <p>Rompo con forza decisiva l’atmosfera di finezze diplomatiche. Vivo successo di declamatore. La conversazione è orientata ormai sulle demolizioni utilissime compiute dal movimento futurista e sulla rivoluzione pittorica creata da noi in tutto il mondo col predominio lirico, plastico del genio nostro. Altri invitati sopravvenuti raccontano le leggendarie cazzottature del teatro Costanzi, le burrascose esposizioni futuriste a New York a S. Francisco. Un attaché a l’ambasciata Cinese spiega l’influenza decisiva del pittore Boccioni sull’arte dell’estremo oriente. Si parla molto di una grande festa che il conte Primoli darà domani nel suo palazzo napoleonico in onore dei mutilati.</p>
               <p>Vi partecipai colla marchesa Casati che mi presentò al famoso Loulou Primoli. Raffinatissimo, colto, intelligente, ma tragicamente passatista figlio di una Bonaparte, maestro d’ogni cortesia e d’ogni bizzarria erotico-sentimentale.</p>
               <p>Salgo colla Marchesa per una scaletta piena di fiori e di statuette di Napoleone. Il guardaportone, personaggio dell’impero, saluta tutti e lascia passare tutti.</p>
               <p>Siamo in casa del Passato. Passato vinto, indulgentissimo, disilluso e nostalgico. La scala sale girando con grazia e portando faticosamente la sua balaustra carica di stoffe rosso e oro. Infilata di camere rosso-oro. Vere cappelle asfissianti di fiori e di profumi artificiali. Fiori, fiori, falsi e naturali in scatole, scrigni, vasi e vassoi. Ritratti, ritrattini, ninnoli intimi preziosissimi, ricordi, album, fotografie d’ogni dimensione, autografi enormi come di giganti e flebili sbiadite calligrafie di regine morte. Tutte le cose sacre d’una vita sontuosa che preferisce il ricordo alla crudele realtà presente, tutto marcato dall’affetto e dal tempo messo in vetrina spudoratamente, con ostentazione quasi oscena. Ultima offensiva d’un passatismo disarmato che utilizza le sue fragili armi senza grazia alla rinfusa per fermare ad ogni costo il futurismo vittorioso e le sue velocità furenti. Questa sala contiene due pezzi di chiese distrutte, tre portantine pregne di profumi imperiali, due madonne di bronzo decapitate e una grande grata panciuta di vecchio legno dorato tolta dal coro di una chiesa di Siena.</p>
               <p>La portantina sussurra che le donne del tempo che fu sapevano meglio amare. Dalla grata panciuta cola come da una chiusa la cadenza morbida d’un canto chiesastico. Ma le due Madonne tendono sinistramente le mani vuote come per ridomandare ai rigattieri ebrei le loro teste probabilmente vendute a parte.</p>
               <p>L’odore di muffa aggredisce le nari. Polvere, polvere. Bricabrac di cose vecchie, morte affastellate. Sembra la vendita all’asta di una reggia che l’ultimo erede reale offre per necessità ad un popolo rivoluzionario. Questo però non compera, invade, devasta e brucia. Infatti le stoffe rosse danno l’illusione delle fiamme e i profumi densi si inacidiscono fino all’acredine dell’odore di bruciato e di sangue.</p>
               <p>Folla di signore. Dominano le cretine:</p>
               <p>— Oh ma chère, chère, chère madame, quelle joie de vous revoir!</p>
               <p>Tipica frenesia balorda e grottesca delle signore spalmate di falsa aristocrazia, orgogliose tacchinescamente di trovarsi in un salotto alla moda select unico. Tutte un po’ seccate di trovarsi così numerose. Sarebbero raggianti di potere compiangere molte amiche assenti. Ma non avrebbero allora il piacere di vedere il loro privilegio notato da molte.</p>
               <p>La maschera di cera di Napoleone assiste impassibile a questa nuova ritirata di Waterloo.</p>
               <p>Tutto in vetrina, anche i gloriosi mutilati da festeggiare. Sono seduti immobili nelle poltrone rosso e oro del grande salone. Visi rudi cotti e riplasmati dalle carezze ferree corrosive delle rose granate. Visi scabri, tipici come il Carso. Pezzi di sole ancora fumanti e vibranti. Ora sono un po’ pacificati, ma vi passa sopra il brivido di una irritazione. Perla il sudore su quella fronte. Sentono il peso insopportabile di quel lusso sfarzoso ammucchiato con boria. Nei loro occhi oscilla l’anima tra le preoccupazioni di denaro e il piacere inusitato dei ricchi omaggi mondani. Intorno accaparranti fastidiosi tutti i brusii mormorii delle donne che vorrebbero essere materne e invece urtano sbadatamente tutti gli spigoli doloranti di quelle sensibilità troncate.</p>
               <p>Silenzio! silenzio! Il celebre Battistini canterà una canzone napoletana.</p>
               <p>Vola con grazia lentamente poi si slancia patetica in alto la grande voce del cantante meraviglioso, un po’ sciupata, ma piena ancora di magie. Si gonfia, si arrotonda, cerca di spalancare l’angoscia appassionata del golfo di Napoli, rompendo e travolgendo pareti, stoffe, soffitti di oro fuor dal bricabrac passatista, per toccare le vivide, fresche, elettriche stelle d’Italia che brillavano certo nella battaglia su quei soldati come su dinamo instancabili dalle scosse micidiali. Gli applausi e le approvazioni sventagliano mille idiozie ma hanno il rumore della risacca notturna sui Faraglioni tetri, eroici di Capri.</p>
               <p>Ora si aggira, in mezzo ai busti, statue, statuette, il Bonaparte padrone di casa e direttore di questo immane esibizionismo d’intimità napoleoniche. Cortesissimo, pieno di grazie delicate, ma tozzo, stanco, grosse spalle finite, tirate giù dall’enorme <hi rend="italic">tight</hi> verde-blu scuro e il cravattone quadrettato grigio-perla e blu.</p>
               <p>Loulou Primoli ringrazia i suoi invitati con molti sorrisi nella faccia rossa un po’ cotta dai liquori, baffi grigi, gote gonfie, cascanti, occhi scuri sagaci d’antiquario.</p>
               <p>Esco colla Marchesa Casati, felice di rivedere all’aperto la mia amica futurista in un’altra serra calda che abbia per soffitto l’arco caldo azzurro del cielo romano.</p>
            </div>
            <div type="div2" rend="P148">
               <head>XIII.<lb/>I VELENI DEL GOLFO</head>
               <p>Sono stanco di artifici e di snobismi esasperati. Bianca mi aspetta a Napoli!</p>
               <p>Il giorno dopo alle due del pomeriggio appena entrato nello scompartimento soffocante sono preso da un’ansia inaspettata. Il treno è zeppo. Quasi tutti napoletani. Sono forse le loro voci cadenzate che mi spremono i nervi mutando completamente la mia sensibilità. Il mio cuore raddoppia i suoi battiti. Vorrei aprire la mia giubba grigio-verde per respirare, respirare il grande alito passionale del golfo. Ma è ancor lontano, molto lontano. Perchè non parte il treno? Sono pigiato sul mio sedile, ma non sento più nulla, tutto assorto nella visione interiore bruciante di Bianca. Dunque l’amo pazzamente? Forse. Sono strabiliato dalle bizzarrie della mia anima che porta con sè in guerra ridendo e combattendo spensieratamente un amore sepolto, ma vivo ora scattante.</p>
               <p>Il treno parte accelerando col suo ritmo il ritmo del mio cuore che s’avventa per frugare nei ricordi, precisare le sensazioni. Completamente isolato nel mio sogno, vedo Bianca, la sento!</p>
               <p>Bionda, bionda, gracile, flessuosa con quei suoi occhi pieni d’oro verde, bellissimi occhi che ridono e bruciano sotto la capigliatura di scintille e polvere d’oro. Chissà se mi sarà possibile vederla un po’ a lungo a Napoli? Sua zia bisbetica e provinciale ha una franca antipatia per me. Ma Bianca saprà dovrà superare ogni difficoltà per vedermi!...</p>
               <p>La risento nelle mie braccia come la prima volta in casa mia nel mio appartamento di Chiatamone 5 anni fa. Aveva un vestito leggerissimo, sembrava nuda. Io l’ubriacavo di poesia. In un attimo i miei baci travolsero ogni sua volontà. Scapigliata, languida, eccitatissima! Invocava un pettine per ravviarsi i capelli. Ricordo ancora di aver chiamato la mia cameriera Giulia che offrendomi il pettine mi spaventò col suo viso inferocito dalla gelosia.</p>
               <p>Andammo a pranzare insieme. Pioveva. Bianca si abbandonava sul mio braccio felice della pioggia che ci isolava dal mondo. La marea d’una passione violenta mi portava sulle vette acute delle fantasie più suicide. Le dicevo:</p>
               <p>— La mia vita è lì sulla tua bocca... tutta la vita in un tuo bacio!</p>
               <p>Le proposi di partire per Sorrento. Non volle. Ma in carrozzella semi-aperta sentii che ogni sua difesa era vana. Tutte le forze della luce, dei profumi, dei suoni e dei rumori si coalizzano, impongono, esigono che ogni ritardo sia abolito. I baci nostri sono fitti, precipitati, affannosi. Sembrano incalzati dalla pioggia in una elettrica furia di vibrazioni. Scendiamo dalla carrozzella. Nel giardino le nudità pericolose troppo bianche delle statue sembrano uscite dal coito acre mordente schiaffeggiante di quel mare virile.</p>
               <p>Convinco Bianca che docile viene dove voglio. Ansando come un ladro la guido per la mano nel buio della scala, poi nel buio appartamento, piego il suo corpo che trema sul letto nel buio, svestendola febbrilmente con le mie mani convulse che si sbagliano, strappano, strappano le ultime barriere davanti alla piena irruente della mia passione.</p>
               <p>Bianca è quasi nuda. Non vuole la luce. Io esigo lo splendore illuminato di quel corpo ed eccolo finalmente tutto da baciare con mille elogi deliranti, carezze che frugano si arrampicano insistono divorano. Velocità d’incendio che nessuno potrà spegnere.</p>
               <p>— Stiamo al buio, te ne prego...</p>
               <p>Io rifaccio la luce. Ma lei implora:</p>
               <p>— No! No! che scandalo! che scandalo! Sei cattivo! Caro, caro, mi piaci tanto! Mi piace il tuo temperamento impetuoso, ma Dio mio! non ti calmi mai! Fermati con questo tuo dinamismo!</p>
               <p>Bianca ride.</p>
               <p>Io rispondo:</p>
               <p>— Dinamismo plastico!</p>
               <p>Ridiamo insieme. Risate che sfumano nelle strette feroci dove le nostre anime si spremono.</p>
               <p>— Ho paura, dice Bianca, penso che mi farai soffrire, terribilmente soffrire.</p>
               <p>Si rituffa nell’incosciente abbandono, soffocando le sue grida sotto le ondate pesanti del piacere. Poi un tremito convulso l’assale. Mi ricordo che questo tremito non cessava più. Mormorava e implorava:</p>
               <p>— Ho freddo, freddo, tanto freddo, riscaldami, amore!</p>
               <p>Io la riprendo. Eccola beata, rapita, bambina. La sua anima alla deriva nuota come in una scia di bollore lunare. Con precisione ricordo i suoi piccoli strilli di spavento-pudore mentre girava cercando le sue vesti nella camera, nuda, minacciata dalla luce che io accendevo e spegnevo.</p>
               <p>Mangiammo insieme delle frutta nella sala da pranzo, poi la ricondussi in carrozza alla casa della zia, senza pensare che non l’avrei riveduta per un anno. Che schianto! Per un anno la cercai senza ritrovarla, invocando il suo ritorno disperatamente. Il mistero di quella lontananza e di quel silenzio mi tormenta oggi più che mai.</p>
               <p>Bianca non seppe non volle spiegarmi nulla, quando la rividi, un anno dopo. Mi parlò di un fidanzato. Compresi che non poteva essere sincera. Certo avrebbe aperto tutto il suo cuore se avesse potuto. Mi disse:</p>
               <p>— Ho fretta questa sera. Domani mattina alle 10. Avremo tutta la giornata per noi.</p>
               <p>Bianca è un’amante strana. In fondo la credo una innamorata dell’amore. Sensuale e cerebrale. Odia le ore d’amore rubate in fretta alla vita. Le piace organizzare bene le voluttà. Ha un corpo ideale d’amante predisposto a tutte le raffinatezze del piacere. Non lo dimenticherò mai. Ho bisogno di lei. Che occhi mutevoli! Occhi di carnevale! Era felice di questa immagine e l’accoglieva aprendo la sua bocca ardente come per mangiarsela fra i dentini bianchi... Sento, sento che se avessi qui Bianca con le sue labbra che si liquefanno fra le mie la soavità del nostro bacio sarebbe tale da fermare di colpo questo treno.</p>
               <p>Dunque, sono innamorato come un pazzo di Bianca. Perchè, perchè non la prendo con me, strappandola alla sua vita ambigua di signorina che ha un amante, ne ebbe forse già due, sotto la sorveglianza balzana di parenti ostili, libera e prigioniera inesplicabilmente?</p>
               <p>Bianca è capricciosa. Ogni volta che io ebbi il dono del suo amore la trovai diversa. Ricordo il nostro quarto convegno a Palermo. Sembrava ridiventata pura come una vergine. Per un nulla le vampe al viso. Mille pudori e la lunga difesa di ogni angolo del suo corpo. Poi dopo il primo amplesso riapparve la fragorosa luce dei suoi occhi di carnevale che ridevano offrendo la bocca come un fiume di delizia nel paradiso, la sua bocca nuda, aperta e inquietante. Una strana sensualità quasi oscena nel sorriso di quel viso roseo, ardente fra i capelli biondi, sparpagliamento di scintille sul guanciale.</p>
               <p>Ricordo un’altra volta: Bianca benchè legata dalle abitudini signorili e sdegnose della sua vita semi-aristocratica, venne con me felice in un piccolo albergo da marinai piuttosto sporco. Unico albergo che non fosse pieno, in una città marittima. Era elegantissima, nasino al vento, quel nasino all’insù birichino e francese. Volle portare da sola la mia valigia fra i camerieri stupefatti, per dimostrarmi la forza dei suoi muscoli. Le dissi:</p>
               <p>— Questa stanza è brutta, ma vale cento paradisi.</p>
               <p>Mi rispose spensieratamente:</p>
               <p>— Somiglia a una camera d’albergo di Alessandria d’Egitto.</p>
               <p>Sapevo che Bianca aveva già molto viaggiato con sua zia in Oriente. Più volte mi aveva parlato di Costantinopoli. Nondimeno la sua allusione ad un albergo simile a quello che ci ospitava mi turbò, quasi mi fece male.</p>
               <p>Quel giorno a letto più nitidamente mi si conficcò nel mio spirito questa verità spaventosa! Bianca aveva due anime. Mi offriva la prima ingenua, fresca, fremente, pudica, tutta in lacrime e confusioni soavi; poi al secondo amplesso mi spalancava una seconda anima di lussuria gogliardica, ironica quasi clownesca, un’anima da caffè concerto di secondo ordine. Diceva con mille scatti buffi:</p>
               <p>— Mi piacciono, mi piacciono i tuoi baci sulla schiena, ma non li voglio... Per carità non toccarmi il puff... Il mio puff è scemo, resterà scemo, non capisce nulla... In quanto a lei, lei! Elle est très délurée... Lei è pazza, pazza da legare. Colpa tua! Ora è pazza!... Veramente pazza!</p>
               <p>Allora Bianca diventava frenetica, moltiplicava i suoi baci e le sue carezze rivelando di tanto in tanto una sapienza sensuale da cortigiana. Diceva con voce puerile:</p>
               <p>— Queste sono le rotelle del carrettino!</p>
               <p>Poi facendomi ammirare il suo ventre perfetto e, con un dito sull’ombelico, soggiungeva:</p>
               <p>— Questa è la piccola buca delle lettere tutte per me.</p>
               <p>Su quel vasto letto, in quella brutta camera d’albergo si esercitava la pressione del porto tutto catrame, fumo, carbone, antenne, sole accecante ruvidissimo nelle alberature, polvere salata, scricchiolio di ruote, carri, carrucole, peso dei cavalli monumentali e dei carriaggi sul selciato di bragia, treni di piombo ripiombanti sulle rotaie e odori furenti.</p>
               <p>Ero torturato, inquieto. Ma il mio petto si sfasciò dalla delizia quando Bianca mi ridonò la sua prima anima infantile, vergine, con queste parole:</p>
               <p>— Ed ora stiamo buoni. Voglio soltanto che tu mi mangi un po’ la boccuccia.</p>
               <p>Nello scendere dal treno a Napoli io constatai che una lotta si era scatenata fra il mio cervello volitivo pieno di idee di guerra e di prossima offensiva e il mio cuore tremante, vinto, liquefatto, napoletano. Irritatissimo, sconvolto, con le lagrime in gola, traballavo nella carrozzella traballante pei vicoli notturni.</p>
               <p>Napoli nei primi anni di guerra, fu sempre sfacciatamente illuminata negozi e caffè. Ora imitava finalmente le altre città mascherandosi di azzurro per paura di un secondo bombardamento di aeroplani. Per difendersi e nascondersi i napoletani hanno riempito le strade di piccole lune graziose copiate sulla grande loro luna speciale.</p>
               <p>Piccole lune da strada! Piccole lune quasi tascabili! Questa arrotonda una fresca volta di grottazzurra di Capri. Vi tremano sotto liquide turchesi e gioielli d’acqua.</p>
               <p>In quest’altra piccola luna da strada scintilla il fondo abisso del mare con palombaro e lampadina elettrica fra guizzi fulminei di pesci. Ma la giocondità rossa bianca napoletana schizza fuori dalle botteghe radendo il selciato. Una giocondità tutta a risate represse, occhiate, sghignazzamenti, baci veloci, strette di mani incandescenti, gomitate d’oro, luci schiacciate, spremute fra i battenti delle porte sulle soglie nei buchi del marciapiede.</p>
               <p>L’allegria napoletana cede un poco, ma non troppo, alla severità della guerra. È ottimista il vasto golfo carnale, indulgente e distratto. Sa che dopo i malefici iettatori aerei con relativo sterco esplodente ritornerà la pace pei soldati vittoriosi carichi di passione da spandere in canti larghi tali da colmare tutti i pozzi del terrore materno.</p>
               <p>Così io penso che nel mio cuore la guerra di ferro e fango saprà vincere la dolce e velenosa guerra dell’amore. Molleggia la mia anima in carrozzella per le strade spaccate forse dalla passione. Quanti buchi affettuosi! Il mio spirito virile somiglia al mio cocchiere che tira ferocemente, tira a strappi brutali il cavallo sfiancato fuor dai binari. Ma il cavallo sfiancato come il mio cuore va dove vuole, a destra, a sinistra, resistendo alla mano violentissima che lo strappa. Non m’ispira pietà quel cavallo, tanto è di caucciù indifferente sotto le frustate tremende in testa, atroci.</p>
               <p>Il selciato è più che napoletano, svaccato. Il cocchiere accanito sradica fuor dai binari il cavallo, sturacciolando la carrozzella che balza come un fa bemol fuori dalle righe musicali. Arpeggio violento strappato nelle corde tese delle strade notturne, molli di languore erotico, arpe coricate degli abbandoni carnali.</p>
               <p>Povera carrozzella dell’amore e del canto nostalgico che con schianti e singhiozzi si strappa dai binari ferrei della vita di guerra.</p>
               <p>Il cocchiere bestemmia:</p>
               <p>— Accidenti! Fetente!</p>
               <p>In realtà dove vanno a finire le ruote del mio cuore, lo sa il Padre Eterno!</p>
               <p>Ma i vicoli splendono sgargianti infischiandosi degli areoplani. All’imbocco di questo vicolo il viscido argento profuso dei pesci fuor dalle casseforti sfasciate del mare. Più su, tutti i fatti di sangue dei pomodori e dei cocomeri. Venti passi più innanzi crollati giù e dormenti tre rosei volumi di grassi bambini pneumatici da réclame. A destra in vetrina la morbida materna bontà cedevole delle mozzarelle troppo femminili che godono il proprio fresco immacolato candore.</p>
               <p>Bisogna bene passar la sera in un caffè concerto. Non potrò vedere Bianca prima di domani mattina. Nello schiamazzo luminoso della sala Umberto, canta una donna in gonnellino vermiglio, pallido visetto che suda sotto ciocche nerissime, pesanti. Occhiate di liquirizia. La canzone trascina voci e anime di spettatori.</p>
               <p rend="start">Mamma dice<lb/>non devi morir<lb/>di malinconia;<lb/>c’è il biondino<lb/>che ti vuol bene.<lb/>Perchè aspettare?<lb/>sono sei mesi<lb/>che non scrive più<lb/>forse è morto.</p>
               <p>A tutte le frasi sagge e interessate della madre il ritornello risponde con un’ondata grave, triste, ostinata, religiosa:</p>
               <p rend="start">Voglio il mio amore<lb/>che vive in trincea,<lb/>voglio il mio amore<lb/>che aspetta e spera.<lb/>Voglio il mio amore<lb/>che alla sua bella,<lb/>che alla sua bella<lb/>ritornerà.</p>
               <p>Sono preso anch’io dall’ondata e canto con tutto il pubblico come un canotto preso fra i ghiacci veloci di quelle buone bibite napoletane che la mia gola bocca bruciata, beve remando colla lingua. Dormo male con incubi e sobbalzi all’albergo S. Lucia. All’alba di nuovo in carrozza con un mio piano d’uomo geloso e sentimentale.</p>
               <p>Sei e mezza. Fa fresco. La mia carrozzella è ferma in agguato. Vedo la porta di Bianca senza pericolo d’essere veduto.</p>
               <p>Viene fuori la sferica mammelluta portinaia a vuotare le immondizie nel carretto dello spazzino.</p>
               <p>Bianca sta al pianterreno: a tre metri dalla sua finestra una cassetta postale. Due bambini corpicini sparpagliati, gambe nude, passano toccando tutto. Si fermano estatici dinanzi a un fanale dipinto di fresco, verde. Lo toccano. Il portinaio di Bianca viene fuori a sbattere il tappeto dell’entrata, scopa la soglia, lucida gli ottoni della porta.</p>
               <p>— Fra cinque minuti mi sporcherò, pensa l’ottone luccicando sotto le mani.</p>
               <p>Bianca è in letto, dietro quelle griglie. Respira. La mia forza preme. La sua tentacola nelle coltri del sonno. È molto presto. Aspettiamo.</p>
               <p>Tre bambine povere vanno a scuola, in nero, un fiocco rosso sui capelli. Si fermano. Si raccontano.</p>
               <p>Una bambina dodicenne elegante in azzurro, bionda, precede a passi rapidi concisi di dovere – tac tac tac – la cameriera vecchia, rullante, sbrindellona, ciabatte.</p>
               <p>La bambina sbuffa:</p>
               <p>— Auf! che tartaruga, la Maria! lo dirò a mammà.</p>
               <p>Un bambino di 6 anni fa trascinare il peso delle sue gambe da una giovane cameriera bruna che corre per non perdere l’appuntamento coll’amante. Ogni tanto la cameriera si tira su la giarrettiera.</p>
               <p>È ancora presto. Molto tempo da aspettare.</p>
               <p>Din din din campanello di chiesa. Rrrrrr di automobile catarroso in questa rimessa. Ne esce il meccanico, gabbano grasso, lurido, nerastro. Frescolino venato di tepori. Penso che quella cassetta postale comunica forse col letto di Bianca. Dal letto Bianca può impostare. Se da fuori io imposto una lettera, questa cadrà forse nel suo letto!...</p>
               <p>Cip cip cip di uccelli. Un raggio duro lungo di sole si slancia giù dal cornicione di una casa, picchia il selciato e lo apre: calce e oro accecante.</p>
               <p>La frusta del mio vetturino oscilla tra il mio naso e le griglie chiuse di Bianca che io fisso.</p>
               <p>Il cocchiere gira intorno alla carrozzella, calmando il cavallo impaziente coi suoi: eheee eheee.</p>
               <p>La targa di marmo che porta il nome della strada sembra chiudere colla forza di un suggello la via la casa e la vita-amore di Bianca.</p>
               <p>Penso che nella penombra calda sudata della sua camera da letto ora entra la cameriera col cioccolatte. Calore, sudore, odore vanigliato acidulo fra i seni di Bianca. Si sente la bocca arida, si ravvia i capelli, domanda:</p>
               <p>— La posta.</p>
               <p>— Grazie.</p>
               <p>Fuori strada in pendenza. Tutte le strade si inchinano sotto il peso del calore per versare gente giù nel Golfo. Strade che si tuffano nell’acqua fresca della sua voce che ricordo:</p>
               <p>— Sono piccini, piccini, piccini i miei seni.</p>
               <p>Il sole salta a piè pari giù dal cornicione con tutti i suoi pendagli e fiocchi di fuoco pesante. Piomba nella strada precisando burocraticamente le ombre.</p>
               <p>Due postini con nella mano alzata un grosso pacco di dolori piaceri angosce. Ciriguée-guée di cancello che s’apre. Peso del sole sulla strada. Peso delle lettere nelle mani dei postini. Cameriere e portinaie corrono intorno ai due postini abbeveratoi che tengono alte chiuse le mani-rubinetti. Tac tac tac pac pac pac di passi.</p>
               <p>Aspettiamo ancora, mentre il calore dilata sforza la strada. Attività delle mosche sulla groppa del cavallo, sventagliamento della coda autonoma.</p>
               <p>La vita ancora triste tentennante si rinfranca a poco a poco. La strada che era vuota, vergine, sola sonnolenta e floscia, aveva dimenticato i passi umani.</p>
               <p>Ora si svincola freme, scatta, si irrigidisce sotto le vite-passi che la pungono di volontà-speranza.</p>
               <p>In quella finestra aperta una cameriera scopa, scopa, scopa da circa un’ora. Gran Dio come hanno sporcato la casa: la risporcheranno.</p>
               <p>Un operaio porta un water-closet di porcellana al fianco. Una serva porta un pezzo di campagna verde sulla testa. Un altra ha fra le braccia un pezzo di battaglia sanguinosa e un pezzo di delitto rosso in una carta gialla. Un vecchio passa oscillando, calvo, sudato sotto un enorme vaso di palme, Oriente, viaggio.</p>
               <p>Ad un tratto il sole mi trapana il cranio con un consiglio!</p>
               <p>— Cosa fai, cretino? cosa aspetti? cosa sorvegli? Dà una mancia al portinaio e entra.</p>
               <p>Il consiglio è ascoltato.</p>
               <p>Alle 5 del pomeriggio io stringevo finalmente fra le braccia una prodigiosa felicità che mi riempiva la gola di dolci singhiozzi. Bianca era mia, mia, assolutamente mia come non era stata mai.</p>
               <p>Dopo due ore di amore forsennato, atroce, lacerante, disperato, scendiamo languidi stanchi felici nella strada affocata per portare le nostre anime al mare che ha i lenti balsami le filosofiche brezze persuasive i lunghi sorrisi d’oro ridente e prezioso. Ondeggiamo nella carrozzella a Mergellina. Sera calda, gonfia di tutti gli odori agrodolci leziosi delle alghe. L’aria ha una tenerezza di carne sana spalmata di salsedine. Il promontorio di Posillipo sembra oscillare sulle sue palafitte di riflessi. Bevo nella bocca molle viva instancabile di Bianca tutto l’ardore contenuto il languore mortale e gli abbandoni del golfo profumato che si sdraia nella notte smisuratamente affettuosa, dove i soffi del vento si sollevano come coltri sudate.</p>
               <p>Il mare azzurro tremante sospiroso, lecca la strada con mille appetiti minuti, mille fissità di luci, e mille luci scivolanti affaccendate.</p>
               <p>Al largo la lastra del Golfo sembra un viso di donna estenuato, pallidissimo che aspetta, invoca esige, esige, la delizia suprema.</p>
               <p>Sono esausto. Parlo a Bianca e il cuore mi crolla giù di rinuncia e sciolgo tutti i nodi della volontà, offro tutto me stesso alla vittoria dell’amore assoluto. Un demonio assurdo mi costringe ad avvilirmi, annientarmi. Forse ho troppo sofferto della pienezza esuberante di forze e della rigidità costrittrice. A Bianca regalo tutta la mia vita, l’amore l’amore!</p>
               <p>Sono sincero?</p>
               <p>Una voce interna urla: no! Ma è una voce che non riconosco, estranea, troppo simile a quella di quel venditore di cocomeri che vende nella ironia bianca dell’acetilene grandi cuori spaccati e freschi. Inesplicabilmente Bianca rifiuta con tono reciso. Sembra divenuta la mia stessa coscienza energica. Travasamento d’anime. Bianca è il futurista. Io sono il passatista sentimentale dai nervi lacerati che si aggrappa vuole la continuità, l’eternità, l’assoluto del cuore!</p>
               <p>Bianca dice:</p>
               <p>— Non ci vedremo forse mai più. Io sposerò lui. Vuoi sapere il suo nome? Si chiama Leone Paris, figlio dell’avvocato Paris. Trent’anni. È stato il mio primo amante. Tu sei il secondo.</p>
               <p>— Perchè ti sei data a lui?</p>
               <p>— Era appena arrivato dal Benadir. Dopo molte imprese audaci. Non l’ho mai amato, ma è buono. Era ammalato. I medici non speravano di salvarlo. Sono stata per lui come una sorella. Per me ha voluto guarire. Si è curato con una energia straordinaria. Io seguivo ogni giorno questo suo sforzo verso la vita. Ogni giorno egli esigeva qualcosa di più da me...</p>
               <p>— Così senza amore sei stata sua?</p>
               <p>— Ho creduto che quell’affetto sarebbe diventato amore. Ciò non avvenne.</p>
               <p>— Ed ora?</p>
               <p>— Ora egli sa tutto, accetta tutto, sa di te senza sapere il tuo nome. Mi vuole sposare.</p>
               <p>— E tu?</p>
               <p>— Io sento che quello è il mio destino. Egli mi ama in modo assoluto. Quando gli ho detto che corsi il rischio di avere un bambino da te, mi disse: Perchè non l’hai voluto? Lo avrei fatto mio!...</p>
               <p>Bianca è una donna intelligente che ha il culto maniaco delle eleganze morali. Strano tipo di donna involontariamente futurista, essa perfeziona e conserva preziosamente il valore eccezionale, tipico della nostra avventura. Vuole che questa rimanga la meravigliosa avventura della sua vita. Io, invece, sono la preda dell’assurdo.</p>
               <p>Ho trovato in Bianca una bella amante ardente lirica, disinteressatissima, generosa e fugace e mi accanisco a volere trasformarla in una moglie!</p>
               <p>Con frasi rotte dai singhiozzi parlo, parlo, a Bianca per convincerla, strapparla alla sua decisione. Bianca rifiuta:</p>
               <p>— Mi vuoi tutta per te, per sempre. Pazzia! Te ne pentiresti. Non voglio sacrifizi!</p>
               <p>Io mi esalto all’idea magnetizzante di averla averla sempre, sempre, tutte le notti della mia vita e mi inebrio del pericolo che vedo nettamente in una sua possibile accettazione.</p>
               <p>Non sono sincero. Sono sull’orlo di una spaventosa sincerità.</p>
               <p>Bianca mi mormora commossa:</p>
               <p>— Credi, credi, ti pentiresti più tardi. Non voglio. Rifiuto. Il tuo temperamento ha un destino tumultuoso, violento irto di contrasti e di fragori che non amo. Tu sai che io sono stanca, stanca della vita. Voglio la calma, il riposo, tutto il riposo, tutto il riposo pei miei poveri nervi massacrati. Egli è buono, mi ama, mi accetta come sono.</p>
               <p>La voce di Bianca mi fa impazzire dando subitamente un sapore diabolico alla sua carne ricordata ai suoi baci alle sue carezze che mi stringono ancora spiralicamente. La guardo e il mio cuore si slancia assetato verso la sua dolcezza. Come vivrò senza la presenza di quel sorriso? Il velluto di quella pelle! Quelle tenere gote tessute di gioia solare! I suoi occhi, come dimenticarli? Sento, sento che quella piccola lingua scorrente sulle labbra arse può dare la felicità.</p>
               <p>Affannosa ascensione su, su, di angoscia in angoscia fino al delirante singhiozzo amaro, fino allo straripamento delle lagrime più dolci, nel lago altissimo di quell’amore in cui vorrei annegarmi, annegarmi annegarmi!</p>
               <p>Rompere, rompere ad ogni costo gli ultimi nodi della sua volontà! Mi umilierei, mi distruggerei con una gioia infinita. Ormai il mio cervello non sorveglia più il mio cuore. Ho perso ogni controllo. Sono un suicida ebbro di morire.</p>
               <p>Bianca rifiuta. Decisione irrevocabile. Il lunatico demonio che s’è impadronito delle nostre forze sentimentali vuole che Bianca rifiuti assurdamente un dono assoluto in nome di alcune vane suscettibilità e inutili fierezze, o semplicemente perchè la logica sia una volta di più bandita dagli affetti umani.</p>
               <p>A mezzanotte ci lasciammo con un lunghissimo tenerissimo bacio sulla soglia della casa della zia.</p>
               <p>All’alba riparto per Roma e Firenze.</p>
               <p>Mi addormentai. Risvegliandomi nella stazione di Roma vidi e sentii il mio cuore come un panno bagnato di lagrime torto fra le mani brutali da una lavandaia sudanese muscolosissima. Cuore gualcito, ma lavato, pulitissimo. Cuore fresco di bucato.</p>
            </div>
            <div type="div2" rend="P148">
               <head>XIV.<lb/>UNA FESTA PETROLINIANA</head>
               <p>All’Hôtel Baglioni di Firenze trovo un telegramma di Maria che rimanda a più tardi il nostro incontro forse fra 15 giorni a Padova. Me ne rallegro e a zonzo cogli amici inasprisco la mia volontà di prossima offensiva al fronte nel tepore vile della città cosmopolita, antiguerresca.</p>
               <p>Però Firenze migliora. Gli alberghi di Lung’Arno trasformati in ospedale, sono ridiventati italiani. Da quegli eleganti piccoli giardini invernali la lingua italiana era quasi esclusa. Cubava, rotolava la goffaggine ia – ia – teutonica. Motoreggiavano tutte le rrrrrr snobistiche di Parigi Londra New York. Le bocche Americane mangiavano parole inglesi masticandole meccanicamente con mascelle quadrate d’acciaio. Steli pallidi di Misses piegavano bisbigliando parolette cretine sotto il vento della moda ammirativa, e la borghesia della città seguiva quel ritmo accentuando beceramente i toni e le forme. Oggi vedo ai balconi soleggiati degli alberghi i feriti italiani in camici bianchi e grigi che godono nell’aspettare il colpo di cannone meridiano della colazione, lontano dalle corvées.</p>
               <p>Tum Tum... Dilatazione lieta di questo rumore sfaccendato e in vacanza. Subito le campane sbrodolano il loro piombo fuso sull’Arno giallo sporco. L’Arno! lenta corrente di sudiciume dei secoli, patina liquida di tutte le facciate delle case scolorite come vecchi quadri male incorniciati in un cielo da museo.</p>
               <p>Inerzia. Atmosfera svogliata. La rompe un groviglio di miagolii di gatti che a gomitoli balzanti si precipitano fra le mie gambe.</p>
               <p>Solita caccia quotidiana intorno alle trattorie. La polizia sequestrò ieri venti grossi gatti già pelati e pronti per la padella. I neutralisti bestemmiano contro la guerra che costringe a mangiare in tal guisa. Io compiango con l’anima di Baudelaire i poveri gatti che soli sanno dinamizzare con risse e amori diabolici i pederastici chiari di luna dell’Arno. Le campane di Firenze hanno le monotonie e le insistenze balorde che caratterizzano lo stile di Benedetto Croce e di Romain Rolland. Scodellano in giro suoni, rumori, dondondondondon vecchie idee sciupate, nostalgie e latte e miele sentimentale sull’immane bricabrac di case, chiese polverose affastellate alla rinfusa e scopate tutte sull’altra riva dell’Arno perchè questa sia tutta pulita per i forestieri in estasi, ignoranti, ma compratori. In fondo, verso le Cascine, i camini delle officine fumano, fumano distrattamente con spiraliche sciarpe d’ozio oblioso infischiandosi, infischiandosi degli operai che chiamano e della guerra che esige munizioni.</p>
               <p>Ma alle due del pomeriggio seguo un fiume di folla che mi conduce al parco di Boboli.</p>
               <p>Grande festa patriottica. Nell’anfiteatro sulle gradinate a semicerchio Veneri, Apolli e urne bianchissime spiccano sulle alte muraglie verdi di bossi e lauri.</p>
               <p>Agitazione di ventagli, cappelli di paglia, vestiti bianchi e rosa, ombrellini verdi, viola, rossi, sotto il sole ardente impressionista. Una faccia spunta dietro la nicchia di una Venere cantando:</p>
               <p rend="center italic">Vorrei essere Tirteo...</p>
               <p>È quella Venere forse che canta con la mano sul sesso per accentuare il sentimento.</p>
               <p>Grande pastorale in costume con coro campestre.</p>
               <p>A sinistra nel folto del viale che sale verso il parco alto, molti carabinieri ritti come in agguato sembrano pronti ad acciuffare una massa rossa che canta nel verde, massa troppo rivoluzionaria di coristi camuffati da soldati francesi.</p>
               <p>Corteo simbolico. Una Italia in manto rosa con stella sulla testa. Scende cantando:</p>
               <p rend="center italic">Maggio sei bello, ma Firenze è assai più bella.</p>
               <p>Si slanciano giù furiosamente i teutoni, con pelli di tigre, elmetti alati, tridenti e lance:</p>
               <p rend="center italic">Siam i re dei barbari</p>
               <p>In mezzo a loro Attila e la Germania in rosso sangue di bue col chiodo in testa.</p>
               <p>Risponde l’Italia cantando parole assurde sul tema:</p>
               <p rend="center italic">T’amo come il fulgor del creato</p>
               <p>Duetto dell’Italia e della Germania.</p>
               <p>Vicino a me una bambina dice:</p>
               <p>— Guarda che occhiacci fa la Germania!</p>
               <p>Si avanza grottesca la Repubblica Francese con fantaccini in pantaloni rossi. Marsigliese.</p>
               <p>Segue l’Inghilterra con molti scozzesi. I gonnellini quadrettati divertono le donne che però preferiscono questa carica di bersaglieri piume al vento, e la sciabola sguainata del suo capitano. Questo, rosso apoplettico, ha un diverbio fiero con Attila quasi impaurito.</p>
               <p>Scoppia la battaglia. Pastori, pastorelle, soldati francesi inglesi, italiani inseguono verso l’alto parco i teutoni fugati in disordine. Ma un tripode stretto da fucili, baionette e tricolore fuma incenso e promette pace. Si svolge un corteo di vestali subito cancellato da un battaglione americano di cow-boys, e pellirosse marziali. Il popolino toscano non trattiene più la sua gratitudine per l’aiuto americano.</p>
               <p>Dopo il corteo delle città invase o irredente Udine, Trento, Trieste, la marcia dell’Aida accompagna l’entrata solenne su cavallo bianco della Pace con un ramo d’olivo in mano.</p>
               <p>Il pasticcio frenetico dei simboli e delle musiche d’ogni tempo e d’ogni popolo ingigantisce. L’agitazione delle bandiere e lo svolazzamento dei manti trasformati in scope veloci, mi dà la sensazione d’una tragicomica rivolta di palcoscenici napoletani o d’uno sciopero violento a mezza opera al Teatro San Carlo.</p>
               <p>Penso che quel grande futurista che si chiama Petrolini demolitore d’ogni romanticismo ha voluto prendere definitivamente a calci la storia e la vecchia retorica con una sintesi futurista di neutralismo fiorentino, + gentilezza floreale toscana + ossessione della pace + ammirazione servile pei forestieri ricchi, + amore estivo per la campagna + cretinismo congenito degli organizzatori di feste.</p>
               <p>Giungo a Milano a mezzanotte. Sciopero di carrozze. Sul piazzale, nella luce azzurra delle lampade velate crocchi di soldati e di prostitute vocianti affaccendate nei contratti erotici. Inquietudine delle notti di guerra in città, tempestate dai galoppi della lussuria e dell’alcool sui letti divorati e vomitati spensieratamente!...</p>
               <p>Consegno la mia valigia a uno strano facchino improvvisato. È un gobbetto con ambiguità pederastiche e un’inesauribile chiacchera di beghina.</p>
               <p>Dice con smorfie e risucchi di saliva pieni di orrore e ripugnanza schifiltosa:</p>
               <p>— Dio mio, Dio mio, tutte quelle donnasse! quelle porcasse! Povera Milano! Stanno lì ogni sera... Tutta la notte a fare réclame coi soldati! È una indecenza! Povera Milano non si riconosce più...! E i profughi, che disgrassia... Date indumenti, date indumenti! Lo so, lo so, sono povera gente. Ma, date indumenti, date indumenti! Sono restato a piedi io e senza scarpe!</p>
               <p>Il gobbetto che mi segue portando la valigia mi racconta che è figlio di un portinaio di Via Cerva. Per colpa dei profughi vive in un ripostiglio, quasi di mendicità; porta gli abiti del padrone di casa. Di notte fa il facchino. Certo ha due, tre altri mestieri meno confessabili. Ad un tratto si ferma con un bizzarrissimo lustrascarpe vestito da sportman stivaloni, berretto e cane lupo a guinzaglio. Il gobbetto mi spiega poi che quel lustrascarpe è spagnuolo e fa l’usuraio dei cantanti in Galleria. Originale flora mostruosa di questa tropicale fermentazione di guerra.</p>
               <p>A Milano, confido la mia sicurezza nella vittoria prossima, grandiosa, all’amico Notari, geniale patriota, instancabile, fattivo. Con lui assisto a una assemblea interventista. Piccolo teatro gremito. Sono sul palcoscenico. Il signor Del Crema, viso paonazzo grondante di sudore, spinge affannosamente alla ribalta la sua eloquenza e la sua pancia, botti spaccate che schizzano, tuonano, sputacchiano, inaffiano rosso. I suoi paroloni-piedoni pigiano l’uva dell’assemblea. Come, dove salvarsi? Vedo mani sul viso, parafanghi. Braccia alzate come parafulmini. Tutti i cappelli delle signore abbassati, paralumi. Beato chi aveva davanti un più alto spettatore, paravento. Una donna fuggì, gonna svolazzante, paracadute. Ma urtò contro un uomo pietrificato dal sonno, paracarro!</p>
               <p>Vorrei chiacchierare col pittore Rosai. Si è calato giù sotto la ribalta.</p>
               <p>Del Crema continua. Pancia, eloquenza non formano più che un unico pallone gonfio, gonfio, gonfio che sta per esplodere:</p>
               <p>— Violenza, violenza! violenza! Bisogna colpire, colpire, colpire!</p>
               <p>Invisibile, ma pronto Rosai colpisce l’ultima parola in pieno con un potente:</p>
               <p rend="center">tum – tum</p>
               <p>della grancassa. Ilarità fragorosa. Grandine, valanga di risate. Del Crema sembra ferito in pieno nel tamburo della propria pancia.</p>
               <p>Io crollo a terra corpo e gambe in convulsione di allegria. Del Crema bestemmia, sbuffa, si arrabbia, non può ripigliare il suo discorso.</p>
               <p>Entra nella sala una folla di donne politiche. Acclamazione, vocio. Perchè mai son tutte brutte le donne che frequentano le assemblee? Tutte tragicamente incoricabili, tenaci consigliere di castità.</p>
               <p>La loro eloquenza ha lo sviluppo epidemico del colera e della peste. Una donna stridula impreca contro le signore disfattiste e germanofile ma è subito interrotta da un uragano di altre voci stridule e mani fragili unghiute. Cento colli allungati di galline per raggiungere una mano alta piena di grano:</p>
               <p>— Fuori i nomi! fuori i nomi! fuori i nomi!</p>
               <p>Pollaio esasperato dalla mancanza di galli... I galli imboscati non sono galli.</p>
               <p>Torno al fronte pensando senza rancore che gli imboscati sono utili non fosse altro per dar risalto alla bellezza dei combattenti.</p>
               <p>Nella tradotta m’addormentai al ritmo di questa canzone che dei fanti in un compartimento vicino trascinavano con voce di sonno alcoolizzato:</p>
               <p rend="start">Non hai tu un deputato?<lb/>Un parente cornuto<lb/>che ti venga in aiuto?<lb/>Non hai tu un ministro<lb/>o qualche altro ruffiano<lb/>che ti stenda la mano,<lb/>per levarti dal freddo<lb/>dal rischio e dal gel?<lb/>Se tu sapessi<lb/>quanti imboscati<lb/>dormono laggiù<lb/>di certo la trincea<lb/>lasceresti<lb/>pel bosco anche tu!</p>
            </div>
            <div type="div2" rend="P148">
               <head>XV.<lb/>CAVALLERIA MEDIOEVALE E BLINDATE FUTURISTE</head>
               <p>Il ritmo del treno non riesce a uguagliare in celerità il battito del desiderio che l’idea dell’offensiva suscita in me. Che cosa si aspetta? Sento ’l momento venuto. L’ora tipica, unica col suo nodo di forze favorevoli penderà fra poco sul nostro capo. Gli eserciti francesi e inglesi al comando di Foch attaccano violentemente la Germania che cede, poco, ma cede. Il morale delle nostre truppe è forte, sereno, consolidato dalla grande vittoria del 15 giugno e dall’enorme propaganda, metodica, accanita. Bisogna dunque sferrare l’offensiva finale.</p>
               <p>Non curandomi dei miei vicini di compartimento io mi tasto il petto, le cosce, le gambe come si palpa una granata prima di introdurla nel cannone. Mi sento bene. Non temo il lieve dolore al ginocchio sinistro che ogni autunno si ricorda di Plava.</p>
               <p>Ferito da una grossa scheggia all’inguine, caduto sotto il pietrame e i sacchi a terra della batteria sfasciata, mi rialzai con la faccia bruciata e calandomi i calzoni inzuppati di sangue ammirai lo straordinario viola della mia coscia e del mio ginocchio pesto. Ora sono risanati.</p>
               <p>Nella fattoria di Barchessa trovo i miei compagni a tavola sotto la lampada pacifica, che mangiano discutendo questioni di servizio e di faticosissime manovre con la cavalleria.</p>
               <p>A tavola con noi un simpatico ufficiale di cavalleria: Franci di Pietralunga, raffinato, coraggioso ma sempre velato da una melanconia inspiegabile.</p>
               <p>Io tento di concludere la discussione:</p>
               <p>— È assurdo volere accordare il medio-evo della cavalleria col futurismo delle blindate! Salvo rari momenti la cavalleria è stata sempre fuori di posto in questa guerra. Assurdo l’impiego strategico per divisioni! Duemila cavalli offrono un bersaglio enorme. Se domani avremo da inseguire il nemico basterà un solo suo cannone ben puntato per fermare qualsiasi massa di cavalleria nostra. La cavalleria non può come la fanteria camminare ai fianchi della strada o nascondersi dietro gli argini o nei fossi. Un cavaliere è facilmente individualizzabile su una strada. Se poi il nemico è in rotta completa senza neppure un cannone per proteggere la sua fuga, si presenta il problema della velocità dei cavalli che naturalmente è mediocre a meno di ammazzarli la sera del primo inseguimento.</p>
               <p>— La cavalleria, interrompe Raby, è stata nei due primi anni di guerra un bosco elegante. Come cavalleria, bene inteso, poichè appiedata diede innumerevoli eroi a Monfalcone e sull’Isonzo nel corpo dei bombardieri e in quello dei mitraglieri.</p>
               <p>Franci scattò:</p>
               <p>— Dimenticate le nostre gloriose cariche suicide in retroguardia dopo Caporetto.</p>
               <p>— Le ho viste con questi occhi e non le dimentico, disse Raby. Ho visto eroismi sublimi, ma vani. Una sola delle mie blindate dal Tagliamento al Piave serviva più che 4 o 5 squadroni.</p>
               <p>— Credi, caro Franci, dico io, le macchine di guerra, cannoni a tiro rapido, mitragliatrici, areoplani e auto-blindate hanno reso assurdo il Don Chisciottismo della cavalleria. È il passatismo che si difende. Non vuole morire, ma deve morire. Questa guerra ha esautorato il fucile, immaginiamoci se non esautora il cavallo. Il cavallo è un milionario, nato gran signore per non fare niente. L’altro giorno c’erano lì nei prati 250 cavalli. Bisognava vedere che bersaglio per l’artiglieria! Ora vedi, caro Franci, i comandi supremi della cavalleria italiana che erano tutti più o meno dei germanofili, sicuri che la loro cara Germania conservatrice e militarista avrebbe certamente vinto, sono oggi agitati, sbalorditi dalla piega degli avvenimenti. Vedendo crollare la Germania sognano archi di trionfo per il ritorno dell’esercito e vogliono ad ogni costo coprirsi di qualche prestigio.</p>
               <p>Non disprezzano più le macchine veloci. Molti sono felici di pedalare. Gli squadroni sono pieni di biciclette e motociclette. Gli speroni si impigliano nei raggi di bicicletta, poco importa. Ora vogliono arrampicarsi sulle nostre auto-blindate. Hanno incorporato nella divisione di cavalleria biciclette, motociclette e auto-blindate. Ci metterebbero sopra, se potessero, soltanto ufficiali di cavalleria. Lascerebbero volentieri i cavalli nei depositi purchè si dica che la divisione di cavalleria ha forzato, sfondato, inseguito, accerchiato il nemico. Dimenticano che ciò non è facile senza ruote, stantuffi, pneumatici e benzina. Mi dispiace, caro Franci, di dichiararti che il bel cavaliere elegante e romantico non ha più ragione d’essere fuori degli album delle signorine. Finite le lance con banderuola blu! Oggi ci vogliono le nostre mitraglianti auto-blindate in velocità. Se lo Stato Maggiore italiano avesse avuto al principio della guerra questo senso pratico di adattamento agli uomini e alle cose e si fosse liberato dal concetto teutonico stupidamente importato con relativa meccanizzazione di tutti gli organi, avremmo forse evitato Caporetto. Ne risultò una continua falsa valutazione della responsabilità e un assurdo particolarismo burocratico. Tutto si riduceva a queste frasi lanciate da comando a comando:</p>
               <p>«<hi rend="italic">Non mi faccia difficoltà – Si arrangi – Ricevuto l’ordine aspettare il contrordine – Dare assicurazione</hi>».</p>
               <p>Nulla di più assurdo della concezione aprioristica professionale, tedesca, secondo la quale il nemico deve prendere una tale o tal’altra decisione solo perchè questa si presenta come la più logica. Questa concezione elimina l’enorme valore guerresco dello spirito creatore. In una razza come la nostra, carica d’individui geniali, ingabbiare così burocraticamente lo spirito improvvisatore è stato un delitto. Abbiamo inoltre disprezzato per molto tempo il fattore umano nelle truppe logorando così, avvilendo, e anemizzando i reparti. La Germania ci aveva regalato la stupida teoria delle formazioni ammassate che conducono ad attacchi frontali con forze sempre insufficenti, urti ripetuti digradanti per intensità e senza veri effetti.</p>
               <p>La battaglia moderna invece si riduce quasi sempre a una lotta sui fianchi. Vince colui che dispone di una riserva potente, pronta, non nelle lontane retrovie dietro il fronte, ma nelle retrovie immediate di una delle due ali. Questa riserva non deve esservi condotta nel momento grave della battaglia, ma molto tempo prima. Lo Stato Maggiore tedesco nella battaglia della Marna, settembre 1914, non ragionò così e fu sconfitto. Il centro del fronte ha pure bisogno di riserve, ma la massa delle riserve non deve mai essere disposta dietro il centro fintantochè esiste una possibilità di accerchiamento. In settembre-ottobre 1914 in Fiandra l’esercito tedesco tentò di avviluppare l’esercito francese. Questo comprendendo il pericolo allungò il suo fronte. L’esercito tedesco allungò ancora di più il suo, e la doppia corsa per avvilupparsi l’un l’altro il fianco finì al mare.</p>
               <p>Questi concetti in parte anteriori alla guerra hanno assunto un valore speciale data la possibilità attuale di velocizzare il trasporto di truppe, il vettovagliamento, e il munizionamento.</p>
               <p>Nella guerra futura però non si potranno equipaggiare milioni di uomini. Vi saranno piccoli eserciti di 100 mila uomini agguerriti e scelti, in azione dinamica davanti alla nazione che tutta lavorerà a produrre per loro.</p>
               <p>Questi piccoli eserciti saranno costituiti di truppe celeri e specialmente di artiglieria d’assalto cioè tanks terrestri e tanks anfibie che colla solita striscia scabra o ventre di bruco supereranno boschi, colline, fiumi sorprendendo il nemico. Vi saranno inoltre areoplani-fantasmi carichi di bombe e senza piloti, guidati a distanza da un areoplano pastore. Areoplani fantasmi senza piloti che scoppieranno con le loro bombe, diretti anche da terra con una tastiera elettrica. Avremo dei siluranti aerei. Avremo un giorno la guerra elettrica.</p>
               <p>Grideremo allora: «Finiamola coi vecchi esplosivi! Noi non sappiamo che fare, ormai, della ribellione dei gas imprigionati che sussultano rabbiosamente sotto i pesanti ginocchi dell’atmosfera!»</p>
               <p>Vedo in sogno, sul confine di due popoli avanzarsi, dalle due parti, rotolando sui binari le enormi macchine pneumatiche – elefanti d’acciaio irti di proboscidi scintillanti puntate sul nemico.</p>
               <p>Quei mostri bevitori d’aria sono guidati facilmente da macchinisti appollaiati su in alto, come <hi rend="italic">cornacs</hi>, nelle loro cabine tutte a vetri. Le loro piccole figure sono arrotondate da una specie di scafandro che serve loro a fabbricare tutto l’ossigeno necessario per la respirazione.</p>
               <p>La potenzialità elettrica cosciente e raffinata di quegli uomini, sa utilizzare l’amicizia e la forza dei temporali, per vincere la stanchezza e il sonno.</p>
               <p>Ad un tratto il più agile dei due eserciti ha bruscamente rarefatta l’atmosfera del suo avversario mediante la violenta aspirazione delle sue mille macchine pneumatiche.</p>
               <p>Queste filano via, subito dopo, a destra e a sinistra, sui loro binari, per lasciar posto a delle locomotive armate di batterie elettriche. Eccole puntate come cannoni verso il confine. Degli uomini, ossia dei domatori di forze primordiali, regolano il tiro di quelle batterie che lanciano fra le dighe di un nuovo cielo irrespirabile e vuotato d’ogni materia, grandi grovigli di fulmini irritati.</p>
               <p>Li vedete voltolarsi nell’azzurro, codesti nodi convulsivi di serpenti tonanti? Strangolano gli innumerevoli fumaiuoli branditi delle città operaie; infrangono le mascelle aperte dei porti; schiaffeggiano le cime bianche delle montagne, e spazzano il mare color di bile, il mare urlante, che s’incava e si rizza follemente per atterrare le città marittime. Venti esplosioni elettriche nel cielo, smisurato tubo di vetro pneumaticamente vuoto, hanno riassunti gli spasimi coraggiosi di due popoli rivali, coll’ampiezza e lo splendore delle formidabili scariche elettriche interplanetari. — </p>
               <p>Il mio sogno di guerra suscitò un uragano di applausi. Intervenne pacatamente Raby:</p>
               <p>— Oggi la nostra cavalleria medioevale può avere un impiego tattico. Ad ogni corpo d’armata uno squadrone per il servizio di arginamento nelle retrovie e per impedire alla fanteria di cedere. La cavalleria può servire, data la forza di coesione disciplinata che la caratterizza. Credo anche a dei colpi di mano isolati con plotoni lanciati che appiedandosi combattono coi ciclisti. I plotoni di cavalleria sono adatti al collegamento dei corpi d’armata. Nella fitta rete stradale rotta da canali e fossi del Veneto una divisione di cavalleria in massa diventa un elegante suicidio.</p>
               <p>— D’altronde, concludo io, nulla di più assurdo che polemizzare contro la cavalleria oggi. È tardi per perfezionare. L’offensiva è ormai cotta a puntino, bisogna servirla in tavola. Sono convinto che è imminente.</p>
               <p>— Macchè, macchè! gridano tutti, sei un illuso. Preparati a rimanere tutto l’inverno in questa palude.</p>
               <p>— Scommetto ciò che volete... scommetto con te Raby che il 27 ottobre prossimo, anniversario di Caporetto, noi sferreremo una offensiva generale, formidabile. Sarà decisiva e vittoriosa. In novembre la guerra è finita.</p>
               <p>Grida, fischi, schiamazzo.</p>
               <p>— Scommetto una succolenta cena con donne eleganti al Cova di Milano.</p>
               <p>— Accetto! risponde il capitano Raby, mi preparo alla tua bella cena con digiuno e castità.</p>
               <p>Volpe si avvicina e sotto voce:</p>
               <p>— Forse hai ragione. Mando subito un telegramma al mio agente di cambio a Genova. È il momento di comprare.</p>
               <p>L’indomani sera ero invitato a pranzo dal generale Filippini comandante la prima divisione di cavalleria. Speravo di apprendere qualcosa di preciso, ma in realtà ero già convinto da una voce intima che non ammetteva discussione.</p>
               <p>A tavola sono seduto in faccia al generale Grazioli comandante il corpo d’armata d’assalto. Ha sul petto un giardino multicolore di medaglie. Alto, elegante, viso lungo intelligente addolcito come da una sensualità soddisfatta, bell’uomo quarantenne d’aspetto giovanile.</p>
               <p>Parlo a Grazioli degli arditi, esponendogli le loro inquietudini, la loro aspirazione sempre contrariata verso dei privilegi ai quali essi hanno diritto. Morale altissimo. Ma soffrono di non essere nettamente distinti dalla fanteria. Vogliono una disciplina elastica, un riposo assoluto quando sono nelle retrovie. Rifiutano le marce, le esercitazioni quotidiane e le corvées. Esigono di essere portati in autocarro sulla linea del fuoco. Concludo:</p>
               <p>— Sono dei cavalli da corsa, che non vogliono prepararsi alla corsa fra le stanghe di una carrozzella.</p>
               <p>Il generale Grazioli e il generale Filippini sorridono, e con tono militare mi espongono la loro volontà di disciplinare ad ogni costo gli arditi.</p>
               <p>— Pensate, mi dice Grazioli, 200 arditi di Reggio Emilia sbandati dopo Caporetto, venuti dagli ospedali hanno lanciato alcuni mesi fa delle bombe in una stazione e l’hanno saccheggiata. Sentendosi troppo pigiati sul treno che li portava si sono arrampicati sul tetto dei vagoni. Viaggiarono così 50 Km. Si dovette fermare il treno prima di un tunnel per non massacrarli. Io credo che gli arditi vanno trattati come fanteria scelta. Tanto più che molti degli arditi attuali non sono mai stati al fuoco! Disciplina, disciplina, questa è la migliore garanzia del loro massimo rendimento nella offensiva futura.</p>
               <p>— Quando, generale?</p>
               <p>— Diaz è tornato da Parigi, dice Grazioli, senza avere ottenuto i 300 mila americani richiesti. Clemenceau Foch e Loyd George hanno risposto che per ora non era il caso d’impegnare nuove forze sul fronte italiano. Noi non abbiamo molti uomini, oggi. Il ministero d’altra parte esita a decretare l’operazione obbligatoria per gli erniosi, che ci darebbe cento mila uomini di più in un mese. La Francia à ottenuto così 350.000 uomini!</p>
               <p>— Eppure, generale, questo è il momento di attaccare l’Austria.</p>
               <p>— Vede, risponde Grazioli, se si potesse essere sicuri che la guerra finisse prima dell’inverno, noi potremmo impegnare tutto il nostro esercito in una offensiva finale conservando come riserva la sola classe del ’900. Cioè giuocare tutte le nostre carte. Ma se la guerra dovesse durare come è probabile, ancora un paio d’anni, la partita si convertirebbe in un fallimento.</p>
               <p>— Ma, generale, chi non risica, non rosica!</p>
               <p>Tornando alla fattoria di Barchessa, sono più che mai convinto che sferreranno la grande offensiva il 27 ottobre. Penso che dei generali di alto valore, come Grazioli, sono purtroppo isolati e resi insensibili da ciò che chiamo guerrismo o mestiere della guerra. Monotona abitudine del fronte da tenere senza colpi audaci, senza carte giuocate, nella speranza che la guerra finisca lentamente da sè. La guerra, invece, è l’unica cosa al mondo che non ammetta l’abitudine. Bisogna giocarla. Chi vince vince, chi perde perde, e buona notte, non ne parliamo più!</p>
            </div>
            <div type="div2" rend="P148">
               <head>XVI.<lb/>LE VILLE NOSTALGICHE</head>
               <p>Sulla strada Ferrara – Padova le nostalgiche ville venete nascondono la faccia nel fresco dei loro parchi tenebrosi voltando la schiena impaurita alla furente trepidante azzannante velocità degli automobili di guerra.</p>
               <p>La villa De-Concilis ha tutte le eleganze settecentesche in questo atteggiamento tremante di bella coricata, un po’ sotto la strada, con la faccia tuffata nella tenerezza avviluppante del suo giardino intenso, pieno di passioni verdi-rossastre violacee che l’autunno punge di acredini tragiche. Teme nella schiena il rombo precipitoso e i blocchi sconquassati del rumore e i rotolanti globi del polverone solare.</p>
               <p>Un brivido passa sull’acqua patetica delle vasche cosparsa di foglie che sembrano le bucce di molli cuori femminili trascinati via pei piccoli canali dalla corrente delle lagrime. Brividi, sospiri, febbrili contatti di foglie come di mani leggere in amore... Ma non è la solita brezza che anima il bosco sentimentale. L’atmosfera è turbata. Il silenzio non sa dove rifugiarsi poichè tremendi scossoni d’aria valangano giù dalla strada.</p>
               <p>Sono, per un giorno, ospite della marchesa De Concilis buona e indulgente amica della mia amica Maria Baldini. Questa abita con suo marito in una villa vicina e verrà fra poco.</p>
               <p>L’aspettiamo in giardino. La marchesa De Concilis elegantemente vestita di nero, seducente col suo languore carnoso e le sue curve delicate che non guastano la linea generale. Corto-vestita, nella sedia a dondolo, mostra per indolenza il polpaccio tornito che dalla caviglia affusolata e spiritosa sale sensualizzandosi con promesse-offerte di morbide-sode cosce affettuose. Intuisco e fiuto la forza sana del dorso quasi groppa di bella fattrice resistente.</p>
               <p>Il viso pallido, d’un pallore giovane ma intriso di piacere. Gli occhi neri un po’ grossi di bel gatto angora che finge di sognare pur sorvegliando il canestro dei pesci. Deve essere ghiotta, tutta consacrata ai piaceri della tavola dopo una rinunzia semi-forzata quasi totale agli adulterii aspri turbolenti che bruciano. Il corpo s’appesantisce. Forse lo stomaco è un po’ stanco d’avere goduto tanti pranzi saporosi.</p>
               <p>Ora, dopo la lauta colazione, la bellezza della marchesa è più languida.</p>
               <p>Il viso vorrebbe disfarsi nella pace buia fresca del sonno.</p>
               <p>Le guance di pesca succosa prendono nel sorriso accogliente ombre sfumate di placido ardore. Il sorriso si scioglie in tenerezza digestiva distrattamente erotica e materna. Ha il braccio sinistro abbandonato sui fianchi di sua figlia Gisella dodicenne, vivo ritratto suo più colorito, più ardente con languori irrequieti. Quella fresca miniatura lega la figura della marchesa al corpo del marchese De Concilis che continua virilmente le curve della moglie nelle sue guance un po’ flosce di seduttore maturo sensuale pigro e raffinato. Il marchese musicista mi parla d’una sua opera inedita, che darebbe se fosse energico, se non ci fosse la guerra, e se il bosco non avesse tante ombre snervanti.</p>
               <p>Con le mani irrequiete la piccola Gisella abbottona e sbottona la fondina del mio revolver voltando i grandi occhi neri indagatori verso la strada ad ogni urlo di automobile che s’avvicina prima flautato quiii, quiii, quiiiiii implorante, esasperato demente... Eccolo. Eccolo. La macchina rapida invoca minaccia esige un varco, un varco ad ogni costo, presto; perchè il delirante spasimo della velocità guerresca non sia rallentato...</p>
               <p>Con arrogante slancio danze baldanze da spaccamonti viene una seconda automobile. Tremano le foglie. Rompe l’aria una terza macchina. Petulante schiamazzare di fischi. Passano così, incalzandosi infilzandosi forse laggiù, 6 automobili diaboliche spazzole sulla stoffa della polvere arroventata. Il parco assalito geme e Gisella trema:</p>
               <p>— Mi porti con lei in blindata. Sa, non ho paura.</p>
               <p>— Povera piccola, mormora sonnecchiando la mamma; non ha più i suoi amici per giuocare. Ormai è grandicella, disprezza le bambole e si fa far la corte dagli ufficiali... Ma è piena di saggezza. Fa da sè il suo letto ogni mattina. Sa, Signor Marinetti, non abbiamo più quella brava cameriera. Siamo privi d’ogni comodità: niente burro e niente zucchero...</p>
               <p>— Io non mi curo del burro, interrompe Gisella, nè dello zucchero! Voglio andare in blindata, alla battaglia, con Lei. Mi porti in blindata.</p>
               <p>Sento che la tragedia del burro e dello zucchero opprime l’anima zuccherina e burrosa di tante belle dame veneziane come la marchesa De Concilis costretta a consumare ora tutte le riserve d’adipe nutritissimo delle floride braccia mammelle e cosce.</p>
               <p>Il marchese si allontana con Gisella. Subito la Marchesa si sveglia per interrogarmi sulla nostra amica Maria che ritarda.</p>
               <p>— Strana, la vostra passione! Maria è intelligente, anzi geniale, adorabile. Ma quel suo neutralismo è assurdo. Non capisco come possiate andare d’accordo voi due...</p>
               <p>— Non è neutralista Maria!... Ma ama di contraddirmi, bizzarria e capricci... È anche influenzata da quello stupido marito odioso pedante vero professore di tedesco.</p>
               <p>— Alle tre, mi mormora la marchesa, noi andiamo in automobile a Padova. Parte con me anche Gisella. Resterete solo con Maria tutto il pomeriggio. Sono o non sono una buona amica?</p>
               <p>— Una amica eccezionale, unica! Vorrei ricambiarvi il favore. Non avete bisogno d’un confidente segreto?</p>
               <p>— Oh no! sospira la marchesa abbandonandosi sulla sedia a dondolo. Per me, ogni poesia è finita.</p>
               <p>La sua anima è già ripresa dall’incubo doloroso: zucchero, burro, burro, zucchero!</p>
               <p>— Ecco Maria!</p>
               <p>Saluti, baci, abbracci, chiaccherio.</p>
               <p>— Ti lascio con Marinetti. Noi andiamo a Padova, torneremo presto.</p>
               <p>Rimango solo con la mia amica ansante, febbrile. Ha dovuto fare in fretta, inventare mille bugie per liberarsi dal pedantissimo e professorale marito e dai suoi lunghi piagnistei sulla guerra. Maria Baldini è un bel tipo di falsa magra milanese fine nervosa pungente e smorfiosa. Viso asciutto, occhi azzurri vivissimi. Ma i fianchi rivelano una mollezza passionale e la bocca una praticità volitiva.</p>
               <p>La villa è assolutamente deserta. Il giardiniere è in fondo al bosco. Nella camera da letto della marchesa, colla mia disinvoltura di guerra io abbraccio e svesto Maria.</p>
               <p>È convulsa di desiderio, scossa da brividi felici, allegrissima, pur dichiarandomi insistentemente che è stanca di vivere.</p>
               <p>— Credimi, credimi, sono stanca, stanca! (poi tra due baci lunghi avviticchiati). Neanche il mio piccolo Adolfo adorato mi attacca alla vita!... Tu solo, tu solo dài un sapore alla vita! Ma la vita con mio marito è insopportabile. Figurati, è diventato ardente, ora! Che orrore! Una volta almeno passava le giornate al Pedrocchi coi suoi amici germanofili... Sai, tutti contro la guerra quei professori!... Anch’io sono contro la guerra. Se non ci fosse la guerra saresti sempre con me a Padova. Invece, ora mi devo sorbire mio marito! Gliene faccio di tutti i colori. Certamente il mio contegno deve esasperarlo. Scenate terribili. È così pesante, minuzioso, meschino! Osservazioni miserabili su ogni cosa! E avaro, avaro, sino alla pazzia. Noi stiamo bene, lo sai. Ebbene, se la piglia colla guerra e mi rifiuta tutto. Bisogna che io gli dica: «Ma guarda il tuo vestito. Un professore non deve avere le scarpe rotte. Quando ti decidi a comprarne un paio? Risponde che costano caro. Poi fa le smorfie amorose. Dio, che schifo! Quando non posso proprio rifiutarmi gli dico: «Spicciati!» Oppure: «Dal momento che la cosa mi annoia voglio essere pagata per le mie prestazioni. Ti faccio un prezzo ridotto: 500 lire».</p>
               <p>Maria ride, si agita, coricata sul letto, gesticola colle belle gambe nude tornite che lancia freneticamente da tutte le parti. È un temperamento isterico di bambina viziata, tutta bizzarrie, capricci, scatti nervosi incomprensibili e assurdità assolutamente pazze. Mi dice:</p>
               <p>— Ti ho scritto ieri una lunga lettera, per finire tutto fra noi.</p>
               <p>— Perchè?... Non capisco.</p>
               <p>— Ho stracciato la lettera; non pensarci... Quando mio marito non sa cosa fare mi parla male del futurismo. Non sa nulla, ma ti odia. Crede che ci sia un semplice flirt fra di noi. Cioè, non vuole sapere. Ha il terrore di sapere. Scherza ironicamente su me e su te. Che pachiderma! Talvolta mi guarda negli occhi, paurosamente. Forse vede spuntare nel mio sguardo la possibilità d’una confessione e cambia discorso! Sa che sono capace di questi colpi di testa. L’altra mattina disapprovava la scelta del collegio per Adolfo. Lo trova costoso. In realtà è un collegio per bambini snob, con dei sistemi di educazione troppo chic, un collegio come direi puf puf... puf. Insisteva. Mi sono seccata, gli sono saltata addosso e craac colle due mani gli ho graffiato le guance. Tutto insanguinato! ah! ah! ah! Che ridere! Lui, il professore, così preoccupato della sua pelle. Subito panni freddi, compresse gelate!... Dopo le mie sfuriate però si calma, non mi secca più. È un uomo lento, ha bisogno di essere trattato male... Anche tu hai bisogno di essere trattato male. Se ti dicessi per esempio che io desidero la sconfitta dell’Italia cosa mi faresti?</p>
               <p>Io la prendo, la stringo, la bacio, la stritolo. Implora pietà. Si abbandona all’amplesso e mi grida nello spasimo!</p>
               <p>— Caro! Caro! Sarò buona! Sarò docile! Farò tutto quello che vuoi! Ho scherzato. Penso tutto ciò che vuoi. Amore! Amore!.... Amore! Viva la Guerra! Viva la guerraaa! Viva la guerraaaa!...</p>
               <p>Quell’ora d’amore è stata così assorbente e intensa che non ci siamo accorti dell’uragano.</p>
               <p>Fuori con Maria Baldini godo il crepuscolo limpido gioioso sulla campagna fresca e soddisfatta. Ogni verde di pianta e d’erba ha il suo tono preciso. A sinistra le voluttà dilatate brillanti dei giardini sotto le manate di viola porpora e d’oro che l’autunno il vento e il sole al tramonto rimescolano buffamente. A destra il canale Battaglia con un ritmo lento d’acqua verde ammonisce ironicamente la veemenza delle automobili militari e degli autocarri che si incrociano sulla strada come vampe di grossi calibri. Con ritmo lento il canale Battaglia ci accompagna sino al ponte. Un carabiniere. Tre carabinieri. Altri carabinieri qua e là vigilano quella villa dove abita il generale Diaz. La placida Villa Bondi dell’Orologio, facciata a colonnine, architettura piena di grazia e moine, parco folto e invitante all’amore, contiene il pensiero ordinato della nostra guerra mentre il canale Battaglia ha il ritmo sicuro della Nazione e la strada scaglia automobili, autocarri e motociclette verso il ponte, sotto un Caproni maestoso inghirlandato dal volo capriccioso di tre caccia.</p>
               <p>Sento l’offensiva prossima. In Albania e in Macedonia gli Austriaci avevano 4 divisioni contro 2 e mezza dell’Intesa. Ora ne hanno 6 poiché ne hanno ritirato 2 dalla Romania. Non potendo facilmente fermarsi sulla linea di Nisch gli austriaci debbono formare una linea salda sul Danubio. Questa linea esige 20 divisioni per lo meno.</p>
               <p>Stanno racimolandone 6 in Ucraina e ne ritirano 8 dal fronte Italiano. Fra pochi giorni vi saranno dunque circa 50 divisioni Austriache contro le nostre 50 divisioni.</p>
            </div>
            <div type="div2" rend="P148">
               <head>XVII.<lb/>DUELLO FRA CAVIGLIA E LA PIOGGIA</head>
               <p>— Su, Ghiandusso, non fare l’imbecille. Sei ubriaco da far schifo. Non ho bisogno di te in questo momento; farò io.</p>
               <p>Ghiandusso si allontana barcollando, col sergente Locatelli. Hanno bevuto in due un’intera bottiglia di grappa rubata alla padrona della fattoria. La certezza dell’offensiva, la speranza di rivedere la sua bella terra friulana hanno sconvolto dalla gioia Ghiandusso. Ho dovuto fare la mia cassetta da me ed ora sto disponendo con cura i petardi nell’interno della mia 74, illuminato di luce elettrica.</p>
               <p>Massimo ordine e massima comodità. Tutti i nastri di cartucce lucenti e precisi. Tutte le pistole di riserva per gli uomini e per me. Tutti i petardi. Passato il Piave, ci lanceremo alla punta estrema dell’esercito col pericolo di essere accerchiati e di cadere in imboscate. Se le mitragliatrici si incepperanno ce la caveremo coi petardi. Siano molti e tutti a posto. Ho concesso poco spazio al vestiario e alle vettovaglie. Non avremo tempo di cambiarci e le nostre bocche si arrangeranno alla meglio. Poche scatole di marmellata, ecco tutto. L’interno della mia blindata 74 mi appare lucente, ricco di riflessi dorati, modernissimo come l’interno d’una alcova per piaceri sani, giocondi e felici. Alcova d’acciaio per grandi amori futuristi.</p>
               <p>Alba augurale del 15 ottobre. Partiamo dalla fattoria Barchessa. La nostra colonna di blindate e autocarri si ferma a Dolo. Locatelli calmo dorme in fondo dietro di me. Ghiandusso chiacchiera come una grondaia. Il vino e i liquori gli fanno male. Ha un piccolo viso raggomitolato, verdastro e gli occhi tristi.</p>
               <p>Piove. Il cielo è una lugubre inondazione nella quale sembrano beccheggiare i barconi che passano alti sui vagoni interminabilmente. Un motociclista arriva con scoppi, balzi e scia schizzante. Si ferma per domandare la strada. Col suo gabbano grondante, sembra un palombaro. Dice:</p>
               <p>— A Milano i neutralisti e i preti hanno cercato di fare la rivoluzione con un allarme di campane in piena notte annunciando l’armistizio e la pace. Speravano di salvare l’Austria. Non la salveranno. Ora tutto è a posto. A Mestre ci sono 86 milioni di cartucce per fucili e mitragliatrici.</p>
               <p>Alle 5 del mattino sotto la pioggia torrenziale, alt a Sanbuchè. Secondo alt a Zero Bianco. Ripartiamo colla brigata Lupi di Toscana. Gli ufficiali raccontano: «Uno dei nostri soldati fu fatto prigioniero dagli austriaci. Cinque giorni dopo abbiamo visto arrivar giù sul Brenta una zattera con sopra un cadavere: era il prigioniero inchiodato. Inchiodato vivo, lo si capiva, poichè la faccia aveva le contrazioni tipiche degli annegati. Sul ventre una tela portava scritte queste parole: «<hi rend="italic">Vi rendiamo il vostro lupo</hi>». E gli ufficiali concludono salutandoci: «Quelle vigliacche carogne la pagheranno!».</p>
               <p>E vanno coi loro fanti che ridono sotto la pioggia. Il nostro fante è affiatato colla pioggia, glorioso impasto di grigio-verde bagnato bestemmie cicche, peli di barba, pidocchi, capelli polverosi, sguardi di buon cane, risata furba, verruche, sudore, fango, l’innamorata e piccirilli, signor tenente, l’ultima m’è nata... tengo la fotografia... e la pagnotta.</p>
               <p>Filiamo avanti coi bersaglieri ciclisti. Sembrano scolari in vacanza, benchè pedalino in ordine perfetto. Correndo nella penombra dei villaggi chiudono fra due file di ruote veloci polli, anatre, oche. Il ciclista in testa le arrota, quello che segue si china e con la mano destra pesca la preda morta. Se il secondo non l’acchiappa, il terzo, il quarto, sempre con gesto distratto, ma rapidamente, la ghermisce e via, via così, con polli, anatre e oche che spariscono nel tascapane.</p>
               <p>Il 24 ottobre arriviamo a Paese. Villaggio banale con alto campanile, osservatorio incolume sulla strada, la piazza e le case imbottite e rigurgitanti di truppe. Colloco la mia branda in una stanzuccia che ha nel centro dell’impiantito un gran buco e ne salgono nitriti impazienti di cavalli, fiati caldi che aggravano la temperatura di densa angoscia. Piove. Atmosfera d’uragano prossimo, lontano, errante. I cani soffiano e s’agitano nervosamente nel sonno. Tutte le forze del cielo e della terra sono tese. Nuove forze si aggiungono a quelle già concentrate. Rrrrrr di autocarri innumerevoli. Tatatata di motociclette. Crrrrrr sssssss di carreggio e truppe in marcia. Questa è veramente una notte che cammina.</p>
               <p>La notte cammina con le sue migliaia, migliaia e migliaia di ruote, gomme, zoccoli, scarpe. La terra è pigiata, masticata dalle masse di volontà umane tutte personali, originalissime e pur guidate dai fili collegati alla centrale elettrica di un pensiero unico. Ho saputo che Caviglia ha il comando dell’8ª armata, forte imbrigliatore elettrico che guiderà gli italiani elettrizzati d’odio-vendetta-patriottismo al di là del Piave. Ho fiducia.</p>
               <p>Rrrrr, di autocarri. Tatatata di motociclette. Crrrr sss di carreggio e truppe in marcia.</p>
               <p>Si distingue ora fra questi rumori ormai diventati il tessuto stesso dell’atmosfera, un bombardamento continuo lontano. L’offensiva è già cominciata sul Grappa. Va bene, ma trova una resistenza strana. Tutti parlano dei segni evidenti di sfasciamento nell’interno dell’Austria, ma l’esercito è più che mai in piedi: costruzione antica, cementata da una disciplina feroce. Disciplina divinizzata. La disciplina per gli Austriaci è una religione. Ufficiali e comandi formano una casta sacra di sacerdoti della guerra. I soldati non si battono per l’Austria, ma per l’Imperatore capo dell’esercito, e si fanno ammazzare per la Dea Disciplina.</p>
               <p>All’alba il fragore del bombardamento lontano cresce. La battaglia sul Grappa infuria. Mi alzo e guardo il cielo come si squadra un manometro. Non piove ma ha piovuto e ripioverà. Le nuvole imperano, dispongono, minacciano. Il Piave è già pieno e quegli otri di pioggia sospesi sul destino dell’Italia diventano tragici. Il capitano Raby mi ordina di recarmi da Caviglia perchè io possa ottenere ciò che noi desideriamo ansiosamente: passare il Piave in testa alla cavalleria.</p>
               <p>Il capitano Raby è turbato. Stanotte al comando della divisione di cavalleria che ha per ufficio un autocarro fra le case bombardate Raby ha avuto come risposta alla sua domanda di ordini: «I ponti non portano che 30 quintali. Lei, capitano, tenga ferma la sua squadriglia, e m’incolonni il carreggio della divisione.»</p>
               <p>Strabiliante, imbecille, disonorante. Parto subito. Le strade ingombre mi ritardano. Giungo verso le 6 alla villetta del comando dell’8ª armata.</p>
               <p>Viavai di ufficiali, precisi, che in silenzio entrano, escono. Questo a cavallo. Quello in motocicletta. Altri in biciclette sguinzagliate a ventaglio. Pure a ventaglio si sentono partire le forze della volontà centrale per i fasci di fili telefonici meticolosamente sorvegliati e controllati dai guardafili che corrono per la campagna. Quando entro nel giardino della villa il cielo è tutto sgombro, limpido, fresco, propizio. Ma quella nuvolaglia, che copre il ribollimento di cannonate tuun tuun tuun tuun tuun sul Grappa a destra, non è fumo come speravo. Ecco si stacca dal Grappa, annerendosi, invadendo di nuovo il cielo con un programma di pioggia per questa notte. Ma c’è del vento nell’alto. Un vento patriottico che combatte le nuvole e forse le vincerà. Il cielo mutevole addensa le nuvole e poi le soffia via intenerendosi al tramonto sulla divina bellezza d’Italia in pericolo.</p>
               <p>Giunge un motociclista grondante, infangatissimo. Riconosco un amico, tenente di collegamento. Viene dal Grappa. Mi racconta la mischia vittoriosa, accanitissima in una nebbia fitta. Dice che il comandante del 9º reparto d’assalto, maggiore Messe, ha fatto cose fantastiche.</p>
               <p>— Una nebbia che forse non si è mai vista neanche a Londra. Brutta lotta, quasi nel buio. Giorno e notte... tatatatatata. Si sentivano le mitragliatrici da tutte le parti... Gli arditi gridavano: Messe! Messe! Messe! Di qua, signor maggiore! Fiamme nere, a me! Giù, giù, con le bombe! Poi, via! Al galoppo, nella nebbia... Mettete le maschere, le maschere! tutti, le maschere! No! no! Nooo! è nebbia. Ad un tratto la nebbia si squarcia. Presto qui, una mitragliatrice! Una mitrigliatriiiiice! E un ardito arriva portandola sulle spalle... Ecco ecco, signor maggiore! L’ardito ansimante si butta colla pancia nel fango, e sopra la sua schiena la macchina rabbiosa sobbalza sparando.</p>
               <p>Tttatatatata. Gira, gira, a ventaglio. Gli austriaci cadevano, ma che noia quella nebbia, e che paura di colpire i nostri! Ad un tratto il tenente De Giovanni, un colosso, appare su un cocuzzolo a destra. La nebbia era diminuita e si vedeva le pallottole delle mitragliatrici austriache che facevano la barba al cocuzzolo... Aaaaaaaa! Il tenente De Giovanni cade fulminato. Quattro arditi si slanciano per portarlo giù. Tre sono uccisi. Il terzo vicino a me sputa un <hi rend="italic">groomf!</hi> e cade. Tre li rimpiazzano. In quell’istante il reparto del maggiore Messe era come ingabbiato in un doppio fuoco di artiglieria. Fuoco di sbarramento sulle prime linee, fuoco di sbarramento dietro di noi. Accidenti! siamo ingabbiati. Tutti gridano: Messe! Messe! Messe! Il maggiore è dappertutto. Corre, si slancia, rianima, controlla ogni faccia nella nebbia fitta. Grida: qui, qui la mitragliatrice, non là! Non sparate lì, sono dei nostri! Sono dei nostri! Arruffio, confusione, velocità in tutti i sensi. Il reparto sembra diventato un corpo con mille braccia, mani, dita fra le matasse e i gomitoli di nebbia. Uomini ora appiattati, ora balzanti per riformar la linea, riconoscersi, strangolare i nuclei di nemici invadenti. Sopra di noi passavano dei veloci scenari di nebbia fittissima che svelavano nascondevano Grappa, Asolone, Col Moschin...</p>
               <p>«Cretino!... non sparare! sono i nostri...!» «Lo so» risponde un tenente, «Signor maggiore, guardi sulla quota 3.000. È perduta»; poi grida «Aaaaiiii...» e cade con la coscia gonfiata come un pneumatico rosso da una palla esplosiva. Tatatatatata due arditi, la faccia nel fango, sussultano sotto due mitragliatrici ben puntate. Si sente, si capisce che gli austriaci sono lì che salgono. Ma non si vede a 20, a 10, a 3 metri. «Accidenti, urla Messe! Non sono Austriaci, sono i nostri! Cessate il fuoco!... I petardi! i petardi! qua i petardi! Tutti curvi col petardo nel pugno! Senza copiglia! Tenetelo alto! Non inciampate! Venite con me! Avanti! Ecco, quelle ombre sono assolutamente austriaci! Aspettate a tirare! A 30 metri! Aspettate! Gggiù! Patatamm traaac paaam paaaam.</p>
               <p>«Messe non ha più petardi. Ora spara col moschetto. Un ardito vicino gli dà i caricatori notando i colpi precisi del maggiore: uno, due, tre quattro, cinque. Messe riceve, carica, spara, accoppa, puntando sul costone a 30 metri. Poi nebbia, nebbia, nebbia, geometria di forme nella nebbia. Non ci si vide più. Ma gli austriaci erano ributtati nella vallata».</p>
               <p>Il tenente di collegamento ha narrato con un entusiasmo affannato mentre aspetta l’ordine di entrare da Caviglia. Si forma un crocchio di ufficiali. Tutti parlano di sua santità il Piave che dirige la battaglia. Il fiume è il polso del nostro destino. Il cannoneggiamento sul Grappa è accanitissimo. Ma la sicurezza regna intorno all’anima potente, fredda di Caviglia che si sente lì nella camera vicina. Il generale mi accoglie col suo sorriso bonario e passeggiando ascolta la mia richiesta poi dice con calma: «È naturale, le blindate in testa alla cavalleria, appena passato il Piave per l’inseguimento. Provvederò».</p>
               <p>Segue un silenzio, dopo di che Caviglia la cui statura sembra altissima dominatrice come le cime gelate radiose e serene soggiunge:</p>
               <p>— Tutti devono avere la mia sicurezza e il mio ottimismo. Il Piave non accenna a dimagrare. Mantiene da 24 ore la velocità di 2 metri e 50. Questo esclude passerelle e ponti... Ho consultato tutti i grafici del Piave, e mi sono detto: Da che mondo è mondo le piene del Piave in autunno non hanno mai durato più di 3 giorni. È mai possibile che proprio oggi, quando si gioca tutto l’avvenire dell’Italia, il Piave faccia lo scherzo di ingrossare oltre misura? Sento che ciò non è possibile. Ne sono sicuro. Gli austriaci d’altra parte offrono una resistenza formidabile sul Grappa. Vuol dire che non hanno capito il mio piano. Più resistono sul Grappa e meglio li prenderò tutti in trappola!</p>
               <p>Fuori ritrovai il centro del cielo pulito benchè minacciato a destra dalla nuvolaglia.</p>
               <p>Cielo di carta patinata lievemente azzurrina con sfumature e velature dorate. Orgogliosamente vi si slancia una squadriglia di aeroplani italiani. Sembra un forte, intenso e fortunoso sette di quadri che elastico viaggi verso l’asse di cuori rosso del Sole al tramonto. Si gioca volubilmente così nel cielo fra le mani disinvolte del vento la suprema partita dell’Italia. Spumeggiano d’oro tre nuvoloni ritti, perpendicolari, bottiglie di cosmico sciampagna già sturate che non potranno innaffiare che la vittoria nostra. Nelle mani folleggianti del vento italiano l’areoplanico sette di quadri vibra nero veloce preciso, geometrico.</p>
               <p>Mangerà, deve mangiare il ricco asso di cuori. Sole al tramonto! Partita emozionante. Mille mille e mille facce al cielo. Altri areoplani Italiani fanno intorno ai giocatori maffie di valzer, moine e capriole, pattinano sul cielo levigatissimo, si preparano a beffeggiare, come usano, in tondo, la loro probabile vittima nemica.</p>
               <p>Nel raggiungere a tutta velocità la mia squadriglia penso che l’audace volontà di vincere è una forza che si proietta fuori dai muscoli con slanci e potenza enormi. Ogni soldato oggi è carico di questa volontà, cosicchè si proietteranno questa notte e domani fuor da due o trecentomila corpi umani, più di trecentomila volontà capaci di plasmare, scopare, trasformare nuvole fiumi e masse nemiche. Queste volontà per raggiungere il loro slancio massimo non devono essere troppo fiduciose nè spavalde. Occorre una preparazione sommaria, poichè le lunghe preparazioni meticolose diventano in certo modo una poltrona profonda offerta alla Fortuna. Poltrona che la Fortuna brutalmente rifiuta.</p>
               <p>Dopo pochi chilometri il cielo si è richiuso. Questa tragica realtà mi afferra alla gola. Penso alla calma meravigliosa di Caviglia e al suo piano che intuisco. Dopo aver gettato tutti i ponti, circa 70, lanciare 22 divisioni contro Vittorio Veneto, aprendosi poi a ventaglio a destra per far cadere tutta la difesa austriaca del Piave, e a sinistra per accerchiare il Grappa. Piano degno d’un uomo di genio, assolutamente originale poichè esclude imprevedutamente il vecchio piano tanto discusso e quasi irrealizzabile di sfondare il Grappa per poi traversare il Piave. Caviglia pensò: nè a sinistra, nè a destra; ma al centro dopo aver fatto una forte azione dimostrativa sul Grappa.</p>
               <p>Il piano però esige la collaborazione del fiume, e purtroppo questo cielo nero è inesauribile. Sento la materia del mio cuore trasformarsi, metalizzarsi, in un ottimismo d’acciaio. Sopra vi oscilla la vecchia sensibilità lirica un po’ femminile troppo vibrante. La riconosco con dispetto nel commuovermi quasi alle lagrime al pensiero della straordinaria vittoria che potrebbe sfuggirci, mentre guardo un fox-terrier devotamente affannato dietro al cavallo del suo padrone capitano.</p>
               <p>La mia squadriglia è ferma al bivio Povegliano-Nervesa. Al lume di una lanterna davanti ai soldati riuniti leggo l’ordine del giorno di Caviglia:</p>
               <p>«Ai comandanti di corpo d’armata, agli ufficiali, alle truppe tutte dell’armata, sento il dovere di chiedere di mantenere il loro animo all’altezza della situazione.</p>
               <p>«Tutto il popolo italiano guarda in questo momento a noi, cui sono affidate in quest’ora le sorti della Patria. La storia dell’Italia futura, forse per un secolo, dipenderà dalla fermezza e dal fervore di cui saranno capaci nelle prossime 24 ore gli animi nostri.</p>
               <p>«L’ora delle supreme decisioni si approssima. Se noi avremo saputo mantenerci all’altezza di quest’ora, la fortuna e la gloria d’Italia saranno assicurati.</p>
               <p>«È necessario che stanotte tutti i ponti siano novamente gettati. È necessario che il maggior numero possibile di unità passino sulla sponda sinistra del fiume. È necessario infine che le truppe che si trovano oltre Piave, attacchino violentemente, tendano con ogni ardore al raggiungimento degli obbiettivi prefissi.</p>
               <p>«È l’Italia che l’ordina. Noi dobbiamo ubbidire.»</p>
               <p>I soldati non applaudono. Rimangono seri, ma ansiosissimi. Che cosa si aspetta? Sappiamo che dovremo passare il Piave alle Grave di Papadopoli. Perchè dunque rimanere vicino a Nervesa? La pioggia è cessata. Il vento il divino vento favorevole sale con sbuffi impetuosi impacchettando le nuvole e cacciandole alla rinfusa verso il mare. Vento benedetto che noi salutiamo con baci e deliziosi tremiti nella gola!</p>
               <p>Pronto e sagace, il sole lancia raggi dovunque, moltiplicando gli specchi rossi dei vetri, rimbalzando biondo sui volumi della vegetazione, preoccupatissimo di rischiarare tutto, pulire e ripulire ogni cosa. Non si deve forse tutti marciare al più presto, con ordine aggressivo? Sole affaccendato che vuole liberare le ruote dei cannoni dal fango, oliare le mitragliatrici e i fucili, trasformarsi in benzina nei carburatori, cuori bollenti aggiunti agli altri bollentissimi.</p>
               <p>Più della metà dei ponti buttati questa notte resistono. Quelli delle Grave di Papadopoli cioè i nostri sono stati travolti. Ma questa sera saranno in piedi. Ce lo annunciano con occhi giocondi soddisfatti e fieri i pontieri che ritornano dal Piave. Pontieri colossi che i gabbani antipritici blu rendono quasi monumentali. Camminano oscillando, come marinai disabituati dalla terra ferma. Hanno sotto il braccio la pagnotta spaccata, masticano avidamente e gli occhi ridono con orgoglio ingenuo infantile. Tutti li circondano. Sembrano corridori dopo una gara difficile vinta. Passo pesante. Portano il peso dell’immane sforzo compiuto nel buio gelato crivellato dalle mitragliatrici, fra i lacci, le tenaglie della corrente lugubre che voleva scardinare, strappare, sbottigliare i pali, travolgere le botti.</p>
               <p>— Le barche, dice uno, ballavano come scodelle nelle mani di un ubriaco. Il Piave era ubriaco, pazzo, questa notte. Ma ora è vinto; cede. Abbiamo lavorato bene, questa notte. Tutto passa davanti a Nervesa. Al ponte della Priula, quelle carogne resistono.</p>
               <p>E i pontieri si allontanano trascinando i piedoni mostruosi.</p>
               <p>Il cannoneggiamento è un rombo continuo. E noi che facciamo? Con questa tortura lacerante dolce, amara, nella gola, ci sentiamo simili ai mendicanti invernali ai vetri di una ricca trattoria quando all’ora del pranzo fervono tintinnano le gioconde stoviglie e filano i piatti fumanti. Fossimo sulla tavola anche noi! Anche come cibi esplosivi fra le mani dell’ultimo cameriere! O in cucina nella vampa dei fornelli! S’avanza una prima colonna di prigionieri austriaci. Poi tre feriti nostri. Uno di loro, ardito, napoletano, fatto prigioniero riuscì a liberarsi. Racconta in napoletano la mischia clownesca, grottesca, a cazzotti, calci, lazzi, burle.</p>
               <p>— Sono passato sulla prima passerella. Poi fra le erbacce nel fango sono scivolato in un buco!... Bombe a mano da tutte le parti. Strisciavo. Ho perso il pugnale. In tre mi hanno preso alle spalle. Io gridavo: fetenti! fetenti! fetenti! Mentre mi portavano via. Attraverso la pioggia i proiettili dei nostri 75 fischiavano come i siluri nel golfo di Napoli: Ptoo! fiiiisc... Pto! Pto! Pto! fiiii. D’un colpo un mio compagno di Napoli ha tirato un petardo in mezzo a noi. Le carogne che mi tenevano sono morte, io ferito alla faccia. Non è grave. Mi sembrava di essere a Santa Lucia quando le femmine fanno le liti e ci sono li fuochi artificiali.</p>
               <p>I nostri Draken-ballon si sono spostati. Si annoiavano nella camera della Patria. Ora splendono e parlano in alto come enormi pappagalli gialli nel sole sulla finestra aperta del Piave.</p>
               <p>Piomba l’ordine di partire per le Grave di Papadopoli. In tre minuti tutto a posto, tutto in ordine. Sentiamo la gioia liquida circolare nelle vene.</p>
               <p>Ma la lentezza sulle strade ingombre di soldati in marcia ci esaspera. Stare al volante colla cura dovuta al motore e alla strada e sentire in sè mille anime sconosciute svincolarsi, premere fra le coste del petto per slanciarsi in avanti! Cala la notte sotto un cielo limpido, ma gelato. Ad ogni chilometro, alt, ingombro. Scendiamo e mentre le mani nostre tese sul fuoco si slegano, sentiamo premere sulle nostre schiene un alito misterioso e rovente, l’alito fortunoso della Patria che ci spinge con milioni di volontà italiane al di là del fiume. Sono volontà Italiane che da tutti i punti della penisola si slanciano affollandosi ed ora cantano, urlano nelle boscaglie fluviali. Sono anch’esse ansiose di varcare le acque. L’alito possente della Patria tessuto di milioni di anime lontane venute dalla Sardegna, dalla Sicilia, dall’Egitto, dall’Argentina, dal Brasile rinvigorisce ora le mitragliatrici che sul greto si moltiplicano intrecciando i loro brillanti arpeggi ta ta ta ta ta ta. Rimbalzante fluidissima scorrevolezza di centomila pianoforti sotto dita di pianisti, forse quei pianisti italiani cinquantenni che a Rio Janeiro o a Buenos-Aires suonano, suonano in concerti patriottici con passione e genio, facendo sparare mille armonie come noi spariamo contro la riva nemica (pianoforte da sfondare!) di questo Piave che si dà delle arie di Fiume Americano.</p>
               <p>Il comando della cavalleria ha deciso di non lasciarci in testa. Ce ne accorgiamo da molti ordini e contrordini. Si dice che i primi ponti sono deboli, non sopporteranno il peso delle blindate. Vado ad accertarmene col capitano Raby a piedi, curvi nell’intrico fangoso delle erbe. L’alba, pallida e fredda, si spacca qua e là in blocchi rosei d’aurora come colpita dal cannoneggiamento della 3ª armata che alla nostra destra incomincia a buttare i suoi ponti. Il fiume ha qui circa tre chilometri di larghezza. Noi dobbiamo seguire però un nastro tortuoso di strada per traversarlo. Circa 8 chilometri di ghiaia, guadi a fondo solido e ponti. Il Piave sembra qui un immenso estuario.</p>
               <p>Tenendoci curvi poichè il fogliame delle piante è su di noi falciato dalle pallottole, interroghiamo un sergente del genio che nell’acqua regola gli Issaa-ooh! Issaa-ooh! dei pontieri intorno alla capra.</p>
               <p>Tata tuum tata tuum di cannonate.</p>
               <p>Scraabraaaang di bombarde.</p>
               <p>Ta ta ta ta ta ta di mitragliatrici.</p>
               <p>Iauu iau iau di schegge lontane e di pallottole.</p>
               <p>Issaa-ooh! Issaa-ooh!</p>
               <p>Passa un farfallone d’acciaio da mezzo chilo a venti centimetri dal mio naso.</p>
               <p>Visitiamo, palpiamo il ponte che lega il primo guado colla prima isola boschiva e pantanosa. Sotto fruscia, stride incalza e galoppa l’acqua fulgente. I languidi ruscelli pacifici e melodici sono diventati corde metalliche violente per legare, strappare i piedi dei ponti.</p>
               <p>Issaa-ooh! Issaa-ooh! Ultime ostilità del fiume che vuole colle trecce tumultuose delle sue acque trattenere i passi audaci dell’Amante che scavalca il suo letto.</p>
               <p>Il sergente del genio intelligente, afferma che il ponte è solido. Una granata approva con scoppio brutale, schiamazzante.</p>
               <p>Il ponte scricchiola, geeeme piegando le sue tavole sotto il peso della mia 74. Siamo tutti appiedati, mentre il mio volantista guida con cautela.</p>
               <p>Ora grave. A destra a sinistra a cinquanta cento metri Biii... Graang! Biiiii Graang-graang! vvv. Ho avuto stanotte un presentimento di morte.</p>
               <p>Nel buio con calma ho regalata la mia vita di grande poeta a questa divina parola: Italia, che merita oggi la vita di mille mille poeti altissimi. Ora ricordo la formola di equitazione: per saltare un ostacolo a cavallo bisogna gettare il cuore al di là dell’ostacolo. D’un colpo, lancio il mio cuore sulla altra riva.</p>
               <p>Subito vedo in sogno la Fortuna inclinare sempre più il piano da Padova al Montello perchè le masse di forze italiane scorrano giù nel Piave e si rovescino sull’altra riva schiacciandola.</p>
               <p>Raby da due giorni liberato dal suo guscio molle di placidità orientale si è rivelato un comandante energico, espertissimo, tenace. Dopo ogni ponte, il guado è un problema da risolvere.</p>
               <p>Questi primi guadi del Piave sono facili e si corre poi, per dei tratti, con prudenza su un ponte, indi cento sforzi nell’acqua, poi di nuovo via correndo tutti intorno alla blindata giocondi come per un parto riuscito. Davanti a noi nelle isole tutte a ciuffi di piante fluviali si sparpaglia la fucileria. La retroguardia austriaca snidata come una abbondante selvaggina che non voglia abbandonare i suoi covi. Ecco la riva! L’altra riva del Piave tanto sognata, desiderata, invocata, abbracciata dalle nostre anime! Alla mia destra due trincee ci bersagliano. Voluit, voluit, di pallottole sul capo. Graang! Questa pallottola si è schiacciata sulla blindata. Primo collaudo. La blindatura Ansaldo tanto discussa resiste.</p>
               <p>A destra passano con noi i bersaglieri ciclisti del colonnello De-Ambrosis. Sparano con la bicicletta appoggiata al fianco e cantano: Addio mia bella addio... Nostalgia dinamica e marziale di quella, canzone trascinata ma che trascina, svolazzante e smarrita, ma imperiosa. Strana miscela di sentimentalismo e di audacia virile. Zaino di melanconia che il soldato meridionale porta con disinvoltura spensierata in marcia verso il pericolo ignoto. Il ricordo della donna pungola le nuove audacie.</p>
               <p>Cos’è questo vocio lamentoso che si trascina vicino alla trincea ora deserta?...</p>
               <p>Braccia alzate! Donne e bambini! Sono italiani di Campodolcino. Arruffio di gesti e camiciole femminili intorno ad una colonna di prigionieri. Sporchi, in brandelli, col berretto a tre bottoni. Questo porta lo stemma imperiale. Gioia acuta di calcare la trincea vuotata.</p>
               <p>Abbiamo passato il Piave. La prima blindata corre sulla strada di Campodolcino.</p>
               <p>Fo fo fo fo fo dei nostri 260 che passano nell’aria.</p>
               <p>A destra lontano, verso Vittorio Veneto infuria la battaglia. Giunge l’ordine di inseguire e travolgere la retroguardia che si sta trincerando a Bibano di Sotto. Alt, colazione sommaria. La terra già cotta dal sole è piena di cadaveri che puzzano.</p>
               <p>— Austria official, dice un prigioniero; Austria comanda, io non volere tirare.</p>
               <p>I suoi occhi implorano. Dividiamo un pollo con lui, e restiamo quasi senza, noi, poichè, bisogna farne parte a due macilenti borghesi italiani.</p>
               <p>— Avevo un fratello nelle munizioni a Milano; l’altro sul Piave nell’artiglieria da campagna. Uno fabbricava i proiettili, l’altro me li lanciava ed io li ricevevo!</p>
               <p>Sintesi della guerra sul Piave.</p>
               <p>Presto, in macchina, e avanti! Cimadolcino è tutta bombardata, deserta. Un plotone di cavalleria che l’attraversa con noi unisce i suoi nitriti e lo scalpitare degli zoccoli ai rombi dei motori e allo stridore delle blindature. Polifonia che fa vibrare le case in rovina tutte smobiliate, squartate, slabbrate, disossate. Gli austriaci hanno portato via tutte le travi. Fortunatamente i muli di queste salmerie di bersaglieri sono carichi di legna. Strappiamo qua e là dei cartelli: <hi rend="italic">Nach Fezzo</hi>, <hi rend="italic">Nach Cimetta</hi>, <hi rend="italic">Nach Codognè</hi>. Il nostro entusiasmo pieno di scatti, si irrita di non essere ancora in testa a tutti. Sulla strada procediamo tra bersaglieri ciclisti che corrono corrono rischiando d’essere arrotati ogni momento. Abbiamo alla destra un battaglione di scozzesi con le cucine fumanti, a sinistra una batteria da 75 italiana. Accanitamente vogliamo sprizzar fuori dalla calca. Arruffio, gesticolazione, bestemmie di conducenti. Largo! Largo! Largo! Piega a destra, cretino! C’è posto, lasciami passare! Non si può! Voglio passare, per Dio! Ti sbatto nel fosso!</p>
               <p>Nitriti di cavalli, groppe che fumano sudatissime, ottoni brillanti delle bardature inglesi. Il sole fa divampare le facce che rosse si mescolano alle bandiere agitate dai borghesi. Due, tre bandiere, una folla di bandiere sventola su questa bassa terrazza. Le donne si piegano giù dai balconcini, visi convulsi in lagrime. Parlano, parlano, chiamano, consigliano. Fanno gesti convulsi verso quella linea di olmi in fondo a quel campo dove ecco pam, pam, pam scoppia la fucileria.</p>
               <p>Il capitano Raby bestemmia nella vetturetta:</p>
               <p>— Fuori, fuori di qui, per Dio! Non curarti dei parafanghi, spacca, e fuori!</p>
               <p>Sobbalzi, urtoni. Un mulo cade. Un ciclista nel fosso. Sfondiamo una cucina scozzese. Ne schizzan fuori brodo e vapore sulla groppa di un mulo che calcia. Gli scozzesi ridono, ma noi siamo liberi. A grande velocità, le blindate, a 300 metri l’una dall’altra. Tutto a posto, eccettuato un parafango rotto. Il mio motore va bene. Flauteggia: Tuuuvvv, Tuuuvvv, Tuuuvvv.</p>
               <p>Villaggi deserti. Abbandono. Desolazione. Gli Austriaci si sono squagliati. Sorpassiamo una pattuglia di cavalleria. Il tenente mi dice:</p>
               <p>— La linea Austriaca è al di là di Bibano di Sotto, 2 chilometri davanti a Sacile.</p>
               <p>A destra e a sinistra i campi hanno innumerevoli buchi; sembrano aver subito dal bombardamento nostro una preparazione ad una fitta piantagione d’alberi. I cadaveri qua e là dormono come strani giardinieri stanchi dall’eccessivo zappare. È quasi buio sotto il cielo rannuvolato quando giungiamo alle prime case di Bibano di Sotto. Rovine. Silenzio assoluto. Malgrado gli ordini severi io ho tenuto sempre lo sportello sinistro della blindata aperto, la gamba penzoloni fuori, appoggiata sul predellino. Ho in mano il revolver, ma lo stringo macchinalmente tanto l’atmosfera di questo Piave vittoriosamente varcato è piena di fortuna strafottente.</p>
               <p>Perchè abbaia tanto la mia Zazà col muso fuori dal finestrino? È una cagnetta intelligente, intuitiva, talvolta profetica. Le bestie sono spesso in contatto colle forze più di noi. Ma io non ascolto Zazà. Ho fame e so che a Bibano ci fermeremo per aspettare l’autocarro dei viveri.</p>
               <p>Ta ta ta ta ta ta. Scossa. Stupore. Siamo caduti in un agguato. Però, niente paura. Da due finestre della piazza vampano e sparano due mitragliatrici austriache. Non c’è tempo nè modo di rispondere efficacemente colle nostre mitragliatrici. Mentre il sergente Locatelli ne punta una in cupola, noi ci slanciamo fuori. Moschetti, pistole e tascapane pieno di petardi. «Lì! Lì! quella finestra a pian terreno!» urla Ghiandusso. Io la punto col moschetto e sparo. I miei amici fanno altrettanto. Cinque minuti di fucileria a 20 metri dalla finestra. Noi riparati dietro un enorme autocarro austriaco rovesciato. La finestra si spegne e tace. Ci precipitiamo dentro. Tre sloveni che alzano le braccia e 2 bosniaci feriti. Trasciniamo fuori il tutto e li consegnamo ai bersaglieri ciclisti che sopraggiungono. Alt. Riposo. Abbiamo un solo ferito. Autocarro dei viveri. Mangiamo.</p>
            </div>
            <div type="div2" rend="P148">
               <head>XVIII.<lb/>LA VITTORIA</head>
               <p>— Chi vuol venire con me in esplorazione notturna?» domanda il capitano Raby.</p>
               <p>— Pronti! Seconda sezione!— rispondiamo io e il tenente Bosca.</p>
               <p>Il capitano sale nella blindata di Bosca e parte. Io perdo un minuto a bere un po’ di caffè che mi versa il cuoco Caroli dall’alto dell’autocarro dei viveri. Poi in macchina. Il motore non prende. Parto con un piccolo ritardo. Ma ho lo stomaco a posto. Ho messo al volante Fatutto. Eccellente meccanico e volantista, ma cade dal sonno. Sono ormai tre notti che non si dorme. Corriamo. Comprendo che il pericolo questa notte è eccezionale, poichè di pattuglia ci si va a piedi e non a tutta velocità senza lumi sugli arabeschi di una strada sconosciuta. Questa è certamente la prima esplorazione di blindate in pattuglia notturna. Sbarro gli occhi sul nastro perlaceo della strada crepuscolare che l’ombra degli alberi sfrangia deforma e corrompe. Ad un tratto non vedo più la macchia nera della blindata che mi precede. Sono le nove. La strada gira ad arco. Il volantista non lo prevede, ed ecco a destra giù la mia macchina piega. Accidenti! Sempre più nel fosso giù, giù. Rovesciamo! Catastrofe! Griiing, Griiing, griiing craacraaac di rami. Plaaaf di fango.</p>
               <p>La mia 74 si è coricata nel fosso. Non è profondo per fortuna. Saremmo ridotti in marmellata! Benchè imbottite di cartucce, cassette, mitragliatrici e spigoli d’ogni genere, le blindate nel rovesciarsi salvano spesso ciò che contengono.</p>
               <p>Con voce fredda tagliente raccomando la calma perchè gli uomini uscendo salvino se si può l’ordine interno. Vana illusione. Tutti i nastri di cartucce, casse, cassette sono crollati. Una lacerazione non profonda sul cranio. Il mitragliere Salis ha la faccia insanguinata. Ferite non gravi. Ci penseremo dopo. Si tratta di rimettere sulle ruote la 74. Spero, spero, spero che il motore non abbia danni seri. Buio. Lancio un uomo sulla strada per avvertire la blindata di Bosca. Certo si sarà accorta di non essere più seguita e si ferma. I miei uomini intanto svegliano le poche case abitate di Bibano. Candele accese alle finestre. Le donne sono le più leste. Una contadina arriva correndo. Interroga, colla voce rotta d’angoscia. Ho acceso una torcia: la contadina è giovane, bella ma d’un pallore affamato. Le regalo una scatola di conserva.</p>
               <p>— Va subito a chiamare tuo padre, tuo fratello, tutti gli uomini. Ho bisogno di leve, rami di albero; niente zappe. Le abbiamo!</p>
               <p>Accendiamo altre torce senza curarci della fucileria austriaca che brontola sulla destra, molto lontano. Sono senza dubbio le retroguardie austriache che cedono alla terza armata sul Piave verso Fagarè. Tutti al lavoro. Bisogna scavare l’orlo della strada per sollevare la blindata su terreno piano. Zin-zin-zin di zappe febbrili accanite. In un’ora tutto deve essere finito. Menghini visita il motore e grida dalla gioia:</p>
               <p>— È sano, è sano, è completamente sano!</p>
               <p>Arriva il capitano, bestemmia contro Fatutto che certo dormiva al volante. Poi distribuisce il lavoro zappando anche lui.</p>
               <p>Contadini e contadine con leve e rami d’alberi.</p>
               <p>Io riordino il materiale sparso. Sulla destra la fucileria austriaca rumoreggia. Spengiamo due torce. Si lavora quasi a lume di naso. Con le leve e colle binde la mia 74 si solleva lentamente. È tutta fangosa, ma intatta. Mi ricordo finalmente della mia ferita. Fasciato, ho l’aria di avere una infiammazione ai denti. Non posso sopportare l’elmetto. Tutti dicono: Se tu avessi avuto l’elmetto sarebbe stato meglio.</p>
               <p>— Tutto a posto?</p>
               <p>— Tutto a posto.</p>
               <p>All’improvviso la blindata del tenente Cenami che mi segue a 100 metri di distanza s’incendia. Alt. Il suo motore è in fiamme. Subito, tutti allo spegnimento. Sbatacchiamento arruffio, di panni, braccia, coperte, mani che lavorano sul fuoco che guizza, si scatena, si rizza, agonizza, divampa, sparisce, torna, scoppia, lingueggia su tutti i punti. Soffocato non muore; rosso, viola, blu rinasce. Accidenti! non gettate terra sul motore! Iratissimo il capitano, perde la calma. L’attendente di Bosca un pugliese forte e audace che si chiama Siciliano e sembra un vero Arabo si è coricato sotto il motore. Il fuoco è domato.</p>
               <p>Sembra il destino di questa pattuglia di blindate di avanzare con fragori e incendi. Certo, gli austriaci ci hanno scorto. Rallentiamo. Devono essere molto vicino. Una luce. Si veglia in quella fattoria. Una contadina quarantenne gioviale dice:</p>
               <p>— Mezz’ora fa sono passati due battaglioni austriaci! La loro trincea è a 500 metri.</p>
               <p>Si spegne tutto, aspettando le altre blindate. Nel buio la donna parla:</p>
               <p>— Non ho nulla da darvi, cari figlioli di Dio. Niente vino, niente polenta. Hanno portato via tutto. Ieri qui, c’è stato una grande confusione. Due divisioni boeme si sono ammutinate. Lì fuori, andate a vedere, sotto gli alberi ci sono due boemi impiccati.</p>
               <p>Fuori, con un cerino acceso, scopriamo i due corpi sospesi. Tipico arricciamento delle braccia sotto la corda rallentata un poco. Uno ha la testa volta all’insù verso il fogliame e gli occhi aperti ma senza la solita ferocia spaventata. Sembrano guardare distrattamente degli uccelli. I due impiccati portano sul petto una tabella che denuncia in tedesco il loro tradimento. Rientriamo.</p>
               <p>— I germanici sono i più prepotenti, continua la donna nel buio. Quando un germanico dà un ceffone a un debole se questo lo riceve senza renderlo ne riceverà due, tre, quattro, senza fine. Se invece questo risponde con due ceffoni al primo, il germanico li piglia e se ne va. Il Germanico non rispetta che la forza violenta. Molti prigionieri nostri fuggivano dai germanici per farsi fare prigionieri dagli austriaci. Gli ungheresi sono però i più crudeli. In fondo, tutti predoni e briganti. Un esercito di ladri. Hanno portato via tutto, tutto!</p>
               <p>Quando ripartiamo fa ancora buio. Lentamente, cercando di diminuire il rumore dei motori. Ma gli austriaci vegliano e subito la fucileria scoppia. Siamo bersagliati da una casa, tutta vampe nelle sue finestre e nel folto del suo giardino. La mia blindata risponde per la prima colla mitragliatrice in cupola:</p>
               <p>— Con calma, adagio! Locatelli, punta bene una delle finestre.</p>
               <p>Ta ta ta ta ta ta ta ta ta ta ta ta ta ta ta ta ta.</p>
               <p>— Hanno un cannoncino! Punta bene, Locatelli! Guarda la strada. Fatutto! Come va il motore?</p>
               <p>— Bene, signor Tenente.</p>
               <p>A sessanta metri dalla casa. La blindata di Bosca, venti metri dietro la mia, spara anch’essa con due mitragliatrici. Ciò mi dispiace perchè siamo troppo vicini, e offriamo un grande bersaglio. Le nostre tre mitragliatrici funzionano puntate su 3 finestre diverse che agonizzano. Ammutolite.</p>
               <p>Gli austriaci sparano ancora dal folto del giardino.</p>
               <p>Raby grida:</p>
               <p>— Giù tutti! Cessate il fuoco! Coi moschetti! Prendi i petardi! Tutti insieme dentro il giardino!</p>
               <p>Mi slancio. Nello scavalcare il muricciolo sento bestemmiare Siciliano che tempesta col calcio del moschetto due austriaci in un boschetto. Si arrendono. Siciliano viene avanti spingendoli a pugni e a calci.</p>
               <p>— Ne ho acciuffati due. Gli altri si sono squagliati.</p>
               <p>Nella cucina bolle un infernale cazzottio fra le ombre nere e le boccacce rosse del focolare. Fragore di pentole. Una trentina di prigionieri con una mitragliatrice. Entrano nel giardino pattuglie d’arditi fez neri, scamiciati, con altri prigionieri.</p>
               <p>Incolonniamo le prede e le rimandiamo indietro. Intanto la fucileria si accende a ventaglio colle prime luci dell’alba che scioglie gli incubi dei prati.</p>
               <p>Partiamo veloci, lasciando sulla sinistra un battaglione di fanteria che conquista un grande prato in fondo al quale una cortina d’alberi sputa maledettamente pallottole. È l’ala dell’esercito austriaco che si ripiega per difendere Vittorio Veneto. Accanita. Ora si aggiungono tre mitragliatrici che rallentano l’avanzata della nostra fanteria. Noi filiamo sulla strada, per girare al largo di questa estrema difesa, e giungere in Vittorio Veneto.</p>
               <p>Due ore dopo vi entriamo con venti autocarri rigurgitanti di arditi fez neri. Impetuoso scamiciamento, fucili branditi da braccia pazze, bocche squarciate dal canto, lazzi feroci di gioia barbarica nel polverone incandescente, fiocchi neri al vento, bandiere nere che spazzano gli alberi sotto il sole che pomposamente si spacca in cannonate arroventando l’aria. Beviamo nella corsa un simun africano saporito di allegria infantile. La polvere calda sulle labbra è lo zucchero della vittoria. Rimbalzano in aria i cuori nostri gareggiando in splendore, furore e rotondità trionfali con le nuvole tronfie e ricche d’oro che vorrebbero certo metallizzarsi per combattere anch’esse e schiacciare il nemico. Belle nuvole di Vittorio Veneto, gonfiate da tutti gli aliti italiani dove eravate, donde venute? Vi lodo di aver perduto nel vento le belle curve flessuose femminili per assumere soltanto le forme aggressive impennate e gli spigoli infilzanti!</p>
               <p>Questa nuvola a destra soffia getti di lava d’oro fra i suoi mille baffi accecanti, il suo irto pelame variegato e la sua coda altissima di tigre d’argento. Altre nuvole come spazzole di bragia rigovernano accanitamente quel nuvolone-cavallo dalle troppe zampe correnti come i primi cavalli dinamici dei pittori futuristi. Un’altra nuvoletta agile di nickel fila, fila verso il mare come una torpediniera grondante di liquido azzurro per raggiungere forse la squadra italiana. Sul mare, sul mare, certo, anche sul mare, ora l’Italia vince. Ma sulla testa un’altra bella nuvola di vittoria. Mi sporgo fuori dalla blindata per ammirarla. È un cerchio, un grande cerchio d’oro massiccio dipinto di rozzi pomi vermigli. Degna corona del vincitore Caviglia che, scopati i vecchi piani strategici, seppe mediante le sue spie volanti in aeroplano sui notturni accampamenti, scoprire il punto debole del nemico e colpirlo nell’immenso scacchiere, mortalmente. L’esercito Austriaco ferito nella saldatura delle due sue armate del Grappa e del Piave, cade a pezzi. Pezzi potenti, armatissimi, ancora disciplinati, che cercano di sfuggire agli inevitabili accerchiamenti.</p>
               <p>Nella città di Vittorio Veneto c’è festa e battaglia. Canti di gioia, fucileria rabbiosa, facce in lagrime, pioggia di fiori, inseguimenti al galoppo nei giardini e su per le scale, pugilati e strangolamenti di difensori nei fossati. La città ci riceve a finestre spalancate. Quel balcone rigurgita di donne. Le grida prolungano le capigliature. Capriole di scugnizzi nel fango, fra le pazze motociclette che scimmiottano aizzano le mitragliatrici.</p>
               <p>Grondano le facce degli arditi che s’arrampicano sulle terrazze. E anche sui tegoli rossi dei tetti. Colle corde tirano su una mitragliatrice. Puntata. Contro quel quartiere laggiù dove i bosniaci resistono. Entro in una vasta piazza colla mia 74. Tutte le donne scarmigliate intorno alle ruote. «Accidenti alle donne! Via! Via! Sarete colpite!» Ma poco importa! Se ne infischia questa giovane che spara col moschetto da un portone contro il fondo del cortile.</p>
               <p>Spara, poi si slancia dentro. Tumulto grigio verde. Braccia nude e capelli al vento. La gioconda chiacchiera veneta pettegola colla mia mitragliatrice che bersaglia un caseggiato zeppo di bosniaci e prostitute austriache. Vittorio Veneto ne conteneva circa un migliaio, di quelle donne d’ogni classe camuffate da Crocerossine, felici di servire a tutti gli usi e istinti dell’esercito austriaco pur di mangiare, ciò che era diventato difficile in Austria. Avevano collaborato coi soldati nelle ciniche requisizioni ed erano odiatissime.</p>
               <p>«Quelle vacche, quelle vacche! bisogna massacrarle! Mi dia un fucile per carità, signor tenente, mi dia un fucile! Ci vado io e le sgozzo, le sgozzo!»</p>
               <p>— Perchè un borghese spari così sui soldati, bisogna che sia inferocito dalla vendetta! sentenzia Ghiandusso.</p>
               <p>Altre donne accorrono, mi baciano le mani, mi stringono i fianchi, tentano di portarmi via il revolver. Delle bionde sedicenni gracili e gentili sembrano forsennate.</p>
               <p>La Vendetta, Forza gigantesca irta di baionette, pugnali, spilloni, unghie di donne, rotola nell’aria tiepida profumata dei giardini.</p>
               <p>La Vendetta, Forza elementare cocciuta sintetica, nutrita da milioni di rancori covati. Il padre maltrattato e schiaffeggiato. La sorella incinta buttata giù dal letto per rubarne le lenzuola. Il vecchio beffeggiato. La vacca, l’unica vacca rimasta per il latte ai bambini, rubata. Il colonnello austriaco che baciò per forza mia sorella! Bisognava cedere e subire quel corpo schifoso perchè la mamma non morisse di fame. E i buoi, il rame, la biancheria, tutto rubato. I mobili, tutti portati via da quei ladri, ladri, ladri! La Vendetta rotola nel cielo con i volumi mostruosi di quelle nuvole irte di raggi acutissimi brucianti, che penetrano nelle ossa, facendone sprizzare lagrime di fuoco.</p>
               <p>Ricordo, ricordo che in me, nei miei soldati e in tutte le facce nere polverose degli arditi la Vendetta penetrava, imbeveva di sè ogni fibra, scatenava i muscoli, unghiava le labbra, gli occhi le orecchie.</p>
               <p>Vento caldo di ferocia era l’alito diabolico di questa divinità tremenda: la Vendetta! Vendicare un anno di soprusi, saccheggi, prepotenze e crudeltà! E quei famosi bollettini spavaldi e imbecilli dello Stato Maggiore germanico dopo Caporetto! Come dimenticarli? Sentivo, sentivo, in me gli insulti atroci alla mia razza bella, intelligente, lirica, geniale, pronta a tutte le generosità, bontà, cortesie, e così mal ripagata da quei bruti smargiassi! Bruciano, bruciano ancora le ingiurie di quella soldatesca ingorda e balorda. In nome di quale giustizia mille volte più che divina posso io dimenticare? Io non sono San Francesco. Sono un futurista italiano, più umano d’ogni essere umano, e civilizzatissimo. Ma la bestia immonda, merita la lezione, una spaventosa definitiva lezione. Nel cielo di Vittorio Veneto rotola la Vendetta coi suoi abbacinanti volumi di nuvole tonde irte di raggi acutissimi. Viaggia con lei un’altra Forza vestita di sciarpe eleganti di nuvole rosee che schioccano ed è la divina Allegria italianissima, con morbide frange di dolcezza. Questa spensierata vorrebbe avvolgere rinfrescare l’impetuoso corpo aereo tropicale della Vendetta. Con mille moine delle sue carezze e sorrisi, frange di piume volubili, la Forza dell’Allegria spruzza di rosa le ombrie tiepide dei giardini, risveglia i sapori delle frutta autunnali e cuoce i profumi dei nascituri fiori primaverili che le fanciulle porteranno nei capelli obliosi, coi fidanzati, quando la guerra sarà dimenticata e il nemico perdonato poichè vinto. Ma la Vendetta urge, preme dall’alto, urlando con le mille bocche delle donne:</p>
               <p>— Massacrarle, massacrarle bisogna! Quelle puttane!... Erano tutte d’accordo con loro! D’accordo con quelle canaglie! Volevano che andassimo a letto col colonnello! Dov’è il colonnello? dov’è il colonnello Sweiger? Se lo trovo, gli mangio il cuore! Sì, signor Tenente, glielo mangio io!</p>
               <p>Intanto si sentiva dovunque come la respirazione vasta di un mare, ed era la respirazione della Vittoria che invadeva le strade colmando ogni essere vivo, uomo, donna, fanciulli, altrettanti vasi capaci straripanti in lagrime e risate di gioia. Tutti vi si abbandonavano, tutti. Ma per brevi istanti, poichè la Forza della Vendetta ritorna, implacabile, affamata! La vedo, la sento piombare in un gorgo di donne con un grido, una parola. Il gorgo diventa frenetico. A calci a pugni le false crocerossine Austriache sono trascinate in mezzo alla piazza.</p>
               <p>Sinistro tafferuglio. Le donne vogliono strappare agli arditi la preda. Un colosso bosniaco crolla, la faccia revolverata: orrenda spugna rossa.</p>
               <p>La fucileria cede, cede alla periferia della città. I comandi prendono il sopravvento. Io libero i bosniaci prigionieri, faccio sgombrare la piazza e di nuovo in blindata per le strade della città. Continua nel mio cuore il tumulto d’una rissa dolorosa fra due mie anime.</p>
               <p>L’anima umana sensibile e visionaria che tutto comprende, prevede immagina, perdona, riassume in uno spasimo d’angoscia tutti i dolori dei vinti, discernendo fra le colpe dei capi e le brutalità meccaniche dei greggi, lotta ora furiosamente contro la seconda Anima selvaggia sanguigna, negra sorella della ferocia generale, e legata alla massacrante Vendetta aerea. Questa non è ancora sazia!</p>
               <p>Giù nel quartiere di Serravalle vociare e confusione. Gli arditi si precipitano in un portone. Li raggiungiamo troppo tardi.</p>
               <p>Quando entro tre bosniaci sono a terra sventrati. Non mi pento d’essere arrivato in ritardo poichè vedo nello loro tre mani destre tre enormi mazze ferrate.</p>
               <p>— Buon giorno, Marinetti, mi dice il colonnello Trivulzio, con la pipa in bocca. Non compiangete quelle belve e guardate!</p>
               <p>Lo seguo in un camerone dove contro il muro sono attaccate in bell’ordine migliaia e migliaia di mazze ferrate.</p>
               <p>— Vi sono altre tre camere piene come questa. Basta per ora. Usciamo! V’invito a colazione. Prenderemo il caffè in una strana famiglia mezzo austriaca, tutta smorfie e baci per noi. Divertentissimo. Venite.</p>
            </div>
            <div type="div2" rend="P148">
               <head>XIX.<lb/>LA VILLA DEVASTATA</head>
               <p>A tavola i bollettini di guerra stupefacenti e i giornali colmi di vittorie passano di mano in mano sulla pasta asciutta. L’appetito lotta col cuore ebbro che sotto i tonfi delle notizie gioiose vorrebbe schizzare lagrime e singhiozzi felici. Cinquantamila prigionieri, 300 cannoni. Il colonnello Trivulzio annunzia:</p>
               <p>— L’intero sistema difensivo del Grappa è caduto nelle nostre mani!</p>
               <p>Uragano d’applausi. Un bersagliere ciclista scaraventa dalla gioia tutta la sua pastasciutta fumante in faccia del suo compagno. Questo ridendo calmo sornione, ingolla due bicchieroni di vino, poi ne riempie un terzo e pluff! doccia di rosso il suo assalitore.</p>
               <p>— Io non mangio più, non ho più fame, dice Trivulzio; sono pieno come un otre di gioia pesante... Ho avuto le due gioie sognate! Prima: vendicare Caporetto. Seconda: finire malgrado la mia età la guerra, godendo la vittoria con l’animo d’un giovane! Andiamo a prendere il caffè al primo piano. Fra mezz’ora ordine di partenza.</p>
               <p>Tutti in fila entriamo dalla signora Lucatich. Un tenente, bersagliere ciclista, ha portato con sè un piatto di carne che divora camminando. La padrona di casa, donnone biondastro, dal corpo liquefatto, straripante, ossequia in buon italiano. Ci presenta sua figlia, magrolina, bionda, slavata. Parla anch’essa molto bene in italiano correggendo così il carattere tedesco dell’interno: quattro oleografie di Siglinde, Sigmund, Sigfrid e Drago, Ondine ecc., a tinte rosse, azzurre, verdi, violente, stonate, antipatiche.</p>
               <p>La signora Lucatich che versa in giro il caffè, ci minaccia colle sbrodolanti mammelle. Poi apre il pianoforte a coda. Subito un capitano dei bersaglieri s’impadronisce della tastiera come il canto si impadronisce della marina napoletana. Nerissima capigliatura impennata, pizzo nero, faccia di bersagliere di Lamarmora in una stampa del ’48. Il capitano canta: Me ne vogl’ì in America...</p>
               <p>Il lamento nostalgico, patetico, lacerato della sua bella voce meridionale dilaga. Naufragano un istante le anime nostre irte e gli angoli duri dei nostri temperamenti.</p>
               <p>Nella melodia soave, ironica, carezzevole, la voce si sviluppa delicatamente sale e s’intenerisce morendo, poi con vellutate violenze si scaglia in ondate impetuose su, su fino a delle note fulve, calde, sorridenti. L’eleganza imperiosa e maschia della voce domina, determina e precisa la passione. L’immaginazione nostra evoca il golfo napoletano nella sua carnalità lunare che completando la facile melodia forma un alto elastico vivo capolavoro del genio italiano.</p>
               <p>Ma uno grida:</p>
               <p>— Basta col sentimento! Suonami una cosa allegrissima pazza.</p>
               <p>La signora Lucatich si avvicina al piano forte, vorrebbe consigliare. Il capitano scatena l’introduzione del Barbiere di Siviglia. Gioia generale. Io spacco una sedia, rovesciandomi indietro di scatto. Tutti in piedi, giro tondo intorno alla tavola. Pigliamo nel vortice la cameriera che abbracciata, palpata e rischizzante di braccia in braccia, mi mormora accennando alla padrona:</p>
               <p>— Se la intendeva cogli austriaci!</p>
               <p>Ma un accordo funereo e grave mi attira al pianoforte.</p>
               <p>— Che cosa suona, signorina?</p>
               <p>— Beethoven... Beethoven è più grande di Rossini.</p>
               <p>Un urlo selvaggio.</p>
               <p>— Ma cosa ne sa lei? Cosa ne sa lei? Rossini è smisurato! Abbasso Beethoven! Beethoven è morto quattro anni fa! Rinascerà se vorremo fra quindici giorni. Ora è ancora sepolto e Wagner pure con suo fratello Von Kluk, suo cugino Hindenburg e Ludendorf cretino quanto quel Sigfrid che è sulla parete. E lei, signorina, si convinca che l’Austria è morta e che non si festeggiano gli Italiani suonando Beethoven. Con tutto il rispetto che ho sempre dato al bel sesso, le dichiaro che lei è una cretina! Noi italiani di Vittorio Veneto possiamo finalmente strafotterci di Sigmund di Sigfrid e anche del Drago germanico! Così!</p>
               <p>Strappai quattro quadri e sfondandoli a pedate li infilai sulla testa a quattro amici. Poi tutti giù per la scala dirigendo l’orchestra e cantando il «buona sera... buona sera...» del Barbiere di Siviglia.</p>
               <p>L’ordine di partenza non venne. Il colonnello Trivulzio dovette sedare energicamente un principio di tumulto fra gli arditi che accalcati nelle strette gole di Serravalle erano impazienti di partire, battersi, inseguire. Gridavano al tradimento, si dichiaravano sacrificati ad altri reparti privilegiati.</p>
               <p>Rimasi solo coll’amico capitano Franci di Pietralunga, incontrato la mattina e di cui constatavo una volta di più lo strano mutismo e l’ancor più strana melanconia. Lo strinsi di domande:</p>
               <p>— Tu non sai, mi rispose dopo un po’ d’esitazione; la mia vita passata... Dolley è partita; sparita non si sa dove!... Qui a un chilometro da Vittorio c’è la nostra villa... Vi abbiamo vissuto tre anni, felici, felici d’amore, come in paradiso. La villa deve essere tutta devastata. Vorrei andare a vederla; ma non solo. Sono troppo triste. Vuoi accompagnarmi? In mezz’ora andiamo e torniamo.</p>
               <p>La cosa non mi sorrideva, ma vidi due lagrime negli occhi di Franci e accettai.</p>
               <p>C’informiamo. Siamo in libertà sino alle nove di sera. Via, a passo rapido, quasi di corsa.</p>
               <p>— Questo sentiero è più breve, dice Franci. Quante volte l’ho percorso con lei... Ora è tutto allagato, ci infangheremo. Mi secca per te.</p>
               <p>— Non importa, avanti, presto!... Dimmi, Franci, raccontami, quando ti lasciò?</p>
               <p>— Dopo Caporetto è andata a Firenze. Mi ha scritto una lettera, l’ultima sua lettera, poi più nulla, nulla, nulla. Ho interrogato tutti i suoi parenti quando fui in licenza. Mi risposero vagamente che era partita per Londra. Ti ricordi l’ultima volta che sei venuto a trovarci? Avete parlato di Londra insieme tutto il tempo! Ecco la villa... Eccola!</p>
               <p>Attraversiamo dei vigneti sconvolti e pestati dalle cannonate. Tra gli alberi, la facciata della villetta elegante appare quasi intatta, bianca, colle sue finestre aperte che bevono golosamente i raggi obliqui scarlatti del sole. Il muro del giardino è qua o là affumicato da cucine di soldati scomparse.</p>
               <p>— Qui, mi hanno detto, sono stati accampati molto tempo i bosniaci.</p>
               <p>I due battenti del cancello, scardinati, crollati l’uno sull’altro, pendono obliqui in fuori. Entriamo da una breccia del muro. Penombra verde, appestata da un odore acido e dolciastro di sterco, piscio di cavalli, legno bruciato. Franci mi prende la mano e me la stringe forte. Lo guardo: ha gli occhi gonfi di lagrime, ma si irrigidisce. Buchi di cannonate, gomitoli di sterpi, liane, rovi. Rotaie profonde di autocarri, matasse di reticolato e immondizie. La villa è realmente quasi intatta. Ha una ferita leggera di granata. Ne palpo le schegge cadute a terra. Il muro ha resistito. La porta è ingombra di rottami. Saltiamo dentro dalla finestra.</p>
               <p>— Questa è la camera da letto, dice Franci, aggrappandosi a una poltrona.</p>
               <p>Io avanzo nella penombra esplorando. Nel centro, quelle canaglie di bosniaci hanno fatto un fuoco con tutti i libri della libreria. Odore di cuoio cotto e di cavolo marcio: nauseante.</p>
               <p>— Anche lì hanno acceso il fuoco, nel mezzo del tappeto persiano. Questa macchia sembra sangue, forse è vino. In cantina v’era molto champagne. L’impiantito è sfondato. Qui hanno vomitato sul letto! Porci! È un vero lago di fango, vino. Dio che orrore! Una vera cloaca!... Strano! Hanno rispettato l’armonium!</p>
               <p>Mentre io esploro così ad alta voce questo luogo divenuto infame, Franci ha trovato in un armadio una piccola lampada a petrolio.</p>
               <p>— Bizzarrie dei saccheggi! Come diavolo non hanno scovato questa lampada! dice Franci e l’accende.</p>
               <p>Io apro l’armonium e appoggio le mani sulla tastiera provando il pedale. L’accordo funebre, tremante, lento, sfinito sale inondando il silenzio d’una amarezza disperata. Al terzo accordo mi fermo, poichè sento il mio amico singhiozzare dietro di me. Vado a sedermi vicino a lui e gli batto sulla spalla per confortarlo:</p>
               <p>— Su coraggio, devi dimenticare, vieni via è meglio per te.</p>
               <p>— Non posso dimenticarla, non posso. Vedi, malgrado il fetore, l’orrore di questa camera, io la sento qui, lì dietro. Dolley è nella villa! Verrà, verrà! Viene! Ecco il suo passo leggero, scivola con quelle piccole babbucce comprate insieme a Costantinopoli. Aveva una vestaglia di seta grigio-perla e le babbucce con tante perline... La sento. La vedo quasi. Se mi fermassi qui tutta la notte mi apparirebbe. Ne sono sicuro! Oh come piangerebbe a vedere tutti i suoi cari volumi bruciati! Lei così intelligente, fine! Ah! quei suoi profondi occhi! Talvolta... un po’ pazzi! Avevano d’un tratto dei riflessi duri. Un attimo. Ma l’azzurro si bagnava subito e ridevano, ridevano. Eppure mi amava, mi amava! Ha fatto mille pazzie per venirmi a trovare al fronte. Che lacerazione, i nostri distacchi! Ed ora finito, finito, per sempre finito! Dov’è dove è andata! Dove? Dove? Dove? Almeno sapere! Sapere qualche cosa. Chi ama? Con chi è?</p>
               <p>La lampada si affievoliva, ma Franci non voleva alzarsi. Bruscamente preso dall’irruenza dei singhiozzi si mise a graffiarsi le mani con ferocia. La fatica di questi giorni di battaglia e il dolore scoppiato frustavano i nervi di quel povero corpo dilaniato. Non badai alle sue mani che annaspavano nell’aria. Afferrarono il tavolino che reggeva la lampada. Questa crollò, divampando. Il fuoco scivola col petrolio incendiando un ammasso di stracci. Il fuoco corre, si arrampica crepitando. Franci resta immobile, seduto. Io rimango pure immobile, seduto. Quando fu certo che il fuoco non si sarebbe più spento Franci mi disse:</p>
               <p>— Ora andiamo!</p>
               <p>Gli strinsi la mano e lo seguii dicendo:</p>
               <p>— Sono d’accordo coi bosniaci e con te.</p>
               <p>Annotta. Appena scavalcato il muricciolo vediamo un ufficiale a cavallo sul sentiero buio.</p>
               <p>— Lo conosci? mi dice Franci.</p>
               <p>— No. Ad ogni modo ci ha visti uscire dalla villa. Questo è seccante.</p>
               <p>Noi fermi sull’attenti. È un generale. Dall’alto del suo cavallo ci interroga con furia brutale:</p>
               <p>— Cosa facevano là dentro? Perchè si sono allontanati dai loro reparti? Non è il momento di curiosare nelle ville! Ignorano certamente il loro dovere di ufficiali! Se tutti gli ufficiali fanno come loro si perdono le battaglie! Vadano! Vadano! Vadano per Dio! Vadano presto ai loro accampamenti!</p>
               <p>E il generale si allontanò dopo questa valanga di parole che non mi aveva concesso la minima risposta. Io rido fragorosamente. Franci irritato si meraviglia della serenità colla quale ho ascoltato quell’alto berretto insolente e maleducato.</p>
               <p>— Evidentemente, caro Franci, tu ignori la meravigliosa teoria del giaguaro inventata da me. Tutti l’applicano efficacemente. La mia teoria del giaguaro è ormai popolare. Ti potrà essere utile. Te la spiego in due parole. Ogni volta che ti capita addosso uno di codesti burbanzosi superiori nevrastenici e rabbiosi, guardati bene dall’ascoltare le insolenze, minacce e bestiali interrogazioni sue. Fermo sull’attenti, osserva scientificamente il suo grugno inferocito e cerca di catalogare la belva fra le belve più pericolose di un serraglio. Silenziosamente o rivolgi a te stesso un discorso di questo genere: Bene! bene! Una vera fortuna, potere ammirare da vicino e senza gabbia il celebre Giaguaro del Bengala! Ah! non sapevo, questo giaguaro divora dunque diciotto ufficiali al giorno e sessantacinque soldati. Si nutre così in tempo di guerra. Dorme poco. Tre ore gli bastano per digerire tanta carne umana. In tempo di pace, mangia a colazione i suoi tre figli, sua zia, e anche sua moglie. Ma questa è assolutamente indigesta! Non la mastica mai abbastanza, cosicchè le ossa non assimilate della moglie gli schizzano fuori dalla fronte. Vedo, vedo, ciò gli serve d’altronde a tener su il berretto. Caro Franci, se applicherai sistematicamente la mia teoria del giaguaro, non ti farai mai del cattivo sangue.</p>
               <p>Alle nove di sera si parte da Vittorio Veneto. Il comando non ha preveduto l’allagamento di una strada di campagna e c’incolonniamo, cavalleria e blindate, in un vero pantano. Nel buio ad un bivio, mi sento chiamare. Sporgendomi dalla mia blindata riconosco Franci a cavallo in testa al suo squadrone. Alto, elegante, muscoloso. Indovino più che vedo nel buio la sua faccia volta in alto che forse cerca fra le stelle quelle perdute per sempre.</p>
               <p>— Buona sera, Marinetti! La strada che prendiamo rasenta la villetta.</p>
               <p>Ci avviammo, ma dopo un chilometro eravamo impantanati fra filari di vigneti, rovine di case e campi allagati. Tutti i cavalieri appiedati, guidando per mano i cavalli che affondavano continuamente nella pece saponacea del terreno. Urti e scossoni infiniti, bestemmie, comandi non ascoltati, ingiurie, gomitate, calci di muli. Un cavallo s’impenna e resta preso colle zampe in un reticolato. Un mulo non si districa più dai filari. Un altro è crollato giù nel fosso profondo. Beve. Si gonfia d’acqua. Una corda! Occorrono delle corde per tirarlo fuori! Io supplico il capitano Raby di fermare la nostra squadriglia. Le ruote della mia blindata sono incastrate nella mota.</p>
               <p>Rrrrrr di motore, tin zin zan zang di casse di cotture.... «Accidenti, fetente, mascalzone! Metti una corda sotto la pancia al mulo! Chi è quel porco che ci ha cacciati in quest’inferno? Sarà una carogna imboscata!».</p>
               <p>Giù bestemmie nel flic-flac delle pozzanghere. Tutto si pigia, si urta, urla, capitombola e ingiuria nella notte buia che vuol perfezionare l’impantanamento con una sua pioggerella lenta lenta. S’inzuppa così di lagrime nere la villa piena di fascino tragico. Questo pantano forse non è che povera carne tumefatta intorno a quella ferita dolorante. Le blindate sono ferme, invischiate. A cento metri il lume di una fattoria. La svegliamo con grandi urli. Nell’impossibilità assoluta di ricevere e domandare ordini, il capitano decide di aspettare l’alba. I miei amici, temendo i pidocchi, dormono in blindata.</p>
               <p>Io sono affranto e sfidando gli insetti accetto una strana ospitalità nel granaio della fattoria trasformato in dormitorio. Sembra quasi la camera nuziale di un sultano. Diciannove materassi occupano tutto l’impiantito. Sui diciotto occupati, diciotto donne, d’ogni età e d’ogni calibro. Nella penombra le vocine giovanili mi invitano.</p>
               <p>— C’è un letto, uno solo, un materasso per lei, tenente! Siamo in diciotto donne; se non ha paura, venga pure!</p>
               <p>Mi coricai. Ricominciava l’impantanamento, ma questo allegrissimo. Nessuno poteva dormire. Troppe pulci. Chiamiamole pulci! Troppi aliti. Non tutti primaverili! E c’erano i buoni profumi della carne giovane, ma anche alcuni puzzi che mi pugnalavano le nari di tanto in tanto. Molta allegria e i rubinetti della chiacchiera veneta tutti aperti. Una mi raccontava naso a naso tutte le canagliate austriache senza dimenticarne una. Forse mi addormentai per mezz’ora, due o tre volte. Mi scoteva, dovevo ascoltarla. Alla mia destra c’era una bella ragazzotta alquanto polputa. Indago. Esploro, ride. Incomincia il gioco del solletico. Nel buio le donne anziane sbuffano, discutono, complottano contro di me; ma le giovani mi difendono. Se qualcuna si ribella, le altre in coro: «Lascialo fare, lascialo fare, siamo tutti italiani! Evviva l’Italia!». Ad un tratto tre moraliste si slanciano su di me e tra il serio e il buffo mi tirano per le gambe. Tentano d’imbavagliarmi con un cuscino. Sarei disposto a far la fine di Desdemona, ma puzza troppo il cuscino. Mi libero con un pugno che disgraziatamente finisce in un occhio a un marmocchio.</p>
               <p>Uhèèè! Uhèèè!</p>
            </div>
            <div type="div2" rend="P148">
               <head>XX.<lb/>LE FORZE DELLA GIOIA, DELLA PIETÀ E DELLA VENDETTA</head>
               <p>Balzo in piedi, sveglio i compagni che dormono ognuno sul suo volante e subito con sforzo nel rombo bronchiale catarroso dei motori inferociti ci svincoliamo dal pantano. Via, via a grande velocità verso Polcenigo. La cavalleria non potrà così presto disimpegnarsi. Saremo soli, primi, anzi primissimi, nell’inseguimento dell’ala sinistra austriaca che si ripiega sul Tagliamento.</p>
               <p>Menghini è al volante: muscoloso, ventenne, veneto begli occhi scuri intelligenti, faccia entusiasta di bambinone innamorato della vita. Adora le donne e il vino senza cedere loro nulla d’importante. Scherza sempre ma ripiglia a volo la sua allegria e le sue burle spensierate per identificarsi col volante e col motore, fusione perfetta. Mi piace perchè armato d’istinti sicurissimi. Guida come si nuota, coi suoi nervi ramificati e vibranti su tutta la superficie della macchina. Sa che la corazza della ruota di destra passerà esattamente a due centimetri da quel carro.</p>
               <p>Menghini questa mattina è loquacissimo; la gioia della vittoria gonfia di calore inebriante il suo corpo giovanile. Lo ascolterei volentieri, ma temo gli straripamenti della sua immaginazione. Dobbiamo combattere ancora. Perciò calma e poche parole. Seduto alla sua sinistra, colla schiena presa nella cinghia-spalliera, mi sporgo di tanto in tanto dallo sportello di sinistra aperto per spiare l’alba che s’affretta.</p>
               <p>Si leva il vento, non piove più.</p>
               <p>Sprizzano qua e là le prime luci bianche quasi rosee, vorrebbero essere rosse, come le risatine frenate d’una educanda che indovina nel discorso severo della suora notturna l’immancabile annuncio del perdono e della dorata ricreazione ventosa. Vaste, morbide, fresche letizie di luci sugli orti e sui prati come guance d’angeli in Paradiso sognate dai dannati sotto i trapani dell’inferno.</p>
               <p>Tengo la gamba destra allungata sull’invisibile acceleratore delle velocità spirituali, la gamba sinistra fuori dallo sportello di sinistra, piegata sul predellino.</p>
               <p>I bersaglieri ciclisti del colonnello De Ambrosis ci raggiungono pedalando a destra e a sinistra.</p>
               <p>Il cielo lavato sembra abbia pareti di maiolica. Il vento con gomitate e rabbuffi spazza via all’orizzonte l’ultima nuvola rossa-nera-avvinazzata poi passando leviga la vallata davanti a noi, purissima conca di smalto verde. Vasca tiepida per raffinatissimi piaceri di carni ignude.</p>
               <p>Una voce di donna sale da un prato e dondola sopra di noi, morbida amaca. A sinistra rombi di cannonate lanciate a cavallo dei lontani monti trentini. A destra il profilo di una collina intrisa di sole s’immerletta di cavalleria.</p>
               <p>Lentezza ieratica, estetismo professorale, solennità assurda di quel corteo medioevale che sembra cerchi dei castelli antichi. Uno svolto della strada mi permette di riconoscere il primo squadrone che scende seguendo la cresta di una seconda collina, in un quadro di Carpaccio. Rasenteremo fra poco il primo plotone. Ecco Franci! O almeno mi pare. Sì, è lui! Profilo elegante di bel cavaliere sul suo alto, magro irlandese da guerra. Ha la testa piegata indietro. Guarda il cielo. Offre, forse, la faccia disperata a una possibile palla pacificatrice. Sparisce. Quel corteo medioevale di cavalieri persiste nella mia mente come un gran fregio scultoreo sul frontone di un tempio, s’impolvera come un quadro nella penombra di un museo poi crolla al rombo della mia macchina futurista.</p>
               <p>Ridono le cento e cento ruote veloci dei bersaglieri ciclisti. Grandi domeniche sportive delle democrazie, scodellate fuori dalla città in ciclismi violenti accaniti nutriti di polvere-sudore! Gioia popolare dell’aria aperta e dei polveroni solari fuori dalle città-prigioni-officine-caserme, lanciata ora verso litri di vino rosso da spaccare sulla testa del Cecchino bettoliere sotto pergole di granate esplodenti!</p>
               <p>Furia schiamazzante di contadini romagnoli in biciclette all’assalto del prete pidocchio nero insradicabile da sradicare dal materasso delle città! Le osterie che sventagliavano nei crepuscoli le canzoni lunghissime trascinate, ubriache e ubriacanti di malinconia, sono spente. Questa più grande, un tempo affollatissima, porta come insegna il motto <hi rend="italic">Invidia e crepa</hi>. Ha perduto il ritmo ansante del gioco della morra.</p>
               <p rend="justify">Cinq du sett vott tri</p>
               <p>Ma si consola col: «Primo pezzo! fuoc!» della batteria che spara nel suo orto scaraventando a 6 mila metri zuffe di acciaio avvinazzato.</p>
               <p>Il polverone è un eccitante lirico. I rasoi del vento gelato mi fanno la barba. La mia blindata canta i record mondiali dei motori + il lavoro di mille operai + ingegneri e ufficiali improvvisatori geniali + Perrone Ansaldo e Fiat in lotta + la gloria di Nazzaro velocità onnipresente + superiorità del genio italiano + praticità italiana + futurismo italiano.</p>
               <p>— Ho verificato tutto, mi dice il sergente Locatelli dietro di me. Gli scaffali-nastri in ordine, sembrano una libreria. Nastri lucenti cassette di petardi tutto a posto. La cupola girevole funziona bene. Non un centimetro di spazio perduto. Il telo-tenda cinghiato nel fortino di poppa non ingombra.</p>
               <p>Voltato a metà, controllo nastri, serbatoio, caricatori, ogni cosa amata, ogni cosa preziosa con l’affetto che mi lega a questa stupenda e veloce alcova d’acciaio.</p>
               <p>— Guardi! mi dice Menghini.</p>
               <p>Attraverso l’occhio orizzontale della macchina sotto la palpebra metallica un po’ alzata vedo sventolare sul cofano, a prua, il gagliardetto triangolare tricolore e il suo motto d’oro «<hi rend="italic">Vincere o morire</hi>» scintillante nel primo raggio di sole. Zazà che dormiva in uno scaffale-nastri si sveglia.</p>
               <p>Sporgendomi dallo sportello di sinistra guardo dietro di me la sua piccola testa intelligente che abbaia bevendo il verde-roseo vento della corsa nell’aurora. Ghiandusso in piedi sul serbatoio di benzina ha cacciato la testa nella botola osservatorio della cupola e grida:</p>
               <p>— Come è bella l’Italia, signor tenente!</p>
               <p>— È la prima volta che la vedi?</p>
               <p>— Sì, signor tenente.</p>
               <p>Valli, vallate, campi arati e praterie, tutto intorno a noi si imbeve di sole con una avidità verginale, s’imbeve d’un ardore italiano che certo sembra nuovo alla carne dell’uomo piena di tenebre schiave e alla fibra dei vegetali che non amano dare succhi allo straniero.</p>
               <p>— Ascolti il motore come va bene, dice Menghini.</p>
               <p>Rumore puro ritmato perfetto. È quasi un canto. Languido, languido vellutato, un po’ lamentoso per estrema dolcezza, quando il motore fa da freno in discesa. Ora si sale. Ne gioisce il motore e al suo rumore aggiunge flauti, clariiini, violiiini. Poi nitriiiti, nitriiiti di tutti i cavalli scalpitanti che contiene. L’armonia si completa col cigolio di tutte le costole d’acciaio. Vibrano, le giunture metalliche. Pare sul rrrrombo del motore il festante cicicicigolio di mille passeri giulivi che la blindatura imprigioni come una gabbia volante. Quei passeri d’acciaio vogliono gareggiare coi passeri sbarazzini che godono il verde della campagna intorno! Eppure ora non decifro più le origini di questo rumore confuso che certo ha per base il rumore del motore, tanto si è arricchito d’altri suoni ed è divenuto umano. Ampio rumore febbrile, dilagante, flebile e aspro che ora s’avventa, c’investe come una ondata.</p>
               <p>— Polcenigo! grida Ghiandusso... tutti i borghesi corrono nella campagna, verso di noi! Donne, bambini... Quante donne!</p>
               <p>Vivaaaa! Italiaaaaaa! Vivaaaaa!</p>
               <p>Aaaaaaa!</p>
               <p>Sento un tuffo di gioia brutale nel cuore che mi rimbalza in gola. Via, fèrmati, cuore mio, se non sei un cuore di donna! Il cuore sotto la morsa della volontà cede ma subito piange silenziosamente, quasi muore in un vasto lago di pianto.</p>
               <p>Come frenare questa gioia cara tiepida soave che mi punge gli occhi? Gioia intrisa di pietà e di angoscia!</p>
               <p>Vivaaaaaa! Italiaaaaa!</p>
               <p>— Attento, Menghini, sorveglia la strada, non arrotare i bambini, per carità!</p>
               <p>Ad ogni angolo di villaggio una folla colorata rorida di allegria solare. Braccia nude al cielo, fazzoletti al vento della corsa e fiori che sfiorano la blindata. Polcenigo, Castello d’Aviano e Villetta sono preziose miniature di villaggi disposti sopra una serie di colline verdi, basse, flessuose. La strada che li attraversa tutti va su e giù con grazia disinvolta, curve molli persuasive seguendo le ondulazioni musicali del paesaggio. La strada bianca ondeggia e freme come un immenso albero caduto sotto il peso dei suoi villaggi appollaiati a destra e a sinistra sui rami.</p>
               <p>Vivaaa! Italiaaaaaa!</p>
               <p>Siamo i primi italiani che liberano Villetta. La sorpresa è grande. La notizia rimbalza di casolare in casolare lontano lontano chilometri e chilometri collo scatto lungo infilzante dei primi raggi di questo sole. Corrono a perdifiato contadini e contadine. Mille grida tra i fienili e abbaiare di cani furenti come per una caccia. Corrono le vecchie. Quel mendicante con stampelle sembra un pellicano veloce. Pietà, pietà per quella vecchia trascinata a forza come un sacco dalla figlia scarmigliata che urla. Finestre sbatacchiate. Sono loro! Sono gli italiani! E giù per le scale. Ruzzoloni e ressa sulla soglia.</p>
               <p>Vivaaa! Italiaaa! Benedeeeetti!</p>
               <p>Dobbiamo rallentare. Tutta la popolazione è addosso. Passione passione che ci soffia sul viso come un forno acceso. Siepe di contadine, intrico di braccia alzate, mani striscianti sulla blindata e unghie che la graffiano con delirio affettuoso.</p>
               <p>Bevo questo entusiasmo tragico e selvaggio. Cuore mio, fèrmati, se non sei un cuore di donna!</p>
               <p>Io grido, forzando la voce per dominare il fragore:</p>
               <p>— Grazie, grazie! Viva l’Italia! Abbiamo fretta, lasciateci passare!</p>
               <p>Ma la messe gioconda di braccia e facce impetuose non cede, s’infittisce, vorrebbe fermarci, abbracciare, strangolare d’amore la blindata. I miei occhi pieni di lagrime che non riesco a domare ammirano per la prima volta il fantastico Giardino delle Gioie. Tutte le gioie della Terra e del Paradiso: Gioia di quella faccia di vecchio con le sue rughe finalmente distese, riposate stirate come dal massaggio di una contentezza assoluta. Gioia di quegli occhi verdi di bambina sedicenne che beve, beve colla bocca e sui denti brillanti la pioggia continua delle lagrime. Gioia della madre che mescola il suo pianto al pianto del suo pupo rosso. Anch’esso sgrana gli occhi davanti al dolce sovrumano, sognato nella culla della fame invernale. Gioia di quella faccia maschia che si apre ancora tutta tôrta, spremuta dalle mani dell’accanita nera Lavandaia! E i cani ispirati che si arrampicano a leccarmi le mani. Zazà si slancia con invidia e li morde. E quel vecchio dal viso come venuto di lontano, dissepolto. Mi guarda dal fondo nebbioso del suo anno di dolore che attendeva. Ha le spalle affrante cadute giù, le braccia aperte come le madonne, le mani morte sorto il peso della gioia di piombo!</p>
               <p>Cristo, Rabbi vestito di miracoli e di pazzia benefica, Tu che hai mutato in vino l’acqua delle giarre e moltiplicato i pani e i pesci nel convito dell’amico tuo, Cristo, Cristo, tu che hai bevuto a larghi sorsi la gratitudine delle folli guarite, guarda guarda il giardino stupendo delle Gioie sovrumane che abbiamo creato! Certo tu c’invidii, noi liberatori di città! Devi, devi invidiarci! Sento che devi invidiarci!</p>
               <p>Hai mai veduto simile fioritura di gioia?</p>
               <p>Non l’acqua, ma il fiele, il fango e la bile avevamo, e tutto mutiamo in roseti! Per noi, con noi, il Sole liquefa i suoi raggi in sovrabbondanti capigliature di liquido fuoco sulle campagne beate. Tonde reti di raggi. Guizzano, si slanciano, mille corridori felici: corrono, corrono incontro a noi, Erba felice che si mescola di gioia ai capelli ricciuti dei bimbi nei capitomboli d’oro. Capelli foglie mani palpebre di gioia! Agili arbusti vibranti come quella bambina pazza di gioia alla terrazza. E ciglia lunghe imbrillantate dalla linfa d’amore che sale dal centro della terra a dissetare le città arse dal Dolore:</p>
               <p>— Largo, largo, vi prego lasciateci passare, lasciateci passare, abbiamo fretta di prendere quelle canaglie!</p>
               <p>— Sì, sì signor tenente, ma vi potete fermare. Si sono trincerati sull’altra sponda del Cellina. Sono partiti di qui ieri sera... Sono sul Cellina, li ha visti mio marito.</p>
               <p>Menghini fa rombare il motore e si apre un varco. Via, via a tutta velocità fra le penne di gallo e le facce scintillanti di sudore dei bersaglieri ciclisti che ci hanno raggiunto. Rrrrombi, rrrombi burbanzosi dei motori fra il zin zin zin zin delle biciclette tascapani e baionette sbatacchiate.</p>
               <p>— Massacrateli, massacrateli tutti, grida una donna coi pugni tesi.</p>
               <p>— Vivaaaaaa Italiaaaa!</p>
               <p>Fuori dal paese sui globi rotolanti del polverone dorato una visione ci magnetizza. È una chiesuola, un’umile chiesuola sopra un poggio che domina la strada, ma è bagnata d’una luce spiritica estatica, lunare e solare insieme, una luce d’eclisse o di terremoto. Realmente vediamo, vediamo realmente la chiesuola presentare le armi con tutte le croci e tutte le lapidi del suo piccolo cimitero arrampicate in fila lungo il muricciolo, metalli arruginiti e marmi antichi, così raggianti di gioia al sole da sembrare nuovi e un po’ ebbri di sfarzosa novità!</p>
               <p>Aviano ci ha sentiti venire e prima ancora di scorgere laggiù il profilo del campanile e delle case sghimbesce vediamo la strada coprirsi del suo popolo accorrente.</p>
               <p>— Benedeeeetti! Benedeeeetti gl’Italiaaaani! gl’Italiaaaani!</p>
               <p>Entriamo nel paese in un frastuono assordante quasi sospesi sulle ondate del popolo. Il capitano Raby mi sorpassa facendosi largo colla sua vetturetta e col braccio alzato ordina di fermarci. Rifornirsi di benzina e ripulire i motori. Io scendo. Preso, trascinato via dalla folla agitata affannosa che non dà tregua, insiste, vuole, interroga, racconta, racconta, racconta. Le donne mi opprimono.</p>
               <p>— Hanno portato via tutto tutto, tutto! Le campane! anche i parafulmini! e dicevano: Abbiamo comprato tutto il Friuli e tutto il Veneto dai vostri Generali. Non vi lasceremo che gli occhi per piangere... Oh! gli ultimi 3 giorni, signor tenente, che strazio!... Gli ufficiali hanno ordinato ai soldati di portare via tutto. Requisizioni di giorno e di notte. Sì, anche la notte. Hanno puntato la baionetta sul cuore di mia mamma! Hanno preso tutto rame, bestiame, grano, urlavano: <hi rend="italic">O ghent o caput!</hi> o denaro o morte! <hi rend="italic">Muss, muss</hi> vuol dire: per forza! Noi li chiamiamo muss quelle canaglie... Se sapesse! un anno, un anno... Fingere ogni giorno, per non morire! Ma dentro c’era l’odio, quanto odio, signor tenente! Il prete è stato buono con noi. Aveva molto coraggio. Io gli dicevo in confessione: Sono colpevole di avere molto odiato. E lui: «Chi hai odiato?» Rispondevo: «Gli austriaci» «Oh allora» mi diceva don Luigi, «allora è inutile che continui la confessione, sei perdonata di tutti gli altri peccati...» Quelle canaglie volevano prendere le ragazze. Hanno tentato, i primi giorni. Un pomeriggio i prati tutti intorno erano pieni di urli di donne violentate!</p>
               <p>— Sì al sole, al sole, ho visto io, dice un vecchio balbettante. — Uno teneva le gambe aperte della ragazza e l’altro si metteva sopra. Ma mia figlia non l’hanno toccata. Ringrazio la Madonna. Gli ha strappato coi denti un baffo, a quel porco che l’abbracciava... Per un mese il colonnello mi ha rifiutato la sporca razione di grano e di pane nero!</p>
               <p>— Sono io, io che gli ho portato via il baffo coi denti! Erano tanto brutti, tutti. Colle lenzuola rubate facevano vestiti bianchi per ufficiali... Colle lenzuola di grossa tela ruvida facevano le scarpe! Sembravano Arlecchini! E le donne, le loro donne, li aiutavano nelle requisizioni. Tutte puttane con la fascia d’infermiera. Ce ne sono ancora tre!</p>
               <p>— No, sono sei, bisogna massacrarle! Le pianterò gli spilloni negli occhi. Dicono che sono triestine, ma sono slave o austriache, bestiacce!</p>
               <p>È una forte friulana bruna che parla così, grandi occhi azzurri nel viso sensuale infuocato dall’ira. Mi tira per il braccio. Sono in un fiume di popolo esasperato, pieno di rancori che scoppiano in moralismi esagerati. Intuisco anche basse invidie camuffate di patriottismo e sento l’urgenza d’incivilire, frenare questa massa pericolosa.</p>
               <p>— Ecco la casa di una di quelle puttane!</p>
               <p>Mi volto di scatto e con un gesto rude impongo alla folla delle donne di fermarsi. Riesco a contenerle sulla soglia ed entro col tenente Cenami chiudendo dietro di me la porta.</p>
               <p>Al primo piano in un cucinone pulito troviamo una slava piangente impaurita che si precipita ai miei piedi. La rialzo e battendole sulla spalla dolcemente la tranquillizzo. Viso banale, pallidissimo, piccoli occhi celesti e capelli biondo sporco, tirati sulla nuca. È di Lubiana. Ha una camicetta di velluto a righe gialle e nere, grembiule nero e gonna verde. Mi racconta in cattivo italiano che è stata dimenticata ad Aviano dal fidanzato ufficiale austriaco.</p>
               <p>Le domando che cosa succeda a Lubiana. Mi risponde che a Lubiana si odiano gli Ungheresi, ma non si amano neanche i Serbi.</p>
               <p>Nel cucinone entra un’altra donna che spiava dalla camera vicina. Si precipita anch’essa a baciarmi le mani, in ginocchio. È una falsa magra, agile, audace, bocca carnosa, bellissimi denti, grandi occhi neri lucenti. Corpo senza pudore, sessualità insolente, il caratteristico marchio del bordello, malgrado l’accuratezza seria del vestito.</p>
               <p>— Io sono friulana, signor tenente, sono italiana. Nel paese dicono che sono slava, non è vero. Mio nonno era di Aviano. Ho ospitato questa povera diavola, per carità.</p>
               <p>— Non è vero, non è vero, urla la folla nella strada. Non ascolti, signor tenente. Sono puttane, tutte e due! Bisogna massacrarle, sventrarle!</p>
               <p>— Non credo che tu sia friulana. Tu sei senza dubbio o ungherese o austriaca. Parli troppo male l’italiano. Ad ogni modo niente paura, noi non siamo dei barbari come i tuoi fratelli.</p>
               <p>Esco sul balconcino e mi sporgo verso la folla che ormai è diventata enorme. Tutti urlano, gridano, agitano le braccia, tendono i pugni, si mordono le dita. Risento e rivedo nel cielo sfolgorante le tonde forme di nuvole d’oro massiccio irte di raggi della spaventosa Forza cosmica, la Vendetta.</p>
               <p>— No! no! italiani, non gridate morte! La morte ha già lavorato abbastanza! Gridate Vittoria! Non è degno di un popolo civile come il nostro, il massacrare delle donne!</p>
               <p>— Non sono donne; puttane, puttane, puttane! A morte! Morte! urla la folla.— Sono venute con gli austriaci a rubare tutto nelle case nostre. Facevano la spia! Spie! Ci hanno sputato sul viso, hanno sputato sul nome d’Italia!</p>
               <p>— Lo so, lo so. Sono convinto che sono delle luride prostitute. Siete italiani e perciò non potete mentire! Ma come italiani non saprete certo colpire dei vinti. Sono femmine cioè deboli e senza difesa! Noi ufficiali italiani, non rubiamo il mestiere agli austriaci. Queste due austriache scontano oggi le loro colpe nel vedere la nostra bandiera sventolare su Aviano e nell’apprendere da me, da questa bocca e da questi polmoni, l’irrimediabile sconfitta dell’Austria. L’esercito dei loro fratelli, padri, sposi o amanti è stato da noi sconfitto per sempre. Italiani! Noi ufficiali che abbiamo avuto l’onore di entrare per primi in Aviano, vi ordiniamo di non toccare un solo capello di queste due donne. Andate, e festeggiate con canti di gioia la liberazione di Aviano.</p>
               <p>Un urlo feroce salutò il mio discorso. Ma gli applausi scroscianti dei bersaglieri ciclisti e dei miei soldati si propagarono, e lentamente, con gesti minacciosi e borbottamenti, la folla si staccò ringhiando, dalla piccola casa mentre io consegnavo le due donne atterrite e spettrali a due bersaglieri ciclisti nerboruti.</p>
               <p>— Conducetele indietro con gli altri prigionieri austriaci. Se la folla le tocca, io vi denuncio al Tribunale di guerra. Capito?</p>
               <p>Quel salvataggio mi costò un cicchetto dal mio capitano che mi cercava.</p>
               <p>— Vieni con me.</p>
               <p>Partiamo in bicicletta. Il capitano mi annuncia che la 12ª squadriglia è stata massacrata a cannonate a 3 chilometri da qui, nella brughiera di Santa Foca. L’angoscia accelera la nostra corsa. Vasta pianura sconfinata, senza alberi. Desolatissimo paesaggio spagnuolo. Quando giungiamo a S. Foca non troviamo nessuno da soccorrere. I contadini stanno seppellendo i cadaveri in tre vaste fosse. I feriti sono già stati trasportati in autocarro. Oltrepassiamo un sipario di alberelli fronzuti e vediamo le tre blindate piegate sul fianco destro sull’orlo destro della strada, in fila, a 20 metri l’una dall’altra. Tutte e tre sventrate. La terza incendiata. Ha dei colori rossicci e canarino. Il cofano sembra masticato da mascelle titaniche. Fuma ancora. Odore di panno cotto nell’olio e di carne arrostita. Comprendiamo l’errore del comandante che in un terreno scoperto non ha distanziato le blindate in marcia offrendo così un facile bersaglio al fuoco d’infilata dei cannoni mascherati dal sipario d’alberi di Santa Foca.</p>
               <p>Nulla da fare. Uno sguardo affettuoso alle fosse, e raggiungiamo pedalando l’8ª squadriglia sull’ultimo tronco di strada che scende nella ghiaia del Cellina.</p>
               <p>Letto smisurato di fiume torrentizio con tre filoni d’acqua. Non siamo più in Italia, neanche in Spagna, forse in America. Desolazione, monotonia di linee tristi. Dune africane. Alla nostra destra gli alti pali telegrafici, soli segni di civiltà, misurano con precisione nel deserto del letto asciutto le distanze nebbiose. La loro geometria metallica da disegno d’ingegneria taglia le piumose sofficità delle lontananze grige, affamatissime di sprofondarsi ancor più lontano, calamitando i nostri pensieri e i nostri sguardi. Non scorgo nulla sull’altra riva.</p>
               <p>Sulla nostra appare l’automobile del Conte di Torino comandante della cavalleria. Snellezza elegante aristocratica. Dentoni gialli di vecchio cavallo di razza, sorriso ironico nelle gote di viveur.</p>
               <p>— È impossibile, capitano. Vede? il mio autocarro arenato. Se non passano gli autocarri vuoti come vuol fare lei a passare con le blindate?</p>
               <p>Noi passeremo lo stesso, lo sento. Il Conte di Torino non ha la mia sensibilità divinatrice. Questa guerra cominciata col lento rosicchiare d’un terreno conquistato a palmo a palmo tenendo ogni metro con la lunghezza di un cadavere, deve finire per un prevedibile capriccio delle Forze in una velocità aggressiva di 10 giorni. Le Forze della Fortuna amano sorprendere, rovesciare tutte le previsioni, distruggendo ogni logica. Bisogna come me dare una fede ottimistica illimitata e un credito assoluto alla Fortuna. Questa vuole ad un tratto avere tutto l’infinito da respirare, per riempire tutto di prodigio.</p>
               <p>Davanti a questo guado che non può fermarci sento la Fortuna in alto respirare, respirare a pieni polmoni. Vuole la Fortuna divertirsi con una generosità di doni sempre più stupefacente.</p>
               <p>Se l’Italia si è insanguinata la bocca e i denti nell’addentare il Carso, dura pagnotta, ora riceverà nella bocca aperta tutti i pani enormi e bianchi e divini del suo sogno. Cuore mio, apriti, apriti per ricevere la smisurata gioia.</p>
               <p>Lo potrai?</p>
               <p>— Ci sono! ci sono! Trincerati sulla cresta! mi dice un tenente dei bersaglieri ciclisti che iniziano il passaggio del primo filone d’acqua.</p>
               <p>Molti bersaglieri muscolosamente portano in alto, sulla testa, la bicicletta. Alla nostra sinistra il ponte della ferrovia è spaccato in due pezzi crollati giù neri nel secondo filo d’acqua azzurro. Il primo guado è difficile. Ho l’acqua alla pancia mentre spingo il culo della mia blindata che si siede ogni tanto, ringhia con tutta la rabbia del motore, si disimpantana per sei metri, poi di nuovo si siede. Ma la liberiamo. Salto dentro e si corre per un chilometro serpeggiante di strada sabbiosa nel letto infinito del Cellina.</p>
               <p>Ogni blindata coi suoi uomini che la reggono nello sforzo, coll’acqua ai ginocchi o alla pancia, col viso grondante sudore e i piedi gelati. A destra e a sinistra due lunghi cortei di bersaglieri ciclisti in fila indiana. Strani arabeschi molli formati di innumerevoli ruote e arruffii di penne di gallo sul letto ghiaioso grigiastro del fiume. Quei due lunghi formicolii di bersaglieri evocano l’esercito di Napoleone sul letto gelato della Beresina nelle celebri stampe.</p>
               <p>Top, top, top, top. Il crik! No! no! la binda! Presto un pezzo di legno. Ora colla corda, un nodo forte. Issaaa oooh. Issaaa oooh! State dietro alla macchina. Forza alla corda! Tien fermo il legno sotto la binda! Imballa il motore, per Dio, imballa! Rrrr forza! Rrrrrrr Fooorza! Personalità del motore, umano, patriottico che vuole, vuole vincere la resistenza aggrapparsi, sollevarsi fuori dalle rotaie di fango saponaceo. Il motore suda sbuffa. Fumo acre del suo sudore. Rrrrr Rrrrrrr.</p>
               <p>Fra le gambe gelate il morbido serico sssss frusciare dell’acqua coi glugluglu got gatt glan.</p>
               <p>— Un badile! No! no! la pala! Togli le pietre dal parafango sotto la ruota! Rrrrr! Accidenti non vuol venire! Su forza, un gran sforzo insieme!</p>
               <p>Subitamente pam pam pam scoppia la fucileria sulla cresta a 300 metri. I primi bersaglieri sono già appiattati e sparano dietro le loro biciclette coricate mentre i due cortei d’altri elmetti piumati e biciclette continuano con calma a passare.</p>
               <p>— Forza, ragazzi! Forza che andiamo su a mitragliarli. Niente paura. Tirano male, troppo alto!</p>
               <p>Le trecce dell’acqua sembrano cavi metallici. Strappano le mie gambe gelate. Sento sulle ginocchia le zampine tremanti gelatissime della mia Zazà che ritta mi implora di prenderla in braccio. Me la metto come un pacco sotto il braccio sinistro meentre la mia blindata con un gran colpo di reni balza rrrrombando, rrrrombando fuori dall’acqua. Tutta fangosa; ma la cupola porta superbamente il fascione tricolore coi lunghi becchi irritati delle due mitragliatrici che si muovono a fiutare il nemico.</p>
               <p>— Tutti in macchina presto! e pronti a sparare!</p>
               <p>A 100 metri la mia prima mitragliatrice spara, screstando colle sue pallottole l’orlo della trincea in collina, tutta vampe, scoppi e pennacchietti di polvere e fumo. A destra al di là degli Austriaci un grande aaaaa! Sono i bersaglieri che li prendono alle spalle. Mi volto di scatto e fermo Locatelli che spara. Ta ta ta ta ta ta. — Feeerma! — Gli echi ampi e golosi del letto smisurato giocano a palla volubilmente col rumore della fucileria che ingoiano e sputano liquefacendo gli ultimi pim pam pam pac pam. Una colonna di prigionieri scende incontro a noi e ritraversa il fiume. La salutiamo in coro con un ilare: Austria caput, Austria caput! Poi ci slanciamo sulla strada. A una svolta da una parte e dall’altra della strada due grandi roghi di fieno incendiato con spirali altissime di scintille salgono su, su ad arrostire le nuvole rosse scorticate vive come agnelli, infilzate dai lunghissimi schidoni del zingaresco sole al tramonto.</p>
               <p>— Via, via Menghini, dentro, tra le fiamme!</p>
            </div>
            <div type="div2" rend="P148">
               <head>XXI.<lb/>LAVAMI! LAVAMI, O AMORE!</head>
               <p>Entriamo in Maniago sotto un arco di fiamme. Tutte le facce ne sono riverberate.</p>
               <p>Vivaaaaa Italiaaaaaa!</p>
               <p>A Maniago passeremo la notte.</p>
               <p>Chiaccherio, saluti, abbracci, fiori. Tutte le famiglie vogliono ospitarci. Pranzeremo in casa del Sindaco. Poi finiremo la serata in un’altra famiglia piena di ragazze vispe e loquaci d’una giocondità affettuosa avviticchiante.</p>
               <p>Si mangia bene, dal Sindaco. Patriota intelligente, forte, solenne, sessantenne. Faccia italiana con baffoni grigi, occhi neri. La sua bella figliola agile moretta occhi furbi vivacissimi collaborò col padre sindaco, per difendere il popolo, nutrirlo, incoraggiarlo. Dirigeva la casa, turlupinando i comandi austriaci. Dopo pranzo si gioca a tombola. La figlia si chiama Assunta Siega Riz. Mi racconta colla melodiosa verbosità friulana le mille astuzie e gli sforzi muscolari per sotterrare, nascondere in campagna e nelle grotte ogni cosa preziosa. Ha salvato quasi tutto. Aiutava le famiglie amiche a murare le porte delle cantine e delle stalle e a rientrarvi ogni tanto per nutrire alla meglio asini e buoi. Acrobatismi pericolosi, prima colle gambe nude fino alla pancia, poi le spalle e finalmente la testa.</p>
               <p>Assunta Riz racconta:</p>
               <p>— Malgrado le requisizioni feroci, io ero stranamente contenta, in questi ultimi giorni. Vedevo gli ufficiali austriaci salire sul campanile e restarvi delle lunghe ore a spiare l’orizzonte. Quando il generale Boroevic partì fui sicura della vittoria. Ma l’anno passato dopo Caporetto, che orrore! I germanici imposero a tutti i bambini dai 6 ai 10 anni di andare ogni giorno a fare la ginnastica in una palestra! Bella idea, una ginnastica obbligatoria per bambini affamati! Ma c’è di più. Tutte le donne furono costrette a cantare in una messa solenne in onore della imperatrice Zita! Volevano imporre ai preti di cantare una messa perchè Dio aveva liberato questa terra dagli italiani! I preti rifiutarono e furono tutti internati. Alcuni spogliati e denudati dovettero pulire le scarpe agli ufficiali! I bosniaci erano gli esecutori di queste canagliate. Poi vennero gli austriaci. Banda di ladri e di speculatori militarizzati. E che ubriaconi, tutti! Ho visto io sei soldati annegati nel vino di una cantina inondata. Sventravano le botti a baionettate. Facevano carezze ai bambini per strappare il segreto dei nascondigli. Ma i nostri bambini fuggivano gridando come gatti. Che differenza fra la ritirata di Caporetto e quella degli Austriaci! Gli Italiani se ne sono andati buttando via tutto come gran signori, mentre gli Austriaci hanno rubato tutto, partendo, come ladri e pezzenti!</p>
               <p>— Oh gli ufficiali si trattavano bene! I bosniaci, da veri bestioni, erano i più sacrificati e pativano la fame. Facevano una polenta coi bachi da seta. Un giorno divorarono tutte le candele di una chiesa!</p>
               <p>— Io ho fatto il mio dovere. Ho nascosto tutto ed ho aiutato tutti a nascondere. Il nostro buon parroco aveva dato un’eccellente parola d’ordine: <hi rend="italic">Obbedite, odiate, nascondète</hi>. Potevano ben venire con le calamite a frugare per scoprire il rame sepolto! Che ridere alla messa cantata in onore di Re Carlo! Gli ufficiali avevano uniformi bianche fatte di lenzuola rubate. L’altare era ornato di frasche verdi. Verde pure la croce tutta costruita di frasche. In giro, le truppe vestite di bianco. Nel centro, intorno all’altare, le nostre coperte da letto rosse. Noi ridevamo, durante la messa, ci pareva di essere in un’immensa bandiera tricolore. Ad un tratto un rumore nell’aria: tre areoplani italiani tricolori! Che spettacolo. Gli ufficiali austriaci hanno una grande paura degli aeroplani nostri. Gridavano fuggendo: «Come! come! tutto organizzato! Questo è tradimento!»</p>
               <p>Mentre Assunta parla esaltandosi, le bottiglie sante dissepolte sparano e spumeggiano. Tutti bevono dimenticando gli austriaci. Un rettangolo sul muro meno polveroso ricorda un divano rubato. Io bevo poco. Ghiandusso oscilla beato. Devo quasi sostenerlo quando andiamo a finire la serata in casa della famiglia Martini.</p>
               <p>Tutta illuminata in fondo a quell’orto buio. Vi bollono le danze con grida, canti e bicchieri rotti. I miei compagni mi hanno preceduto con gli ufficiali bersaglieri. Tutta la casa è invasa dalla nostra forza vittoriosa. La razza ha urgente bisogno di riprendere contatto con la razza. Aderire, aderire l’uno all’altra. Il giardino è pieno di bisbigli. Amplessi nel buio. Ogni amplesso è un punto chirurgico dato con frenesia per saldare le labbra dell’immensa ferita. Ah! ah! Bisogna che presto questo punto della carne della Patria si ricongiunga con quest’altro punto corrispondente della stessa carne. Io balzo su una tavola perchè l’eloquenza illumini acceleri perfezioni la grande voluttà.</p>
               <p>— Quante belle donne in questa casa! quante belle Italiane! Siamo pazzi d’amore per voi! La nostra forza virile e i nostri baci sono tutti per voi! O bellezze italiane, labbra della ferita aperta che dobbiamo chiudere a forza di baci! La vecchia morale è morta! I preti hanno sempre torto poichè sono amici degli Austriaci! Il prete di Maniago è un buon italiano, lo so, egli vi perdonerà al confessionale. Ogni bacio che darete questa sera a un italiano vi procurerà un secolo di gioia, di più, in Paradiso! Amen.</p>
               <p>Intorno a me dieci tappi di bottiglie di vino spumante trattenuti coi pollici saltano salutando il mio «Amen» con un incrocio di getti rossi biondi.</p>
               <p>Innaffiano anche il soffitto docciando le capigliature delle ragazze che ridono pizzicate sprizzando fra le braccia grigio-verdi. Arterie e cuori che schizzano entusiasmo. Bottiglie vive, che gareggiano in scoppi di tappi scappanti. Il vino occhieggia con brilli strani nei bicchieri.</p>
               <p>Finalmente ecco la notte delle notti, la notte che mantiene tutte le promesse di mille giorni neri e non può finire, e continuerà in mille altre notti di gioia spensierata! Tutti i cataplasmi sono strappati dal petto. Abbasso la morale e il pudore! Le donne mature sono più allegre delle giovani. I vecchi fanno il girotondo intorno a un fiasco vuoto. Sopraggiunge il farmacista, un mattacchione dal naso adunco, che canta con voce tenorile. Ha in mano una bottiglia.</p>
               <p>— Non toccate, è veleno, tutto per me!</p>
               <p>E beve a garganella. La nonna panciona e mammelluta gioviale e molle di ricordi amorosi presiede alla distribuzione della gioia. In cantina, sì, in cantina esige che il suo seggiolone sia trasportato.</p>
               <p>A forza di braccia, si deve portare anche lei e introdurla in cantina per una breccia poichè la porta è ancora murata. La nonna ride con solennità. Le pare di essere un generale ferito che rimane sul campo di battaglia a comandare l’artiglieria delle bottiglie. Sessantenne e cogli occhi neri sempre un po’ brilli. Alla sua età passare un anno intero asciutto! Finalmente! Il barcone troppo a lungo in secco potrà navigare in un oceano di ebrietà.</p>
               <p>Ora insediata nel suo seggiolone tiene le cosce larghe perchè la pancia non le mandi in bocca le mammelle. Queste non di meno formano una tavola orizzontale, e vien voglia di deporvi le bottiglie che ella aspetta con le mani aperte. Le palpa, le osserva. Questa è piena di fantasia, bottiglia generosa e senza perfidia. Quest’altra sbarazzina, ma affettuosa, è la bambina preferita. «Non lasciatele cascare, per carità». E le segue con sguardo materno quando spariscono portate a braccia su per la scala.</p>
               <p>Sopra, nel cucinone, il nonno, a capotavola fra un esercito di bicchieri. Penso a un ammiraglio sulla tolda. È tutto rosso, e il vino già bevuto ride nei piccoli occhi tutti scintille come alle fessure di una botte. Ha bevuto, beve, vuol bere ancora, con l’ansia di chi non ha mai bevuto. La forza del vino sale, sale a dilatargli il petto come la sua prateria ripresa agli Austriaci. La forza del vino drappeggia di luce e popola rumorosamente nel suo cervello le lontane belle città italiane, piazze, fontane, caserme e trattorie che aveva ubriacato di mille pazzie quando era soldato, anche lui, a far la guerra. Poi con Garibaldi; e la camicia del condottiero gli sventola rossa nel sogno tra le vampe rosse del vino.</p>
               <p>— Mi sento, dice il nonno quasi ebbro, mi sento la Primavera e la Gioventù nelle vene. Sento mille servitori pronti ad aprire, aprire tutte le sale nella mia testa, nel mio ventre e tanti giardini profumati che scrollano via l’inverno e mutano mille vesti verdi e azzurre. Strani questi giardini! Provano e riprovano delle vesti di lusso di mille colori. Certo per una Domenica in Paradiso! Ma la Domenica è venuta, e sono in Paradiso! Debbo ballare, anch’io debbo ballare, ballare! Ma non si può ballare con una pancia come la mia. Questo anno di digiuno, non l’ha quasi intaccata! Quando vennero gli Austriaci, io dissi ai miei figlioli: «Ora ci sarà la fame. Ma niente paura! La nonna ed io abbiamo addosso delle abbondanti riserve di lardo. Non morremo nè dimagreremo. In quanto a voi, provvederò io e vi sfamerò colla mia carne, facendo il conte Ugolino a rovescio!»</p>
               <p>Ride il nonno annusando come un bracco il buon odore di fritto che cuoce nel camino accanto alla polenta che si muove gialla monumentale nel pentolone.</p>
               <p>— Sembra la pancia della comare Maria. Ora partorirà un nuovo figlio alla Patria! Un figlio di polenta! Sarà un imboscato!</p>
               <p>Intanto i soldati scuotono e pigiano la danza come l’uva. Ne sprizzi se Dio vuole altro vino!</p>
               <p>Le ragazze hanno consegnato le belle poppe ai soldati che le palleggiano, fra le braccia, ballando. Ormai si abbandonano nella danza con ritmo oblioso d’onde felici che ritornano e battono languidamente contro roccioni amici.</p>
               <p>Questi cominciano a subire il vino e si muovono con cautela per paura di ruzzolare. I meno brilli scompaiono nel corridoio. Andirivieni, miscele, bisticci, risate, risatine, risatone, pizzicati, trilli e capitomboli, sganasciamenti nel buio.</p>
               <p>Ressa, ressa, poichè si gioca a rimpiattino. «Nascondi tu che nascondo io!» «Non pizzicarmi così, mi fai male!» «Dammi la bocca!» «Scopri questo che ti svelerò il meglio!» «Ti dico di no, di no, ma il sì mi brilla negli occhi, lo vedi. Qui, qui è più buio».</p>
               <p>Un contadino, quarantenne, scherza, balla con Ghiandusso. Questo si libera ogni tanto dalla stretta e lo scaraventa a terra per celia. La moglie dell’uomo interviene. Ghiandusso abbraccia la moglie, poi le versa un bicchiere di vino nel seno.</p>
               <p>— Ma sì, ma sì! dice il marito: ti permetto di baciarla, non sono geloso. La gelosia non esiste fra Italiani! Avete capito?... La gelosiiia non esiste fra italiani! Mia moglie è tua, anzi nostra! Piace a lei, piace a me! Baciala. Sono forse becco, io? Macchè! Eravamo tutti becchi! Ora siamo tutti amanti fortunati! Balliamo tutti, stretti, stretti, stretti!</p>
               <p>Dietro ad ogni porta nella penombra, tumultuava l’amore. Così si ricongiungono con ardore bruciante sublime e divino le carni della Patria!</p>
               <p>Avevo ballato anch’io con una bella ragazza gracile, il cui pallore e gli occhi neri, grandi un po’ febbrili sotto il peso della capigliatura castana, mi piacevano. La ritrovai nella baraonda verso l’una di notte. Mi stringe la mano dicendomi: «Vieni con me». La seguo nel corridoio su per una scaletta fino al terzo piano dentro la sua camera da letto. Ansante, ma con movimenti decisi, come seguendo una sua volontà irremovibile, chiude dietro di me la porta a chiave. Ci si vede poco.</p>
               <p>Intuisco e fiuto il letto fra le luci palpitanti del lumicino ad olio di una Madonna rosea-blu.</p>
               <p>— Mi chiamo Graziella, mi piaci, baciami. Baciami tanto, tanto, tanto! Ho sentito tanto parlare di te, sai! Da una mia amica che sta a Roma. Sei un grande poeta, un uomo celebre! Come farò io a piacerti?</p>
               <p>Poi buttandomi le braccia al collo mi strinse forte e subito il suo pianto si ruppe con singhiozzi laceranti, dolorosi, atroci che non finivano più.</p>
               <p>— Vieni! mi sussurrò, e mi guidò per la mano verso il letto, nel buio.</p>
               <p>— Sono pura, sai, pura, come la mamma mi ha fatta. Ma una di quelle canaglie...</p>
               <p>Non potè continuare tanto i singhiozzi la soffocavano:</p>
               <p>— Ma una di quelle canaglie ha tentato una notte di prendermi. Era alloggiato in casa! S’era nascosto nel vano della finestra. Entrai in camera senza accorgermi di nulla e mi svestii. Quando fui in camicia quel porco mi venne addosso. Non è riuscito a prendermi, no! Ma mi ha sporcata, sporcata, sporcata!... Io gli ho addentato la guancia! Allora si è fermato. Sanguinava. Bestemmiò in tedesco e mi diede un pugno tremendo, qui. Guarda!</p>
               <p>Graziella si scoprì il seno, singhiozzando.</p>
               <p>Io non vidi bene, ma sentii sotto le dita una tumefazione sul bel seno eretto morbido e ben tornito.</p>
               <p>— Vieni, amore! Sono tua! Lavami, lavami, con tutti i tuoi baci! Lavami tutta! Voglio che tu mi lavi tutta con la tua cara bocca italiana!</p>
               <p>Si svestì tutta, mi prese fra le braccia senza ritrosie.</p>
               <p>Non aveva nessuna gradazione nell’offerta della sua nudità. Una volontà cocciuta governava la sua passione d’amore purificatore.</p>
               <p>— Sono tutta per te! Se ti piace... Ho deciso così, in quella notte infame. Giurai alla Madonna che mi sarei data al primo Italiano vincitore che mi fosse piaciuto.</p>
               <p>Senza fine la baciai, la baciai, mentre Graziella implorava come in sogno con una voce monotona quasi meccanica piangendo felice.</p>
               <p>— Lavami, lavami, lavami, amore, lavami!</p>
               <p>La camera si gonfiò di delirio e di fantasia. Navigava in cielo, forse rapita dalla corrente della via Lattea. Notte illimitata, ebbra di sublime. Notte fuori dallo spazio e dal tempo.</p>
               <p>Il corpo di Graziella era morbido, elegante, snello, e rovente. Vibrava graziosamente sotto le carezze, moltiplicando i suoi profumi di terra felice d’essere riconquistata. Era veramente il dono della Vittoria.</p>
               <p>Non avevo amore per Graziella, ma una frenesia di spirito e di nervi travolgente, tenerissima.</p>
               <p>Mi accinsi alle più meravigliose voluttà con tutte le delicatezze e insieme uno strano impeto brutale e anche un allucinante slancio artistico fatto di preziosità stilistiche e di cadenze musicali.</p>
               <p>— Lavami, lavami, amore!</p>
               <p>Fui un fabbro impazzito e un maniaco cesellatore. Ero fuori d’ogni legge sociale umana o divina come un gallo contento con la gallina ideale del pollaio mio.</p>
            </div>
            <div type="div2" rend="P148">
               <head>XXII.<lb/>FIUMI, CAMPANE, DONNE E MITRAGLIATRICI INNAMORATE</head>
               <p>— Ricordati, Ghiandusso, che l’interno della 74 deve essere pulito, scintillante, in ordine come il letto di una sposa.</p>
               <p>— Guardi, signor tenente, sembra proprio il letto d’una sposa... ma la sposa non c’è!</p>
               <p>— La sposa ci sarà, presto... E la vedrai dentro coricata, nuda, più bella di tutte le donne del mondo!</p>
               <p>Ghiandusso sorride senza comprendere la mia frase sibillina, poi con voce materna:</p>
               <p>— Per ora ho coricato dentro la Zazà che ha tanto freddo colla sua pancia grossa, grossa. Guardi come dorme sotto le coperte.</p>
               <p>Alle sette, partenza in un brusio di voci contradittorie. Si dice che gli Austriaci giunti la sera prima sul torrente Arzino hanno durante la notte precipitosamente fatto marcia indietro per trincerarsi sul Meduna. Sono dunque a pochi chilometri! Tanto meglio! Tanto meglio! Li mitraglieremo sul Meduna. I nostri motori gareggiano coi pedali sportivi dei bersaglieri ciclisti sulla strada bianca che attraversa la brughiera deserta. Il sole che sale dietro noi ci imbriglia coi suoi raggi rossi. Il capitano Raby, esperto comandante di blindate, ha dato ordine di mantenere le dovute distanze fra le blindate. In terreno scoperto bisogna evitare di offrire un grosso bersaglio ad un possibile agguato di artiglieria. Da conoscitore di forze, quale io sono, penso che spesso gravissimi pericoli s’imboscano nelle ore di più spensierata sicurezza. Faccio chiudere sportelli e feritoie malgrado il caldo crescente per abituare gli uomini a sopportarlo in un eventuale combattimento. Mi volto per controllare attentamente la disposizione degli uomini, delle munizioni, la scorrevolezza della cupola girante. Menghini, al volante, attira la mia attenzione attraverso l’occhio orizzontale della blindata sotto la palpebra metallica alzata.</p>
               <p>— Guardi, signor tenente, in fondo alla strada bianca, a un chilometro, il Meduna. C’è una folla. Donne, donne, una quantità di donne e bambini. Gli austriaci se la sono svignata.</p>
               <p>Vocio confuso che cresce, cresce, cresce. Laggiù una marea bianca, rosea, rossa di donne vocianti che si accalcano. A destra, a sinistra ne giungono altre. Sentiamo che a 20, 30 chilometri in giro i casolari si sono vuotati. Le grida diventano fragorose nello spiralico polverone aizzato dalle gonne che spazzano la strada e dalle braccia che agitano fogliami. Entusiasmo sanguigno, allegrissimo, esasperato che suona sul metallo della blindata, penetra come un vino gazoso dalle feritoie. Apro lo sportello e cogli uomini a terra, presi nella risacca impetuosa della folla, spingiamo la blindata nell’acqua diaccia che corre distratta.</p>
               <p>Vivaaaaaaa! Vivaaaaaaa! Vivaaaaaaaa!</p>
               <p>Il sole partecipa come un baldanzoso burbero benefico alla festa clamorosa. Con una folle raggera di frecce aguzze affilatissime il sole accende le mille vesti colorate e i visi di rosso sudore lucente delle friulane e il drappeggio azzurro delle gonne nel gorgogliare dell’acqua corrente. Le popolane si alzano le gonne e le agganciano alla cintura. Godono i polpacci agili nella gelateria dell’acqua che moltiplica i suoi ssssss gggggg got got glu glu glu glu flav got ssss gggg flic flacpluf pluf plaf imitando e riassumendo rumori, suoni di bottiglie, sorgenti, cascate, arpeggi, camini invernali e il bisbigliar degli innamorati sotto le frasche ventose. Il guado è meno praticabile dei precedenti. La mia 74 s’immerge, quasi naviga. Abbiamo fasciato il motore. Ma il sole propaga su di noi una così maestosa ascensione di raggi sulla nostra testa con un così trepidante ardore sulle spalle, che le forze sono centuplicate. Molte donne speravano di salvare le loro gonne di lusso e le hanno su, su arrotolate come sipari di teatrini burattinai sulle ginocchia e sulla pancia. Ammiro i muscoli tesi sotto la carne rosea delle forti cosce di quelle che tirano la corda. Altre sono proiettate in avanti con sforzo atletico tirando con noi i parafanghi. E le bambine fragili hanno l’acqua al petto. La corda danza ad ogni impeto del motore che rrrrrruggendo, rrrrrrrrruggendo vuole disincagliarsi. Zazà guaisce, abbaia nuotando come un bariletto nell’acqua gelata perfida e cattiva che tira a sinistra. I bersaglieri che guadano in fila a destra e a sinistra depongono le biciclette e corrono ad aiutarci. Gioia gogliardica nello sventolio delle penne di gallo sugli elmetti tintinnanti contro i fucili i tascapani, fra il chiaccherio affannoso e le risate dell’acqua più donna delle donne che beffeggia e spumeggia perle, gorgheggi, zampilli in bocca e fra i capelli sciolti sulle natiche fuggenti fra i pizzicotti bersagliereschi.</p>
               <p>— Tutti insieme, un ultimo sforzo! urlo io comandando la manovra con l’acqua alla pancia.</p>
               <p>— Issaaa-ooh! Issaaa-ooh! Menghini, imballa il motore! Imballa! Imballa, per Dio!</p>
               <p>Tre bambine capitombolano nell’acqua. La più piccola, dodicenne, scivola via travolta; ma un bersagliere si slancia e con una zampata la ripiglia e la solleva pel culo! È fuori sul greto: piange, ride, tra le pedate delle donne e dei soldati che su, su tirano finalmente fuori la mia 74. Vivaaaa! Vivaaaa!</p>
               <p>Le rudi friulane ignorano la stanchezza; sono oramai centinaia, centinaia intorno alle blindate nere che guadano. Il sole, immaginoso pittore, si diverte a raddoppiare il rosso, il verde, il viola, lo scarlatto, il giallo canarino di quelle donne agili, rozze, quasi selvagge figlie del Meduna, sorelle di quelle acque selvagge e capricciose; ma felici di tradirle per salvare i forti motori metallici, aggressivi che le hanno innamorate. Strepitano di rabbia maschia i motori col tempestoso martellare degli stantuffi e gli scoppi dei brrronchi e il catarro prrrorompente in vapore, irritatissimi di dovere a delle donne e alle loro fragili liquide braccia, la liberazione. Comprendono a mala pena, i motori, che mitraglieri e bersaglieri non bastano; occorrono donne astute per vincere le astuzie femminili della ghiaia, maledetta donna femmina femminile che minaccia ogni slancio maschio rigido e veloce.</p>
               <p>Il sole ha genialmente composto il quadro. Sulla lunga fascia azzurra d’acqua che lo attraversa orizzontalmente sei blindate nere, ognuna con la sua ghirlanda convulsa di donne colorate. Tra blindata e blindata perpendicolarmente sei arabeschi lunghi di biciclette, penne di gallo e fucili arruffati simili a lunghi reticolati in moto. La simmetria è rotta, nell’alto del quadro a destra, dalla vetturetta del capitano Raby, strano canotto nell’acqua verde.</p>
               <p>A sinistra nel basso del quadro l’ultima blindata sembra un sottomarino emerso col suo chiosco-torretta. Vicino a questo un autocarro sembra un veliero capovolto.</p>
               <p>Il quadro è anche sonoro poichè ecco la sua polifonia tocca l’apice di tutti gli acuti in un Vivaaaaaaaaaaaaaa!</p>
               <p>Poi silenzio. Pochi minuti, le friulane, sedute sulla riva conquistata, si riposano contemplando. Appena la gioia pazza è sedata, di nuovo in macchina verso un suono strano gemente, umano e non umano, profondo e aereo, inesplicabile, venuto di lontano di sotto terra o dal cielo, il suono mi fruga nel petto, cerca, cerca, trova e mi pugnala il cuore di una dolcezza straziante acutissima... Sole! sole!</p>
               <p>Sole! Sole! Sole! che galoppi nell’incalcolabilmente vasto e desolato letto del Meduna, gridami, spiegami, quale nuova polpa di gioia hai preparato davanti a noi, dietro l’altissima muraglia fulgente del cielo tuo?</p>
               <p>Il mio motore si slancia. Sapere, sapere, vedere, conoscere. Abbiamo terrore di te, nuova Gioia! Vorremmo fuggirti, eppure già ti beviamo con le nostre orecchie assetate, liquida delizia sonora!</p>
               <p>— Oh! nulla, nulla, o almeno poca cosa! mormora il cuore. È una piccola campana italiana che piange e ci saluta... umile dono della bella Italia liberata ai suoi liberatori!</p>
               <p>La vediamo. È una piccola campana da campaniletto di cappella boschiva. La dondola fra le mani con fatica una esile vecchia tutta bianca, vestita di nero. La piccola campana è tutta sporca di terra poichè fu dissotterrata, un’ora fa, da quelle stesse mani rugose. Sembra un vaso di fiori capovolto, ma ne fioriscono, fioriscono, tante piccole rose di suoni, piccole rose di tenerezza, invisibili ma penetranti e che si spandono: profumo di suono dell’azzurro inebriato. Ansimando, la mia macchina si ferma davanti alla vecchia, senza che Menghini al volante lo abbia voluto. Motore magnetizzato! A destra e a sinistra si svegliano timidamente piangendo altre campane, soavi, languide tremanti e sfinite dalla dolcezza. Accorrono, s’affrettano. Laggiù sotto quei castagni, la sento venire! La vedo! Questa è più grande ed è infilata in un ramo che due donne vestite d’azzurro portano, incespicando nelle zolle.</p>
               <p>Din din daaan daaan din dan din dan. Intanto la vecchia dondola dondola la sua piccola campana. Ha un suono più limpido, più liquido, trasparente di cristallo e d’acqua.</p>
               <p>Forse il metallo non fa che continuare il flebile tinnire delle lagrime che beve. Piange la vecchia dondolando la sua campana. Quasi cade, per stanchezza, trascinata giù dal peso ondeggiante e i capelli bianchi le coprono il viso pacificato. Non ci guarda. China sorveglia meravigliata i bei suoni melodiosi che le gocciano dal cuore. È lei, lei la prima, con la prima campana! Certo è fiera di sentire e vedere che tante tante compagne vengono da tutti i punti dell’orizzonte ruzzolando giù dalle colline e sgorgando dalle valli per suonare, e suonare, suonare senza fine e lagrimare, come le nuvole d’autunno che hanno troppo bevuto, come gli occhi che hanno troppo aspettato.</p>
               <p>Din dan, din dan dan dan din din.</p>
               <p>Tutte le campane sono ormai salvate. Questa più grande comincia con rintocchi lenti, quasi paurosi spandendo un tremolio sonoro; ma presto si fa animo. Dan! Certo quasi non crede alla realtà prodigiosa. È stata nascosta un anno sotto terra in fondo all’orto del prete con tre botti di buon vino spumante da quella furbacchiona della perpetua. Le pioggie hanno fatto trasudare le botti e la campana si è consolata, così, nelle buie notti opache, sotto terra. Ora è un po’ ebbra, le trema la voce.</p>
               <p>È tutta abbagliata dal gran sole. Un’ora fa, un’ora fa con zappe e mani unghiute l’hanno dissepolta. Su, presto, ragazzi, forza! Tira su, tira, tira! È fuori, santa Madonna! Prendi la corda! Giovannino, monta sull’albero! A quel ramo grosso! Presto, fa presto, vengono gli italiani! Sono al fiume. No, no eccoli, eccoli, vengono in automobile, senti il rumore della macchina! Attacca, attacca forte!</p>
               <p>Certo, si sentivano rombare i motori nostri e lo spavento di non essere in tempo affannava il ragazzino che con tutta la forza delle mani deboli stringeva i nodi. «Suona, suona, suona, per la Madonna!» gridavano sotto l’albero. E il ragazzino non riusciva, si disperava, quasi piangeva. Ma ad un tratto lanciandosi giù si appese colle mani al batacchio come un appiccato ed ora, su e giù, su e giù, buttando in alto le gambe; e le mani gli sanguinano lacerate, e finalmente suona, suona, suona.</p>
               <p>Dan dan dan dan dan dan dan dan dan dan dan dan dan dan dan dan dan dan dan dan dan. Il parroco è sotto, pallido, con braccia cadute, le mani aperte la veste tutta infangata. Ci guarda con gli occhi fissi, inebetiti. Parroco sì, prete sì, ma Italiano. Un altro prete viene laggiù col passo che crolla. Ogni tanto si ferma a riprendere fiato. Pietro, il suo campanaro trascina una grossa campana che tintinna sui ciottoli.</p>
               <p>Sono vecchissimi tutti e due. Le donne vorrebbero aiutarlo, ma si rifiuta il campanaro e tra la folla che si apre vuol trascinarla lui, portarla lui fin sotto le ruote della blindata. Nell’ultimo sforzo alza la testa, mi guarda trasognato, poi cade bocconi e il cuore gli si spezza in singhiozzi atroci.</p>
               <p>Dan dan dan dan dan dan dan.</p>
               <p>Allora il vecchio prete si fa largo e alzando la mano che trema dice:</p>
               <p>— Signor tenente, l’altra, la bella, la grande campana, non l’abbiamo potuta portare... Non è sotterrata, ma è così a fior di terra, davanti alla nostra chiesa. Su quella collina... vede? Non può vedere, ma la vedrà... Un anno fa il colonnello austriaco, quella canaglia, che Dio non gli perdoni, è venuto a prendermela coi soldati. Prima ho supplicato, poi ho detto a quelle anime dannate che non potevo, non potevo dargli la mia campana. Allora i soldati hanno sfondato la porta della chiesa e sono saliti sul campanile. Subito io chiamo tutti i contadini e le contadine, e tutti in ginocchio, e io gridavo; ho poca voce, signor tenente ma gridavo: «Se Dio c’è ancora sull’Italia, Dio non può permettere che la campana sia strappata! Non sarà, non sarà, non sarà strappata!» Urlavo, urlavo: «Non sarà, non sarà strappata!» Che brutto momento, signor tenente! I soldati ridevano e sghignazzavano dall’alto del campanile. Li vedo ancora che gridano in tedesco ai contadini di scansarsi. Tutti piangevano. Hanno rotto il muro, quelle canaglie, per staccarla. Poi giù, l’hanno buttata.... Che urlo e che fragore! La grande mia campana è caduta giù, ma era tanto pesante e c’era stata tanta pioggia, ed è entrata, entrata, dentro dentro nella terra. Non si vede quasi più. Ma ora viene il bello, signor tenente; e rido ora come allora non piangevo più. Gli austriaci coi buoi con le corde, con le leve, coi cavalli, cogli asini – ci avrebbero messo sotto anche tutti i porci delle famiglie loro che son porci – hanno tirato, tirato la mia campana per un giorno e una notte! Ma la mia campana non si è mossa più. Questa è l’altra, la più piccola. Gennaro falla sonare. Su, forza, ti aiuto io.</p>
               <p>Intanto un bambino s’avanza verso di noi tirando colle due corde sulle spalle e intorno alle braccia un asinello e una vacca magrissimi. Vissero un anno murate vive, quelle due bestie, in una specie di nicchia, nutrite da quel bambino che penetrava di tanto in tanto per un buco. Non stanno troppo male. Guardano attonite la campagna e soffiano. Mentre un contadino attacca al loro collo due campanacci pesanti. Vorrei implorare pietà per l’asinello che certo non reggerà allo sforzo. Ma chi mai può sentire la stanchezza, ora? E le due povere bestie vengono avanti suonando suonando:</p>
               <p>Dan – dan – dan – dan – dan – dan.</p>
               <p>La polifonia delle campane che si moltiplicano prodigiosamente cresce, si gonfia fondendo insieme tutte le stranezze e tutti i languori nostalgici di quei suoni patetici.</p>
               <p>Non sono più campane poichè sepolte, strappate dai loro campanili e vaganti nella campagna. Riscossa tragica della gioia generale. Esprimono col loro suono ogni brivido, ogni singhiozzo, ogni tormento, ogni angoscia tipica d’infiniti corpi umani contorti da spasimi diversi d’attesa, dolore, tortura disperazione speranza felicità.</p>
            </div>
            <div type="div2" rend="P148">
               <head>XXIII.<lb/>MASSAGGIO DEL CORPO DIVINO DELL’ITALIA</head>
               <p>— In macchina, in macchina! grido ai miei soldati. Al volante, Menghini!</p>
               <p>Guardo energicamente negli occhi bagnati di lacrime dei miei soldati. Hanno capito. Hanno capito. Poi ammonisco rudemente il mio cuore: «Hai avuto ragione di piangere, cuore mio, ma ormai sei inzuppato di lagrime come un fazzoletto d’addio. Basta! Non piangere più! Oggi è giorno di guerra! Abbiamo vinto, bisogna stravincere! Hai abbastanza subìto l’incantesimo sonoro. Non sono campane! Strappate dai campanili, sotterrate con furia gelosa, esse rinascano mutate! Sono i bronzi melodiosi del genio Italiano che non poteva subire manipolazione straniera. Conservarono sotterra il timbro profondo e l’ampia virtù suggestiva. È il genio della nostra razza che risuona ancora intorno a noi. È la forza creatrice italiana colla sua commovente elasticità di balzi armoniosi, le sue arrampicanti fioriture di note che sanno l’ampio anfiteatro di echi carnali del golfo di Napoli, e le cadenze flessuose delle colline toscane, e i burroni muggenti d’organo dei valloni abruzzesi. Non piangere! Canta, o mio cuore! Canta, batti, romba rotolando tutte le erre d’una furente velocità.</p>
               <p>«Senza nostalgia, senza languori, senza abbandoni mistici, lontano dalle Madonne e dai campanili! Ricordati che nelle città, altre campane prostitute vorrebbero aizzare con falsi annunzi di pace prematura gl’interni salvatori dell’Austria passatista! Sia il tuo canto un martellare, preciso, rettilineo che scalando il cielo, su, su, colpisca le vetrate delle chiese perchè il cristallo infranto si sganasci anch’esso annunciando la nostra vittoria! Su, slanciati, mio cuore motore, su questa bella strada che taglia le più ricche, eleganti variopinte campagne della terra! Sono i capelli sparsi dell’Italia Divina! Noi ne conquistiamo il seno, le belle spalle, su su, verso le due braccia tornite, tanto tempo incatenate e la mano sinistra inanellata di mare: Trieste!... e la mano destra più rude e muscolosa: Trentino!»</p>
               <p>O Italia, o femmina bellissima viva – morta – rinata, saggia – pazza, cento volte ferita e pur tutta risanata, Italia dalle mille prostituzioni subìte e dalle mille verginità stuprate ma rifiorite con più fascino di verde pensoso e di ombrie pudiche. Sono io, io il futurista che primo ti libero il petto baciandolo col mio delirante amore!</p>
               <p>Cosmica fusione del mio corpo col tuo! Ti sento, ti sento, ti sento! Ti prrrrendo, ti prrrrrendo, ti prrrrrrrrendo! Sei grande, grande, lo so, e non ti posso tutta contemplare!</p>
               <p>Eppure, senza sognare senza perdere la ragione, t’immagino tutta, ti vedo! Questa rosea carta geografica, che ho fra le mani, vibra, vibra, mentre io corro nella mia blindata. Vibra l’elegante forma rosea sulla carta! Non è più carta, diventa carnosa! Freme, respira, palpita e spalanca sempre più le braccia nella crescente e trasfigurante velocità del mio motore in sogno! L’impeto virilissimo di questo mio motore che è insieme cuore, sesso, genio ispirato e volontà artistica, entra in te, con rude delizia per te, per me, lo sento! Sono lo strapotente genio- sesso futurista della razza tua, il tuo maschio prediletto che ti ridà penetrandoti la rifecondante vibrazione!</p>
               <p>Ah! se potessi avvilupparti tutta in un unico immenso bacio, sintesi ultima di tutti i baci che la tua bellezza florida ha suscitato nei padri, dei padri nostri e in quelli morti per te e nei 500 mila eroi dell’Isonzo, del Carso, del Piave.</p>
               <p>Non sono pazzo! Nè allucinato! Creo, creo il tuo fantasma, la tua statua che non è di bronzo, nè di terra, ma umana, viva, di carne. È forse un pazzo, lo scultore geniale? Tale io sono, ispiratissimo, ma con lucido controllo tenace e sapienza di mezzi! Con questo bollore di sangue che ridipinse il mondo, con questa respirante carta geografica, e con una piccola lettera d’amore bagnata di sudore sotto la mia giubba, e forse di lagrime, poichè è la lettera di un’amante ideale, una italiana, che mi scrive il suo pazzo desiderio di cancellare Caporetto!... Con questo, con questo, io compio il miracolo!...</p>
               <p>Sì, sì, Italia! Ho sotto la giubba una lettera d’amore! È lei che mi scrive! Una Italiana! Bellissima! Non la ricordi? È tua figlia. Ti somiglia. I suoi capelli hanno la morbida serica fluidità dei tuoi boschi. Pensa al più sognante declivio della tua più languida collina e ti sarà facile immaginare quelle guance tenere sensuali calde di pesca e magnolia. Soltanto certe curve dei tuoi fiumi ricordano un poco l’invito sinuoso delle sue labbra! La sua voce evoca il canto delle onde notturne nello stretto di Messina udito da un areoplano volante a 1000 metri. Lenti archetti di dolore su violoncello d’oro giocondo. Glauche chitarre di roccia con lunghi accordi d’acque che s’infrangono. Arpe elastiche di vento con pizzicati di lampi allegrissimi. E piangenti clarini smarriti in meandri di pazzie colorate.</p>
               <p>Lei! Lei! Se cammina, ondeggia come un fumo lieve innamorato del cielo.</p>
               <p>È tua figlia, o Italia! Le parole carezzevoli della letterina sua tremano sul mio petto, insorgono, susurrano, suonano. Sono le sue tenerezze che odo, ma anche le tue, le tue! Sei tu che rispondi ai miei baci, tu, Italia, che mi gridi con le sue parole: Amore, amore, amore!</p>
               <p>La mia passione parla così nella velocità amorosa della mia blindata 74 che attraversa correndo i villaggi e le loro schiumanti ondate di grida, braccia, fiori, campane agitate.</p>
               <p>— Vivaaaaaaa! Vivaaaaaaa! Dan dan dan.</p>
               <p>Ti prendo, ti prendo, ti prendo, Italia! E sono geloso di te, geloso! Tutti ti amano, tutti ti amano, tutti ti vogliono! Io ti voglio per me! I miei soldati hanno strani visi pieghettati arsi da un forsennato desiderio di te! Sento l’acciaio di queste pareti bruciare di voluttà per te! L’occhio orizzontale di questa mia 74 d’acciaio già si muta nel delirio in una calda bocca dalle potenti labbra affamate di te! Stride e strilla tutta la mia blindata! Ha un tono quasi brutale! Non sa più contenere la sua follia per te!</p>
               <p>— Sono io, son io che ti bacio! urrrla la mia blindata 74 — Sono io che ti bacio! Io sono la bocca d’acciaio veloce che scivola sulle morbide colline del tuo seno, sulle ben tornite montagne delle tue spalle, baciandoti tutta, avidamente, con lussuria! Sono io che ti bevo e mangio tutta di baci minutissimi rapidissimi, Italia mia, donna-terra saporita, madre-amante, sorella-figlia, maestra d’ogni progresso e perfezione, poliamorosa – incestuosa, santa – infernale – divina!</p>
               <p>In sogno ho ascoltato queste stridenti parole d’amore della mia blindata. Ma bruscamente morso dalla gelosia urlo:</p>
               <p>— Via! Basta! non facciamo scherzi! Non ti permetto queste libertà! È mia, è mia, comprendi? È tutta mia, l’Italia bella! È da tempo, da tempo, da tempo che l’amo, d’un amore preciso – confuso, eterno – istantaneo! Profondo amore spiritualissimo, religioso! Un amore in ginocchio, prosternato e insieme un amore sensuale tutto morsi, baci graffi carezze rudi! Un amore che s’infittisce e s’insuccolenta, ghiotto, ghiotto nell’Italianissimo sugo d’un buon piatto di spaghetti alle vongole napoletano! Tu non sai cosa vuol dire assaporare con mille labbra l’Italia nel giallo risotto alla Milanese e nel polisaporico minestrone! Dopo lungo girovagare di lingua e di palato fra le plagiarie insipide culinarie estere, godere un piatto italiano! Ah, ah! Questo è un amore senza confine ed ha le smisurate minuziose e chilometriche voluttà del sole quando in Agosto possiede la Terra!...</p>
               <p>Ed anche la girante oleosa carezza d’un battello a vapore che beatamente prende in giro colla sua scia l’isola di Capri, mammella della Terra, emersa dalla tenerezza lunare come da una serica camicia ideale!</p>
               <p>Non bisticciamoci, mia cara 74! Non sei una bocca! Tu sei l’alcova d’acciaio veloce, creata per ricevere il corpo nudo della mia Italia nuda, che ora, con grazia, per i graziosissimi piedi trascino dentro, dentro, dentro di te! È già dentro, e fra le mie braccia!</p>
               <p>I villaggi salutano il mio amore irruente, eloquente, e vittorioso.</p>
               <p>— Vivaaaa! Vivaaaa! l’Italiaaaa! Dan dan dan. Han ragione quei villaggi di acclamare, elogiare la mia amante divina! Tanto bella così, assopita! Ma un po’ stanca per i troppi baci e le carezze accanite! Giovane, fresca, come prima della schiavitù. Languidamente ha concesso il suo corpo al massaggio sapiente della nostra offensiva. Abbiamo subito ottenuto la rimozione delle piccole rughe che deturpavano i suoi fianchi. Le nostre ruote ora premono come pollici veloci sulla sua pelle ancora un po’ insensibilizzata da un anno di nefasta cocaina. Il massaggio fu in un primo tempo feroce. A cannonate, sì, a cannonate praticammo nella palpebra destra istriana il taglio d’una piega sovrabbondante di tessuto, poi ricucimmo i margini della ferita con punti fitti e sottilissimi di spie.</p>
               <p>L’Italia porterà gli occhiali affumicati per qualche anno, poi la cicatrice rossastra sopra e sotto la palpebra sparirà. Per affrettare, un colpo di pastello e di legislazione geniale. Intorno alla bocca che ha nome Piave vi fu gran fervore di lavoro. Con un bombardamento sul labbro superiore, Caviglia massaggiatore esperto, incise e asportò triangoli di tessuto carnoso nel punto di congiunzione tra il labbro e il naso: Vittorio Veneto. Questo massaggio non soltanto restaurò, ma abbellì. Fu così aumentata la potenza espressiva della bocca Piave.</p>
               <p>Tirammo a pulimento e riducemmo a forma rettilinea colline rincagnate. Colle mitragliatrici, fra poco, faremo abbondanti iniezioni per correggere le depressioni della linea frontale. Il piombo iniettato si trasformerà in tessuto connettivo. Livelleremo gli incavi e le depressioni morali del bel collo pieno di volontà. Tramuteremo il mento, un po’ molle, in mento pronunciato, volitivo audace insieme e piacevole. Ora la squadra ci aiuta cannoneggiando incisioni nelle regioni capellute sopra gli orecchi – golfi Adriatici.</p>
               <p>Presto, presto, si spianino a cannonate le rughe frontali scavate dal dolore. Un colpo di lancetta qui, uno strofinamento di ruote là, e sarà compiuto il perfezionamento dei suoi connotati femminili. Voglio ridare al viso della mia Italia la tinta dei cieli di Sicilia. Già mi scivolano fra le mani gli aliti africani usi a fasciare i fianchi dell’Etna. Ho anche a mia disposizione questo morbido cielo, panno impregnato di soavità misteriose... Non sono forse io il padrone assoluto di questo universo diventato per me un prodigioso Istituto di bellezza? A 50 o 60 chilometri sulla mia destra posso prendere il mare, morbidissima spugna azzurra inzuppata di lozioni orientali. Ecco col mare-spugna azzurro cancello le lividure e le arsure del viso dell’Italia che riprende la freschezza saporosa della gioventù. Poi l’accarezzo con questo cielo di panno imbevuto d’Oriente illanguidito. Il viso si assopisce.</p>
               <p>— Menghini, come va il motore?</p>
               <p>— Senta, signor tenente; canta come un flauto. Tuvvvvvvvv Tuvvvvvv vrrrrrr vrrrrrrr.</p>
               <p>Il motore aveva come me sete, sete, dopo tanta passione bruciante.</p>
               <p>Fiuto la maestosa, freschissima bevanda saporosa d’azzurro: il Tagliamento! Se il ponte del Torrente Arzino è ancora in piedi saremo presto al Tagliamento. Presto, giù per le discese a zig-zag e nelle grandi S temerarie della strada, correva la mia 74 girando intorno alle colline sempre più aspre e rocciose che prendevano arie di montagne imprevedute con roccioni strapiombanti, svolte, svolte, e svolte.</p>
               <p>Ad una spasmodica velocità, come il sangue corre nelle vene, correvamo nelle vene dell’Italia, su e giù per i suoi muscoli saldi. Era fuori di noi l’Italia, ed era anche nella blindata, addormentata fra le mie braccia, col suo placido respiro melodioso. Tuvvvvv Tuvvvv....</p>
            </div>
            <div type="div2" rend="P148">
               <head>XXIV.<lb/>UN PARTO IN BLINDATA</head>
               <p>In volata coi bersaglieri ciclisti che corrono a destra e a sinistra delle blindate sentiamo tutti che s’avvicina per noi l’ora di un urto violentissimo col nemico. Sentiamo che sull’Arzino e sul Tagliamento gli Austriaci ci sbarreranno la strada di Stazione per la Carnia, tentando così di impedire la cattura d’un’armata di circa 50.000 uomini e relativo carreggio cavalli e bestiame in marcia da Gemona verso il corridoio di Chiusaforte e Tarvis.</p>
               <p>La partita è magnifica. Una frenetica passione sportiva ci invade. Il record da vincere è allettante. Siamo pronti a qualsiasi combattimento, ma preoccupati sopratutto di velocità. Evitare ad ogni costo qualsiasi fermata. I bersaglieri ciclisti vogliono quanto noi giungere ad ogni costo prima che i ponti siano fatti saltare. Non ci curiamo più delle spalancate acclamazioni di popolo accalcato nei villaggi.</p>
               <p>— Vivaaaaaaa! Dan dan dan.</p>
               <p>Abbiamo altro da fare che intenerirci. Il colonnello De Ambrosis che comanda l’intera colonna è in testa con la sua motocicletta, e dietro con noi i bersaglieri ciclisti tuffano in avanti sul manubrio le loro facce arroventate che brillano di sudore fra i globi rotolanti del polverone.</p>
               <p>Per la strada che su e giù serpeggia fra colline boscose, roccioni e montagne formiamo uno strano treno impazzito in fiamme, che disprezzò i binari e i tunnel per sfrenato amore d’ogni bella curva italiana.</p>
               <p>Siamo anche divenuti una fantastica macchina dell’anno 3000 composta d’un serpeggiante tubo mostruoso, forato da mille bocche fumanti e corrente sopra la sua infinita orologeria di ruote.</p>
               <p>— Il Tagliamento! Il Tagliamento! Il Tagliamento!</p>
               <p>Potente nome italiano ultra magnetico, tante volte bevuto in sogno dopo Caporetto. Ne vedo scintillare i nastri argentei nell’occhio orizzontale della blindata. Danzano quei nastri, diventano lettere d’argento svolazzanti, le lettere stesse di questa parola forte e sonora: Tagliamento.</p>
               <p>Ad uno svolto rallentante cento voci di donna:</p>
               <p>— Il ponte è rotto! il ponte è rotto! Gli Austriaci! Viva l’Italiaaa!</p>
               <p>Tre secondi dopo Dzing dzaang dzing, la mia blindata suona sotto le prime pallottole. Mi volto per verificare la chiusura delle feritoie. I miei mitraglieri puntano con due mitragliatrici in cupola. Do l’ordine a Menghini di mettere il motore in seconda e di avanzare lentamente.</p>
               <p>A destra e a sinistra i ciclisti sono tutti calati giù nei fossi, e riparandosi dietro le biciclette e i paracarri rispondono con una fucileria violenta alle mitragliatrici austriache. Siamo sulla curva della strada, fra le case di Flagonia spaziate sulla riva dell’Arzino. Il ponte è saltato. Ne vedo i due segmenti crollati giù nell’acqua fresca, argentea, azzurra, placida, che scorre col suo mormorio pacifico.</p>
               <p>gggggg ssssss gggggg.</p>
               <p>Breve pausa di silenzio. Feroci grandinano tempestano le mitragliatrici austriache. Due, quattro, sei. Sono almeno sei. Ci bersagliano dall’altra riva, che è montagnosa e ci domina.</p>
               <p>ta-ta-ta-tatatatata tatatatata</p>
               <p>giaaaaa giaaa giaaaa di echi</p>
               <p>pic pac pam pam paac</p>
               <p>giaaaa vuluit vrit vrit.</p>
               <p>Il colonnello De Ambrosis ritto accanto alla sua motocicletta; bell’uomo forte, muscoloso, testa rude, con una serra multicolore di medaglie sul petto, alza il braccio sventolando la mano.</p>
               <p>I suoi bersaglieri hanno capito. Agilmente si squagliano giù dalla strada per le scarpate cosicchè avanziamo soli noi sulla riva dell’Arzino. Autoblindate tutte chiuse ognuna con le due mitragliatrici che sputano fuoco rabbioso fuor dalla cupola fasciata di bianco, rosso, e verde.</p>
               <p>Siamo sei piccoli forti neri d’acciaio, con vibranti, rombanti bronchi metallici e catarro inesauribile. La mia 74 è giunta davanti al ponte crollato. Vedo a cento metri sulla destra e sulla sinistra del ponte ricomparire i bersaglieri ciclisti che guadano in ordine sparso l’Arzino. Ognuno corre colla sua bicicletta a mano, per dieci, venti metri, poi si appiatta dietro un masso, nell’acqua e fa fuoco. Stupidamente le mitragliatrici austriache non si curano di loro, accanendosi tutte contro di noi, con ruvidissimi sventagliamenti e feroci spazzolate di proiettili sulle nostre blindature che tintinnano. Miagolii delle giunture. Nitriti dei parafanghi colpiti.</p>
               <p>Infernale strimpellamento di note chiare, argentine. Questa, nota, però, sorda, si spacca. Ho la sensazione di essere in un enorme tamburo sudanese martellato da un magdi che chiami a raccolta cento tribù per una guerra sacra.</p>
               <p>Ghiandusso mi porge gli occhiali d’acciaio paraschegge. Ma io li do a Menghini. Preferisco comandare cogli occhi nudi fissi nel grande occhio orizzontale della blindata. Vedo e controllo tutto. La strada intorno schizza polvere sotto la grandinata di ferro che prende di mira la mia 74.</p>
               <p>Mi sembra di essere l’impiantito di una platea durante un veglione. Ho come una pressione di acqua sul capo. Sono forse in fondo al mare, palombaro preso a codate da squali di bronzo? Però, dentro, tutto procede con ordine perfetto. La mia mitragliatrice di cupola spara rubinettando i suoi bossoli vuoti contro il mio gomito destro. I nastri si seguono filando nelle mani sollevate di Ghiandusso. Ad un tratto, una mitragliatrice s’inceppa. Ripiglia. Poi, secondo inceppamento. Le mie due mitragliatrici tacciono. Approfitto della sosta per salire in cupola. Caccio la testa nella botola-osservatorio.</p>
               <p>Dietro le case di Flagonia una folla di popolo segue coraggiosamente allo scoperto le sorti della lotta. Più lontano, sul bianco della strada, un galoppo di cavalli nel polverone dorato. È la nostra batteria a cavallo che giunge.</p>
               <p>Danza di corpi grigio-verdi su groppe tumultuose, criniere al vento, scintillii e grondare di luce sulle ruote-raggiere. Con rapida manovra si ferma. Il primo cannone ha già puntato la sua volata lucente contro gli austriaci. Tutti gli uomini a terra dietro l’affusto.</p>
               <p>Sulle pariglie che ripartono il polverone s’innalza spiraleggiando, sino al sole che certamente comanda in persona la batteria. La sua tonda faccia di metallo in fusione tutta divorata dalla sua stessa bocca urla:</p>
               <p>— Fooc!</p>
               <p>Squarcia di vampa rossa-blu fra le case.</p>
               <p>Spraang spraaang di granate sulle creste verdi. Un secondo pezzo è puntato. Le mie due mitragliatrici riprendono il loro ritmo di laminatoio. Tatatatatatatatatata.</p>
               <p>— Fermate il fuoco!</p>
               <p>Mi volto e fermo i miei mitraglieri, mentre nell’occhio orizzontale della blindata vedo uno spettacolo inatteso: Bianche sbocciano 2, 3, 4, 5, 6 bandiere nel verde dei boschi alti occupati dagli Austriaci. Il sole completa il tricolore. Mentre il nostro fuoco a malincuore rallenta e si spegne vedo fra i paracarri della strada sull’altra riva un tenente ungherese che s’avanza seguito da un trombettiere. Questo si ferma e voltato verso di noi, suona male tre lunghe note fesse. Dietro la tromba che scintilla un bandierone grottesco, lenzuolo bianco un po’ sporco attaccato a un lungo ramo, è portato da un caporal maggiore mingherlino in uniforme verde, che regge male il peso.</p>
               <p>Noi ridiamo in blindata. Breve silenzio morbidamente spazzato dal fruscio delle acque. Ghiandusso grida:</p>
               <p>— Signor tenente, la Zazà partorisce!</p>
               <p>Emozione travolgente. Vocio e tumulto all’interno. Feritoie e sportello, tutto è aperto. Ed ecco fra le coperte, che Ghiandusso solleva maternamente, la mia piccola Zazà coricata sul dorso tutta tremante, cogli occhietti neri pieni di implorazioni, colla lingua fuori, palpita affannosamente. Tra le gambe aperte della povera bestia un grappoletto nero viscido si agita. Bosca che è entrato nella blindata vicino a me, dichiara con autorità:</p>
               <p>— Lasciami fare: io me ne intendo.</p>
               <p>Si rimbocca le maniche e lentamente, con maestria, afferra bene il grappolo vivo tirando fuori così a poco, a poco una piccola forma lurida, nera, molle, scivolosa di cagnolino che sembra fatto di liquerizia.</p>
               <p>— Già morto! dice Bosca.</p>
               <p>— È naturale! sentenzia Ghiandusso. Un padre austriaco non può mettere al mondo che dei cadaveri!</p>
               <p>Poi accarezzando la testa dolorante della Zazà che trema a zampe aperte, come se volesse partorire ancora:</p>
               <p>— Imparerai, puttanella, a far l’amore col nemico!</p>
               <p>Fuori nella vampa del sole meridiano urla, schiamazza gesticola tutto il popolo di Flagonia. Tre donne mi si avventano contro:</p>
               <p>— Signor tenente, non creda a quelle canaglie!</p>
               <p>Intanto il tenente ungherese col trombettiere, il caporal maggiore e relativo bandierone di tela sporca, si sono arrampicati su per i rottami del ponte ed hanno raggiunto la nostra riva.</p>
               <p>Il colonnello De Ambrosis e il capitano Raby bendano il tenente parlamentare e lo fanno salire nella nostra vetturetta. Il capitano Raby che prende il volante mi dice:</p>
               <p>— È un trucco! Pretendono che l’armistizio sia già firmato. Io non ci credo! Vogliono guadagnar tempo e sfuggirci dalle mani. D’altra parte, capirai, De Ambrosis vuole rispettare le norme internazionali. Vado col parlamentare al Comando.</p>
               <p>Mentre Raby fila in vetturetta, un borghese di Flagonia si precipita ai miei piedi:</p>
               <p>— Le do mille franchi, signor tenente, mille franchi, se mi lascia ammazzare quel porco!</p>
               <p>Io lo calmo con un gesto. Soldati, mitraglieri e bersaglieri si accalcano.</p>
               <p>Sull’altra riva s’avanza un corteo pomposo, formato da un maggiore degli ussari ungheresi, tre trombettieri e tre ussari tutti a cavallo. Le tre trombe marzialmente alzate a bere il sole, stonano 6 note sbilenche derise dagli sghignazzamenti meridionali degli echi e dalle furbe risatine gazose dell’acqua dell’Arzino. Scoppia intorno a me una fucileria di pernacchi napoletani.</p>
               <p>Giunto in faccia a noi, sull’altra riva, il maggiore scende da cavallo, e inizia una serie di buffi equilibrismi giù per il segmento crollato del ponte, poi su, in bilico, lungo il parapetto dell’altro segmento. Appare sull’orlo della muratura. Si sforza di scavare col piede una base piana, poi rimane curvo protendendo la faccia magra, nervosa, verdastra, astuta, e appoggiandosi colle due mani sul bastone. Un vuoto di 20 metri lo separa da noi.</p>
               <p>Un bersagliere napoletano grida:</p>
               <p>— Bisogna buttarlo cape ’e sotto e piedi in cielo!</p>
               <p>Il maggiore con cattiva pronuncia francese dice:</p>
               <p>— Je suis herr major Paxis de Pakos... L’armistice a été déjà signé! J’ai reçu l’ordre par telephone.</p>
               <p>Menghini che ha un’irrefrenabile allegria infantile trasforma le parole <hi rend="italic">herr major</hi> in <hi rend="italic">armaiol</hi>, e attacca il ritornello.</p>
               <p>— È venuto l’armaiol, è venuto l’armaiol! Paxis de Pakos! Ah! Ah! Questo è infatti la pace delle pacche!</p>
               <p>Lo faccio tacere e rispondo all’ungherese:</p>
               <p>— Non crediamo ai vostri trucchi... Comprenez-vous l’Italien? L’armistice n’a pas encore été signé.</p>
               <p>— Je vous donne ma parole.</p>
               <p>— Vous n’avez jamais eu de parole! Ces drapeaux blancs sont un traquenard pour sauver le corps d’armée de Gemona. Mais nous vous prendrons tous comme dans une souricière.</p>
               <p>Sull’altra riva appare un automobile. Ne scende un ufficiale di stato maggiore austriaco con pentolino celeste, che si accinge alle ormai aspettatissime e divertenti discese e salite in equilibrio sui segmenti crollati del ponte. Questo secondo ufficiale è molto vecchio e un po’ frollo. Incespica, ruzzola, si rialza, afferra le mosche per non cadere. Tutta la nostra riva crepita di risate e pernacchi.</p>
               <p>Il vecchio ufficiale ha il viso congestionato, ansa, s’aggrappa, bestemmia in tedesco, perde il pentolino che ruzzola celeste nell’acqua blu. L’ilarità raddoppia nelle gallerie e anche in piccionaia sui tetti delle case di Flagonia, dove donne e bambini applaudono e fischiano. Ogni atmosfera di guerra è scomparsa: siamo veramente in un circo equestre.</p>
               <p>Il maggiore Paxis de Pakos guarda anche lui i buffi esercizi del suo collega e quando questo si è rimesso sul capo il pentolino celeste grondante, frena a mala pena una risata.</p>
               <p>Tutti i soldati urlano: «Austria caput, Austria caput! Austria caput!»</p>
               <p>Il maggiore ungherese ne è convinto quanto noi, e il suo viso assume un’aria umile e melliflua nell’indicarmi con la mano una nostra motocicletta:</p>
               <p>— Zer gutt... Bonne, cette machine!</p>
               <p>— Tout ce que fait l’Italie, rispondo io con tutti i polmoni, est excellent! Nous autres Italiens nous faisons la guerre et les machines mieux que les autres! Aves-vous compris?</p>
               <p>La nostra irritazione sale, con la notte gelata, verso le prime stelle che ironiche deridono la leggendaria buona fede credenzona italiana. Bestemmiando, bersaglieri e mitraglieri accendono i fuochi sulle due rive, a destra e a sinistra degli ungheresi che accendono anch’essi dei fuocherelli timidi. Il freddo notturno aumenta. Un bersagliere, tendendo il pugno, grida:</p>
               <p>— Se, come è certo, si tratta di un semplice trucco, le sgozzo io quelle carogne!</p>
               <p>Ma il colonnello De Ambrosis ha dato ordini severissimi: Non saranno toccati ma fatti prigionieri, appena saremo convinti della loro malafede. Ormai la vittoria è certa, completa, assoluta. Concederemo loro al massimo un’abbondante dose di calci nel sedere.</p>
               <p>Nel cucinone di un casolare mi corico nel fieno fra Volpe e Lattes. Al centro un grande fuoco, con lingue smisurate e roteanti criniere di scintille. Lo circondano le corpulenze nere di bersaglieri e mitraglieri accoccolati, seduti o in piedi. Alcuni pietrificati dal sonno. Tortuosi sforzi di gambe gonfie di stanchezza che cercano di allungarsi.</p>
               <p>Un bersagliere dorme con la testa fra le braccia incrociate sulla spalliera della seggiola. Non si sveglia benchè il suo polpaccio-gambale fumi abbrustolito dalle fiamme e i suoi scarponi siano cotti.</p>
               <p>Facce di terracotta sull’ardore della vampa. Vetrificazione di occhi ebbri di fatica che si tuffano nell’al di là divino della pace prossima imminente. Facce rovesciate all’indietro come di nuotatori che facciano il morto nella corrente felice, sicura della vittoria.</p>
               <p>Bosca entra:</p>
               <p>— Bisogna assolutamente vegliare, Marinetti! Raccontaci una tua avventura originale, ma veramente originale!</p>
               <p>— Preferisco raccontarvi un’avventura del mio amico Fiordalisi. Un bel tipo, Fiordalisi! Sempre allegro. Sottotenente effettivo, venuto della bassa forza. Ha ricevuto al primo passaggio dell’Isonzo a Plava nel 1915 una palla che gli ha attraversato il collo e spaccato la mascella. Ha sul labbro inferiore una grossa, tonda protuberanza che gli permette, dice lui, di baciar meglio le donne. In realtà le bacia con la sua ferita. Sensazione interessante per una donna patriota e sensuale. Quella bizzarra protuberanza gli serve a trasformare la sua bocca in una vera orchestra. Imita a meraviglia animali, insetti, fucileria, bombardamento. Un vero numero da caffè concerto e un ottimo declamatore di parole in libertà! Suo padre, colonnello dei carabinieri, si distinse nella lotta contro i briganti e specialmente contro Musolino. Forte razza avventurosa; ma il figlio supera il padre. Dai venti ai ventiquattro anni ha girato tutto il mondo con suo fratello, facendo mille mestieri; dal decoratore in cemento al dilettante questurino. Rimase mezzo morto per tre giorni a Odessa dopo una terribile bastonatura. È un attaccabrighe simpaticissimo. Anche un magnifico narratore. Peccato che non sia qui: ve la racconterebbe stupendamente la sua buffa avventura in Russia! Dunque Fiordalisi era l’amante fortunato di una bella signora russa che lo riceveva ogni notte nella sua casa di campagna a parecchi chilometri dalla città. Una strana casa di campagna, enorme, con innumerevoli camere e corridoi pieni di mobili d’ogni specie e d’ogni stile senza ragione estetica, nè utilità apparente. Date le continue assenze del marito panciuto e ubriacone, Fiordalisi ci passava anche le giornate bighellonando e curiosando di camera in camera, perdendosi talvolta nel labirinto dei corridoi senza spiegarsi perchè i numerosi amici che venivano a trovare la signora si accalcassero sempre nella camera da letto, unica camera abitata e dotata di illuminazione. Una notte, poco prima dell’alba vocio e trambusto nel cortile:</p>
               <p>«— Mon mari!... Mon mari! grida la signora, cache-toi! vite!</p>
               <p>«Fiordalisi nudo non trova nella camera che una tenda troppo corta e si nasconde dietro di essa. Il marito entra sbuffando, spingendo avanti con passi rapidi il suo gran ventre, come una prua, apre un baule come per scegliere delle armi, discute violentemente colla moglie, la respinge con un pugno e si mette a frugare nella camera. Poi si ferma, sembra convinto, si sdraia in una poltrona e accende un sigaro. Fiordalisi sospeso sulla punta dei piedi per nascondersi meglio sotto la tenda troppo corta, era anche disposto a rimanere così tutta la notte. Disgraziatamente la donna sapendo l’amante in quella dura condizione e vedendo il marito sprofondato in poltrona, comincia a seccare quest’ultimo per indurlo a mettersi a letto. Il marito rifiuta, discute, poi d’un tratto insospettito ricomincia a frugare. Fiordalisi scoperto si slancia nel corridoio. Terribile inseguimento tragicomico e pericoloso per le stanze buie. Il marito era armato di una vecchia scimitarra che completava operettisticamente lo strano palamidone imbottito che gli serviva di giacca e cappotto. Ad ogni svolta Fiordalisi caccia contro la pancia dell’inseguitore un mobile preso a caso con relativi ninnoli, cristalli, vasi e vasetti crollanti. Corsa di ostacoli con frastuono infernale. Dietro al marito ansava la moglie scarmigliata, in camicia, con pianti, singhiozzi e braccia in convulsione. Fiordalisi, però, ricorda che quelle manifestazioni, pur nell’ansia della fuga gli apparivano strane, poco sincere, certo affettate. Ma la scimitarra minaccia ed egli fugge, fugge con salti acrobatici.</p>
               <p>«— Avevo, dice Fiordalisi, una stanza di vantaggio.</p>
               <p>«Stamattina, inseguendo gli austriaci, ho pensato che essi hanno una stanza di vantaggio e mi è venuta in mente l’avventura di Fiordalisi. Bisogna domani costringerli a saltare dalla finestra. Fece così Fiordalisi quando si vide perduto e cadde per fortuna su un pergolato. Era nudo, si scorticò tutto il corpo e rimase quasi infilzato. Ma dopo un attimo, alzò la testa e vide con sbalordimento alla finestra il marito, che guardandolo con faccia rasserenata e gioviale sentenziava:</p>
               <p>«— Ces amoureux sont de vrais sauvages! Pas civilisés du tout! De véritable cannibales. Si je continue a me souler chaque soir, ils finiront par me manger toute ma femme! Ah! ah!...</p>
               <p>«Fiordalisi si lasciò scivolar giù dal pergolato. Trovò in una stalla un palamidone del genere di quello del marito, imbottito e sudicio come quello, e se la svignò. Questa è una storia simbolica, amici. Accidenti ai ritardi! Appena il capitano tornerà, bisogna subito saltare addosso agli austriaci prima che se la svignino come Fiordalisi!»</p>
            </div>
            <div type="div2" rend="P148">
               <head>XXV.<lb/>UN ESERCITO IN TRAPPOLA</head>
               <p>Il capitano Raby è tornato irritatissimo. Alla Divisione non si parla affatto di armistizio; ordine di continuare l’inseguimento senza tregua. Col tenente Bosca e il capitano, al lume delle torce nell’acqua gelatissima, cerchiamo un guado praticabile. Il letto dell’Arzino è pieno di bombe a mano, migliaia e migliaia buttate via dai reparti austriaci fuggenti. Prima di spingere le blindate nell’acqua bisogna fare una scarpata nella riva opposta che è scoscesa. Tutti all’opera con zappe e badili. Notte accanita, ma faticosissima al lume incerto delle torce, rallegrata soltanto da una gara esilarante di bestemmie formidabili contro la slealtà austriaca e la dabbenaggine italiana poichè di giorno si lavora meglio e si fa presto. Ai primissimi pallori del cielo siamo tutti tesi sulle corde. Sentiamo che laggiù un giorno eletto stira le lunghe braccia di luce, un giorno che incoronerà tutti gli eroismi. La corrente è forte, ma i motori moltiplicano i poderosi colpi di reni e le ruote non si incagliano. Tutto procede con precisione miracolosa. Nell’uscire dall’acqua sento piangere Zazà nella blindata, mi volto temendo che la povera bestiola si slanci fuori, inciampo e cado sul naso. La mia mano ha afferrato una strana forma morbida e villosa che stupisce il mio tatto. La stringo e rimettendomi in piedi la osservo.</p>
               <p>Il sole si spacca all’orizzonte come un uovo di prestigiatore giapponese e subito la brezza con dita agilissime ne fa scorrere fuori cento nastri di seta rosei – rossi – verdi – viola – argentei – bianchissimi che salgono verso lo zenit impadiglionando il paesaggio. La magia di quest’aurora mi preoccupa. Temo una allucinazione dei miei occhi che fissano attentamente la strana erba molliccia che ho fra le mani. Ha un colore quasi dorato. Non è un vegetale. È una cosa umana, quasi viva. Orrore! Ho realmente dei capelli fra le mani. Una intera capigliatura di donna, strappata, certamente strappata! Questo è il cuoio capelluto, un po’ di cuoio capelluto, insanguinato!</p>
               <p>— Amici! Amici! Guardate l’infamia commessa da quei bruti! Certo dei Croati! Nel fango della riva vi deve essere anche la testa della povera donna italiana che ha pagato così gli sputi e i morsi coi quali si sarà rifiutata alle voglie di uno di quei porci! Soldati! mitraglieri! e voi bersaglieri ciclisti! Sia bandita per oggi ancora ogni bontà umanitaria! Ogni capello strappato di questa donna italiana sia ferocemente pagato! pagato! Avanti! in macchina, contro le carogne!</p>
               <p>Cara! cara! cara! Questa dolce parola italiana mi sale naturalmente alle labbra nel bere il respiro amoroso della campagna riposseduta. Ebbrezza di godere sempre meglio il corpo dell’Italia, molleggiando sulle tarantelle gli strambotti i mottetti i crescendo e le cadenze ampie della mia blindata sempre più musicale. Godo la grande musica della velocità col suo intreccio armonioso di ritmi insolenti, dolci, caparbi cocciuti infantili casti e lussuriosi mentre assaporo con fame crescente la buona marmellata che estraggo dal barattolo colla punta del mio pugnale.</p>
               <p>Ad ogni svolto della strada ci assale un vocio di popolo festante. Questo però è più violento dei precedenti. Inneggia all’Italia strepitando, ma vi scorgo molte braccia tese col pugno chiuso verso quelle pattuglie austriache che laggiù sotto gli alberi bersagliano la mia blindatura d’una raffica tintinnante di pallottole. Entriamo nella vera rivolta della Carnia che già povera fu tutta derubata, spogliata, dissanguata dagli austriaci in ritirata. Mille sentimenti e sensazioni si incrociano contemporaneamente nella mia coscienza.</p>
               <p>Sono motivi spirituali e materiali che sorpassano nelle loro combinazioni ogni polifonia vagneriana, raggiungono un’eccezionale simultaneità futurista.</p>
               <p>Sento simultaneamente:</p>
               <p>1. — Gli arpeggi delle pallottole sulla blindatura sonante.</p>
               <p>2. — La gioia di assaporare una buona marmellata, pescandola col pugnale nel barattolo.</p>
               <p>3. — I singhiozzi repressi che mi strappa questa radiosa Italia calpestata.</p>
               <p>4. — La gioia della vittoria che dal mio cuore rimbalza negli occhi pieni di lagrime dei popolani che ci salutano al passaggio.</p>
               <p>5. — I tonfi d’amore fraterno che il loro vocio angosciato fa nel mio sangue.</p>
               <p>6. — L’odio-vendetta della mia mano sinistra che impugna il revolver.</p>
               <p>7. — La strada che i miei occhi d’automobilista studiano minutamente.</p>
               <p>8. — Tutti i rumori del motore che martella preciso, felice.</p>
               <p>9. — Il volante nelle mani di Menghini.</p>
               <p>10. — Il gelo delle mie gambe inzuppate dall’ultimo guado.</p>
               <p>11. — La febbre assolutamente sportiva di giungere prima degli altri italiani e prima che gli austriaci se la svignino. Record!</p>
               <p>A Trasadis riceviamo, Bosca ed io, l’ordine di lanciarci soli alla massima velocità verso Tolmezzo prima che il ponte sul Tagliamento sia fatto saltare. La piazza di Alesso è tutta ingombra di bersaglieri ciclisti. Sono uomini e biciclette tutti sdraiati a terra affranti, sfiniti dalla corsa sovramuscolare. Vorrei elogiare cantare i battiti burrascosi di quei cuori giovanili, l’ansare di quei polmoni, il respiro di quelle bocche bruciate e nutrite di polvere e il sudore grondante di quelle facce smaniose. Ci guardano con invidia, quasi con ira. Il colonnello De Ambrosis con lo sguardo malinconico, e la voce dura ci grida:</p>
               <p>— Una sezione di blindate, soltanto, a tutta velocità!</p>
               <p>Vedo molti bersaglieri ciclisti, mordersi a sangue le dita. Speravano di vincere la gara. Altri avranno la preda, magnifica. Alcuni si alzano. Un tenente bersagliere parla concitatamente a De Ambrosis. I suoi occhi implorano, e mentre con elastico colpo di reni la mia blindata riparte, vedo il tenente bersagliere slanciarsi fra le biciclette e urlare:</p>
               <p>— Primo plotone; con me, via!</p>
               <p>Tremenda festa di muscoli esasperati dalla gioia per l’ultimo sforzo degli sforzi al di là di ogni forza umana. Durante i primi minuti i bersaglieri ciclisti a destra e a sinistra tengono testa alla mia velocità. Ma la strada si precipita giù e la vediamo a 100 metri inerpicarsi polverosa nel sole. I ciclisti sono diventati proiettili. Debbono con lo slancio di una valanga acquistare nelle discese l’impeto per aggredire le salite. Piombano infatti giù quasi rischizzando poi scopati su da quella riserva di velocità. Tutti su... su... su... ci siamo! E le facce roventi dei bersaglieri si placano bevendo a larghi sorsi il vento inebriante della nuova discesa.</p>
               <p>Divina strada che scende con molle arabesco, si tuffa nel verde, inoculandosi!</p>
               <p>Siamo il sangue tonante rivoluzionario e sportivo d’Italia, che scorre scorre giù nelle intricatissime arterie della montagna Carnica!</p>
               <p>— Somplago! Somplago! grida Menghini. Conosco quel paese!</p>
               <p>Menghini è raggiante. Le sue mani al volante sono contratte dall’emozione.</p>
               <p>— Fa attenzione, Menghini! C’è benzina? Per carità, non possiamo più permetterci delle fermate. Via, via!</p>
               <p>Entriamo in Somplago come una pugnalata di velocità. Il paesello è come spento, chiuso inchiavardato dal terrore, e cacciato sotto delle coltri di pericolo e di morte. Presto, presto, correre, correre virare, scansare. Quel carretto abbandonato! Quel pietrone! Quel cumulo di ghiaia! Gli ostacoli sono innumerevoli. Agilità anguillesca della mia blindata 74 che sfiora tutto senza agganciare. Io prego, supplico, imploro il motore perchè collabori senza posa. Basterebbe un po’ di grasso e un po’ di polvere di più! Ma il motore è fedele, pronto, obbediente e la sua quarta velocità è veramente alata, aerea, come se il vento prestasse alle ruote infiniti trampolini imbottiti di nuvole. Le 4 gomme sono sane, con gonfiezza utile, ma il loro ardore equatoriale s’è liberato qua e là della tela che a brandelli rumoreggia lugubremente contro i parafanghi. Rumore minaccioso poichè i brandelli delle gomme di dietro sbattono e sbandierano convulsivamente. La mia 74 sembra una donna che corra nella sua vestaglia svolazzante.</p>
               <p>Due uomini gesticolanti sulla strada a 100 metri, non si scansano. Rallentiamo.</p>
               <p>Sono due tenenti alpini, due di quei numerosi italiani sfuggiti alla cattura nella rotta di Caporetto e che vissero nelle caverne di queste montagne come belve e come briganti in guerriglia.</p>
               <p>— Presto! mi gridano. Il ponte è in piedi ma lo faranno saltare fra pochi minuti! È già minato! A Tolmezzo ci sono due battaglioni austriaci che prendono il caffè.</p>
               <p>— Lo berremo noi! risponde Menghini. Qui sono in casa mia, conosco anche i ciottoli.</p>
               <p>Come un vincitore di circuiti, magistralmente Menghini prende le svolte pericolose senza rallentare. Le aggredisce con delle girate di volante audacissime, che si immensificano nel mio sogno come quelle dei volantisti celesti nel guidare i pianeti alle svolte immense e sfolgoranti della via Lattea. Non ha forse l’ampiezza maestosa della Via Lattea questo letto del Tagliamento che svolge davanti a noi i suoi meandri d’argento vivo, e le ramificazioni cerebrali dei suoi filoni azzurri-verdi? Correre, correre, correre! Gioia di correre come ragazzi su questo alto, spettacoloso balcone che la strada prolunga strapiombando a 50 m. d’altezza sul letto piatto immenso e le sue lunghe acque verdi coricate e i solchi caldi delle acque fuggite.</p>
               <p>Occhieggiano le acque sonnolente e camminano come in sogno placidamente, mentre l’ansia esaspera, accende morde le mie ruote assetate di polvere, morde morde di rabbia bruciante la gomma arroventata, stringe strozza la collera dei gas irti dal desiderio. La strada tortuosa dinoccolata, fa 2 o 3 moine coi suoi ventagli di polvere accecante e ci svela finalmente il ponte di Tolmezzo. Menghini urla, urla:</p>
               <p>— Il ponte è in piedi! Il ponte è in piedi! Il ponte è in piedi!</p>
               <p>Sembra quasi impazzito. Le sue mani scuotono rabbiosamente il volante come per sradicarlo. L’afferro per il braccio, rudemente:</p>
               <p>— Menghini! Menghini! Calmati! Non perdere la testa. Il momento è grave. Il ponte è minato. Bisogna traversarlo nel minor tempo possibile. Ti senti sicuro del motore?</p>
               <p>— Sì, signor tenente.</p>
               <p>Siamo a 100 metri dal ponte che slancia elegantemente le sue arcate attraverso il fiume. I miei occhi distinguono perfettamente dei grovigli di fili lungo il parapetto e delle botti legate sui capitelli dei piloni. Ma la grazia italiana di quegli archi, che non possono tradire noi italiani, mi riempie di ottimismo. Con un atto di fede potente entriamo sul ponte. Menghini dà tutta la benzina. Apro completamente l’occhio orizzontale di prua alzando la palpebra metallica. A destra, giù, nel letto del fiume, fra le erbacce, dei cappottoni grigi che fuggono.</p>
               <p>Il meriggio ci soffia in faccia un vento infuocato e insieme un urlio delirante. Sono i nostri soldati di Carnia scesi giù dal loro nascondiglio montano. Lunghe barbacce, vestiti a brandelli, ceffi di briganti. Quasi tutti armati. Mi fermo in mezzo a loro, a 50 metri al di là del ponte.</p>
               <p>— Viva l’Italia! Signor tenente, ci sono molti austriaci sotto quelle tettoie! Ma i due reggimenti e il comando debbono essere in Amaro a quest’ora. Se fa presto li raggiungerà sulla strada.</p>
               <p>Intanto il mio sergente fa funzionare una mitragliatrice di cupola contro le tettoie in fondo al prato a destra della strada. Gli austriaci rispondono con qualche fucilata poi si vedono fuggire verso il greto del fiume.</p>
               <p>— Signor tenente, veniamo con lei ad Amaro!</p>
               <p>— No, amici! Alcuni vadano alla caccia di quelle canaglie. Se si rivoltano io li mitraglio da qui. Voialtri, una ventina bastano, restate alla guardia del ponte.</p>
               <p>Tutta Tolmezzo si svegliava. Gridio confuso, infiniti richiami, porte sbattute. I balconi traboccano di donne e bambini. Sembra un popolo che si dissotterra. Prati e praterie trasudano popolo.</p>
               <p>Gli spavaldi e briganteschi soldati di Carnia improvvisano una violenta fucileria al cielo per festeggiarmi. Le donne accarezzano, abbracciano la mia 74. Sono accecate dalla gioia.</p>
               <p>— Viva il nostro liberatore! Viva il liberatore di Tolmezzo! Viva l’Italia! Veniamo con lei ad Amaro! Gli Austriaci sono partiti 2 ore fa! Hanno detto che si sarebbero trincerati ad Amaro!...</p>
               <p>A pochi metri scoppia un tumulto inesplicabile intorno a tre donne vestite di bianco.</p>
               <p>Crollano ai miei piedi abbracciandomi le ginocchia.</p>
               <p>— Signor tenente, ci salvi, ci salvi! Lei lo può dire, non siamo slave, non siamo austriache, siamo triestine! Quante sofferenze! Tutto un anno di torture!</p>
               <p>Non ho tempo da perdere. Salto in macchina e mi apro la strada con la mia blindata nella folla vorticosa.</p>
               <p>— Largo, largo, ci lascino passare!</p>
               <p>Una vecchia è caduta davanti a noi e Menghini deve con scatto pronto virare per non arrotarla. Poi via per la strada d’Amaro sotto le alte, voluminose forze concentrate del Monte Festa. A un chilometro piombiamo su una colonna di carreggio.</p>
               <p>— Giù Ghiandusso con me! Prendi due bombe e revolver. Tu, Locatelli, pronto alla mitragliatrice!</p>
               <p>Poi di corsa con Ghiandusso verso il sergente ungherese che segue l’ultimo carro.</p>
               <p>— Tutti giù! Arrendetevi! Volta i cavalli e indietro!</p>
               <p>Il sergente, esita un attimo poi cede. Tutti gli uomini del carreggio sono disarmati.</p>
               <p>— Indietro! grido. Via! Troverete a Tolmezzo la colonna di prigionieri.</p>
               <p>Faccio fiutare al sergente il mio revolver e la mia bomba a mano, poi salto in blindata. Ho il corpo quasi tutto fuori dallo sportello aperto, il revolver in pugno. La strada sale e scende. Le prime case di Amaro. Sorpresa: una mitragliatrice spara da un bosco alto sulla destra! Contro chi spara, quella mitragliatrice austriaca? Non è austriaca. Vedo correr giù gli ormai famigliari nostri nomadi di Carnia. Urlano:</p>
               <p>— Amaro è piena di austriaci, sono più di quattromila! Veniamo con voi! Abbiamo una mitragliatrice sulla montagna. Ora la portano giù!</p>
               <p>Sulla prima piazzetta la mia blindata si ferma presa da una folla irruente. Non si muove più, come una nave stretta dai ghiacci. L’immagine mi è suggerita dalle enormi masse di crisantemi che le donne portano fra le braccia. Bocche squarciate dalla ressa delle parole. Bocche che balbettano incretinite. Mani che graffiano macchinalmente le vesti, mani alzate di vecchi che mi benedicono. Torrente di folla gioiosa che si gonfia fra le casette fragili. Sembrano beccheggiare le casette tanto pesano a prua e a poppa i balconi sovraccarichi di edera umana.</p>
               <p>Verso il Sole, punto matematico del problema di guerra risolto, salgono le spirali delle respirazioni sibilanti e della polvere dorata. Salgono i coni dell’entusiasmo lanciati su steli invisibili dai nostri cuori fontanieri. Cozzano insieme le sfere volanti delle voci e i triangoli dei gridi fra le geometrie ubriache dei tetti che si sfasciano dalla gioia.</p>
               <p>Un uomo cinquantenne dal viso rossastro, baffuto mi abbraccia per forza spiaccicandomi sulla bocca un bacio che non riesco a scansare. Dice con voce rotta:</p>
               <p>— Ero alla finestra... quando ad un tratto ho visto arrivare la sua macchina sulla strada. Sono caduto in ginocchio, ho alzato le mani al cielo e ho gridato: L’Italia è qui! L’Italia è qui, Dio cane!</p>
               <p>Cammino a fianco della blindata che avanza lentamente verso la piazza principale. Ho il revolver nella mano sinistra; e la mano destra nel tascapane pieno di bombe.</p>
               <p>— Grazie, grazie, ma fate largo, largo!</p>
               <p>Le donne non ascoltano e rovesciano fasci e fasci di crisantemi sulle ruote, sul motore.</p>
               <p>— Basta! basta! Questi sono fiori di morte. Oggi è giorno di vita. Scansatevi, allontanatevi!</p>
               <p>Confusione indescrivibile, rimescolio di pentola bollente. A pugni apro un varco alla mia blindata che si ferma nella piazza centrale.</p>
               <p>— Là, a quel primo piano hanno preparato la mensa degli ufficiali, mi dice un borghese. Vi si affaccia un maggiore ungherese, strepitando giù ordini incomprensibili.</p>
               <p>— Locatelli, punta quella finestra, fuoco!</p>
               <p>Ta ta ta ta ta gring grang di vetri rotti crollanti.</p>
               <p>— Vieni con me, Ghiandusso! Guardami le spalle! E tu, Locatelli, fa fuoco contro quelle finestre.</p>
               <p>Mi slancio verso la porta dalla quale escono in tumulto molti ufficiali.</p>
               <p>— Giù le armi, arrendetevi!</p>
               <p>Il primo, un tenente, è agile, muscoloso, ma pallidissimo. Gli strappo la baionetta-pugnale dalla guaina che porta al fianco. Al secondo che si avanza minaccioso scarico un tremendo pugno nello stomaco. Lo prendo per il colletto colla mano sinistra, mentre la mia destra strappa la baionetta-pugnale che nel gesto dal basso in alto sfiora la sua bocca che trema. Potrebbero sgozzarci. Siamo 14 uomini con 6 mitragliatrici in mezzo a 4 mila nemici con circa 50 mitragliatrici. Ma le nostre Autoblindate terrorizzano. Portiamo sul viso la schiacciante spavalderia della vittoria e i nostri occhi sono degli invincibili proiettori di forze.</p>
               <p>Il mio compagno tenente Bosca con la sua blindata va in fondo al paese. Rimango solo fra il tumulto degli ufficiali che non vogliono lasciarsi disarmare. Il colonnello ungherese discute con un maggiore austriaco. Balzo fra di loro. Tolgo la baionetta-pugnale al maggiore e il revolver al colonnello. Rimangono impietriti.</p>
               <p>— Via le donne, per Dio!... Menghini, Locatelli, Ghiandusso, cosa fate? Basta coi fiori e con le donne!... Salis, gira intorno alla blindata, sorveglia le gomme, e scarta le donne!... Locatelli! Gira la torretta, punta le due mitragliatrici di cupola verso l’ingresso del paese! Ghiandusso, va su a quel primo piano, apri tutte le porte, fruga bene e caccia giù tutti gli ufficiali che troverai!</p>
               <p>Poi mi rivolgo ai soldati carnici.</p>
               <p>— Su, disarmate quegli uomini!... Le armi a destra! Gli uomini a sinistra!... Se quelle carogne si muovono, sparate!</p>
               <p>Il colonnello ungherese disarmato, si presenta a me, con solennità. Atletico, sessantenne, enormi baffi uncinanti.</p>
               <p>— Prego, signor tenente... dove è il vostro colonnello?</p>
               <p>— Qui sono io l’unico comandante italiano. Non fatemi perdere del tempo. Siete sconfitti. Arrendetevi senza tante chiacchere. Siamo seguiti da grandi forze che saranno qui fra pochi minuti. Altre blindate, cavalleria e bersaglieri ciclisti.</p>
               <p>— Prego, prego. Io credo che ora è firmato armistizio.</p>
               <p>— Non credo alle vostre parole. L’armistizio non è firmato. Ho l’ordine di farvi tutti prigionieri.</p>
               <p>Interviene il maggiore, grassoccio, gesti melliflui, fronte bassa, viso porcino.</p>
               <p>— Je vous prie, monsieur le lieutenent.</p>
               <p>— Ne m’embetez pas! Vous êtes des voleurs, des canailles, des cochons! Si je vous abandonnais à la population de Amaro, vous seriez tous égorgés! Vous leurs avez tout volé! Quand on n’a pas d’argent, on ne fait pas la guerre! Vous avez compris? Quand on n’a pas d’argent, on ne fait pas la guerre!</p>
               <p>Una donna mi tira per la giubba urlandomi freneticamente sulla mano che bacia:</p>
               <p>— Coppèli, Coppèli! Signor Tenente, mi lasci uccidere quella canaglia del colonnello! stupratore! Mia figlia, mia figlia!</p>
               <p>Io scarto la donna e col dito nel naso al colonnello:</p>
               <p>—Vous êtes un lâche, un bandit, vous aussi, monsieur le major! Vous ne savez que mentir et voler! Vos faux parlementaires nous ont couté 30 bersaglieri! Vite, finissez! Tout le monde doit être désarmé, dans une demi-heure.</p>
               <p>Ma sento che nell’allontanarsi col maggiore il colonnello pronuncia la parola «téléphone».</p>
               <p>— Signor tenente, mi dice un borghese, ora il colonnello va su nella camera della gendarmeria a telefonare a Stazione per la Carnia. Là a quel primo piano.</p>
               <p>— Fatutto, prendi il moschetto, baionetta innestata. Sali e taglia il telefono!</p>
               <p>Fatutto sale per la scala di legno. Ma in alto vi sono degli ufficiali che discutono impedendogli di passare. In quattro balzi raggiungo Fatutto spingendo tutti dentro a pugni.</p>
               <p>Il colonnello col microfono all’orecchio mi volta la schiena seduto. Lo strappo indietro prendendolo alle spalle. Rompo il filo e consegno l’apparecchio al borghese che mi aveva seguito.</p>
               <p>— Te lo regalo, via! E voialtri, tutti, giù, fuori!</p>
               <p>In fondo alla camera vi sono due ungheresi sdraiati su due brande.</p>
               <p>— Anche voi, veri o finti malati, vi farete curare all’Ospedale di Tolmezzo!</p>
               <p>Quando ridiscendo giù, spingendo davanti a me gli ufficiali austriaci, la situazione in piazza è peggiorata. Arruffio di gesti e troppe voci tedesche altisonanti. Ghiandusso che avevo sguinzagliato nei vicoli mi dice:</p>
               <p>— Signor tenente, in fondo al vicolo, in un gran cortile, più di mille uomini prendono il rancio. Non vogliono lasciarsi disarmare.</p>
               <p>— Vedremo. Menghini, vieni avanti colla macchina. Locatelli, punta in fondo a quella via. Supplemento di fuoco. Tira in alto.</p>
               <p>Ta ta ta ta ta ta ta.</p>
               <p>— Basta! Basta! Voialtri continuate a disarmare, presto! Armi a destra, uomini a sinistra! Dell’ordine, per Dio, dell’orrrdine! Ghiandusso, prendi il tascapane coi petardi, e vieni.</p>
               <p>In fondo alla viuzza sporgendoci su un muricciolo basso, vedo a venti metri sotto, in un immenso cortile un migliaio di bosniaci. Confusione intorno alle marmitte. Grida di ufficiali, ordini incomprensibili. Alcuni caricano i fucili. Io grido con voce tonante:</p>
               <p>— Arrendetevi!</p>
               <p>Silenzio. Centinaia di facce attonite che mi guardano. Pochi alzano le braccia. Ghiandusso dietro di me scaraventa una bomba nel mezzo del cortile.</p>
               <p>Sgraa – graaang.</p>
               <p>Una ventina di feriti, nessun morto, tutte le braccia si sono alzate con un lungo ruggito di belva.</p>
               <p>— Aprite la porta, e fuori tutti!</p>
               <p>I soldati carnici accorrono per questo nuovo disarmo. Ma un colpo di revolver vicinissimo mi fa voltare.</p>
               <p>Ghiandusso ha sparato nella spalla del colonnello che non voleva mollare le briglie dei suoi due magnifici cavalli. Meravigliosa razza di quei due animali da guerra che scalpitano orgogliosamente cercando di strappare le briglie dalle mani di Ghiandusso.</p>
               <p>Davanti alle scuole, Bosca mi dice:</p>
               <p>— Non possiamo fermarci. Bisogna giungere al più presto a Stazione per la Carnia.</p>
               <p>Giungono a tutta velocità le due blindate di Volpe e Sacco. Da un prato basso salgono vociando uomini disarmati.</p>
               <p>— Praga! Praga! Boemia libera! Austria caput! Viva l’Italia!</p>
               <p>In segno di devozione si strappano dal berretto i due bottoni di metallo e lo stemma imperiale.</p>
               <p>Fuori di Amaro la strada corre dominando i prati e le boscaglie che costeggiano il torrente Fella. Siamo 4 blindate lanciate a tutta velocità. Ci raggiunge il capitano Raby che nella sua vetturetta scoperta e senza blindatura si mette alla testa della squadriglia. Appare spavaldamente intrepido e strafottente accanto al suo volantista. Tiene fra le mani, sulle ginocchia una gabbia di colombi viaggiatori.</p>
               <p>Davanti a noi, a un chilometro, il ponte di Stazione per la Carnia. È certamente minato ma ce ne infischiamo. Dalle boscaglie dell’altra riva partono dei colpi di fucileria, sparsi, poi più fitti. Una, due mitragliatrici ci bersagliano. Entriamo sul ponte distanziandoci. Davanti alle case di Stazione per la Carnia sbuffano due locomotive. Si scorgono due treni interminabili, sovraccarichi. Tutto il bottino carnico di una armata di ladri. Una gioia acuta ci trafigge le carni, le lacera, quasi vorrebbe sventolare i brandelli della nostra carne patetica. Alt sul ponte. Puntiamo le nostre mitragliatrici giù contro le boscaglie che nascondono le mitragliatrici austriache.</p>
               <p>Ta ta ta ta ta giaaaa ta ta ta ta ta giaaaa.</p>
               <p>Sono bosniaci cocciuti non ancora convinti dell’irrimediabile sconfitta. Spariamo avanzando lentamente. Ad un tratto le due locomotive si mettono in moto.</p>
               <p>Ta ta ta ta ta giaaaaa</p>
               <p>giaaa giaaaa giaaaaa giaaaaaa</p>
               <p>Ridono gli echi della valle. Ridono, ridono al vedere i piccoli macchinisti neri precipitarsi giù dalle due locomotive e nascondersi sotto le ruote.</p>
               <p>Quando sbocchiamo fuori dal ponte fra le case di Stazione per la Carnia, il lato destro delle nostre blindate suona sotto una rude raffica di pallottole strimpellanti. È una mitragliatrice austriaca vicinissima, nascosta fra le erbacce. Le nostre rispondono ferocemente tempestando il greto.</p>
               <p>Ta ta ta ta ta ta ta ta ta ta ta ta ta ta ta</p>
               <p>Giaaaa giaaaaa giaaaaaa</p>
               <p>Ridono, ridono, giocano, strillano e beffeggiano gli echi della valle in coro. Ridono di gioia sotto il sole, cerchio radioso che le nuvole bambine fanno correre a colpi di raggi nelle liete praterie azzurre del cielo.</p>
               <p>Ta ta ta ta ta ta ta ta ta ta ta ta ta ta ta ta</p>
               <p>Giaaa giaaaaa giaaaaaaaa</p>
               <p>Ridono gli echi della valle nel vederci tutti scendere dalla blindata e correre come ragazzi prendendo a calci, a pugni, a schiaffi i bosniaci, bestioni che non vogliono mollare le loro mitragliatrici. Si arrendono come cani ringhiosi o meglio come professori passatisti idioti che cedono a malincuore i vecchi dizionari della gloria austriaca tramontata sotto i nostri calci futuristi.</p>
               <p>Davanti a me sulla strada la vetturetta di Raby si ferma. Il capitano, dritto in piedi:</p>
               <p>— Arrendetevi!</p>
               <p>Si sente un vasto e profondo scalpiccio. La mia blindata corre per venti metri e posso contemplare la testa del grande Corpo d’Armata che s’avanza lentamente verso di noi.</p>
               <p>Precedono a piedi, funerei, i generali di brigata, i colonnelli e i maggiori. Unico spavaldo un colonnello grassoccio, mani sui fianchi, gomiti in fuori, testa alta. Ondeggia sopra, avviluppante, l’immenso puzzo nauseoso acido e dolciastro degli eserciti austriaci. Puzzo di fogna, stiva, iodio, sudiciume, orina fermentata, latrine, becchi, e serraglio. Raby in piedi grida:</p>
               <p>— Siete tutti prigionieri!</p>
               <p>Ma gli ufficiali austriaci e ungheresi discutono fra di loro animatamente. Corriamo col revolver in pugno.</p>
               <p>—Monsieur le capitaine, dice un generale alto, secco, magro, dal viso pallidissimo solcato da due lente lagrime. Nous avons le droit de passer et de continuer la route vers Chiusaforte. L’Armistice est signé.</p>
               <p>— L’armistice n’est pas signé! risponde Raby con voce dura. Rendez-vous avec toutes vos troupes! Vos deux trains ne partiront pas!</p>
               <p>— Pardon, monsieur le capitaine, il faut que je demande des ordres au commandant de notre corps d’armée.</p>
               <p>— Quelle chance! grida Raby. Nous ferons prisonnier aussi le Commandant de Corps d’Armée!</p>
               <p>Intanto la colonna giallo-verdastra puzzolente delle truppe austriache appoggiava sulla sinistra della strada per lasciar passare una automobile piena di ufficiali. Fra questi, il generale comandante del Corpo d’Armata, muscoloso e panciuto. La faccia tonda naturalmente olivastra era terrea, con una febbrilità di palpebre e d’occhi un po’ smarriti che rivelavano il crollo di un’anima militare.</p>
               <p>— Ho l’ordine, signor generale, dice il capitano Raby, di fermare qui il vostro corpo d’armata. Siete tutti prigionieri. Quando avrò dato i miei ordini voi verrete con me in questa automobile al comando della prima Divisione di Cavalleria.</p>
               <p>Venivano intanto dalla strada di Chiusaforte, in bande fitte, i prigionieri italiani che si erano liberati quando l’annunzio del crollo del Grappa aveva segnato il primo sgretolarsi dell’impero. Uno di questi prigionieri più affranto degli altri oscilla tragicamente a tre passi da me poi si abbatte sul naso, svenuto dalla stanchezza e dalla fame. Menghini si slancia e inginocchiato scuote quel povero corpo svenuto urlando:</p>
               <p>— Guardate! Guardate come hanno conciato i nostri fratelli! Ecco! Ecco cosa hanno fatto della carne nostra!</p>
               <p>Si alza furente; poi come preso dal delirio, tendendo i pugni ai prigionieri austriaci si scaglia e percuote nella faccia un maggiore austriaco. Questo non comprende, bestemmia, vuole difendersi, ma Menghini lo atterra mordendogli le braccia. Il groviglio rotea, strilla, contro la blindata dove la mia Zazà abbaia impaurita. Sopraggiungono i primi bersaglieri ciclisti a tutta velocità agitando gli elmetti piumati.</p>
               <p>Scompiglio e marea fragorosa. Gli austriaci si sparpagliano. Zuffe, corpi che rotolano. Cacofonia di cento lingue diverse: italiana, tedesca, slovena, boema, russa, ungherese, ecc. Mi slancio col revolver in pugno fra quell’abbaiare di cani e riesco a fermare i nostri mitraglieri e bersaglieri inferociti.</p>
               <p>Un motociclista infila come un proiettile il ponte e si ferma in mezzo a noi gridando:</p>
               <p>— La <hi rend="italic">Viribus Unitis</hi> è saltata!</p>
               <p>Scoppio di urrà frenetici. Il mio cuore si rifiuta di accogliere questa gioia massacrante. Non è preparato a questo galoppo furente di notizie giganti. Faticosamente, dolorosamente, il mio cuore ingoia godendo ma soffrendo come una gola lacerata. Sento gonfiarsi nel cielo un altro blocco di Felicità sovrumana. Blocco rotolante che precipita giù sui declivi delle nuvole per colpirmi in pieno petto. Ha un rumore battente come di mitragliatrice, ma allegro, allegro. Non è il ta ta ta ta micidiale, ma il top top top top delle grandi ispirate velocità. È una seconda motocicletta. La guida un sergente bersagliere, che rallenta, agitando col braccio sinistro il suo fez rosso, gli occhi schizzati fuori dall’entusiasmo:</p>
               <p>— I nostri sono entrati a Trieste e a Trento!</p>
               <p>Un impeto selvaggio mi scuote. Mi slancio, lo afferro pel braccio, e lo tengo fermo. Si ribella, quasi cade. Cado quasi con lui e la sua motocicletta.</p>
               <p>— Se menti, ti brucio le cervella! gli urlo. Dimmi! Spiegami! Giurami! Che è vera, sicura, la notizia!</p>
               <p>— Lo giuro, me lo ha ripetuto tre volte il generale in persona!</p>
               <p>— Giura!</p>
               <p>— Giuro.</p>
               <p>— Su tua madre!</p>
               <p>— Su mia madre.</p>
               <p>— Aaaah! aaaaah!</p>
               <p>Mi comprimo colle due mani il cuore che si gonfia, si gonfia dilatando, spaccando, le sue pareti che sono ora quelle enormi montagne, mentre la mia bocca spalancata beve, con trionfale voluttà lo smisurato fetore dei prigionieri austriaci, tutta l’infinita anima fetente dell’impero nemico sconfitto.</p>
               <p>Ho uno strano viso feroce, violento, aggressivo ma i miei occhi sono pieni di lagrime di gioia. Le povere contadine sfinite di fame stanchezza che s’avanzano piegate sotto la gerla lungo il treno pieno del loro bestiame rubato, mi commuovono fino al singhiozzo e insieme arricchiscono le mie mani di artigli vendicativi. Vorrei baciare sul viso quelle povere vecchie italiane e poi stemperarmi sul pane le lagrime del generale austriaco vinto. Primitività stramba del mio temperamento vergine, selvaggio, schietto, elastico, pieno di barbarie crudele e di profonda umanità civilizzata. Temperamento che s’avventa, colpisce ma subito comprende perdona tutto, con alta bontà indulgente e serena.</p>
            </div>
            <div type="div2" rend="P148">
               <head>XXVI.<lb/>PAGIOLIN, COLOMBO VIAGGIATORE</head>
               <p>Il disarmo incominciò. A sinistra si accatastavano i fucili, a destra le mitragliatrici. Nel centro i prigionieri austriaci abbrutiti, dondolanti nei loro cappottoni giallo-sporchi procedevano ordinandosi fra la spavalda e muscolosa giocondità dei bersaglieri ciclisti.</p>
               <p>I prigionieri istintivamente ricercavano la loro antica disciplina, aspettando i comandi dei loro ufficiali che vinti conservavano ancora tutta la loro autorità tanto era ferrea la compagine del potente esercito che avevamo sfasciato.</p>
               <p>Subito gli ufficiali austriaci trasmisero coi loro urli aspri di sciacalli l’ordine d’incanalarsi lungo le nostre automitragliatrici blindate e di infilare il ponte sul Fella per Amaro-Tolmezzo. Ma sopraggiungevano continuamente incontro a loro bersaglieri ciclisti a tutta velocità. Si vedevano girare laggiù sulla strada curva correndo verso di noi, e altri, altri ancora, lanciati come frecce alate di penne di gallo. La colonna dovette fermarsi. Un minuto di confusione: poi tre bersaglieri, abbandonando le biciclette, saltarono in sella su dei cavalli catturati, potenti bestie tutte ad archi di muscoli scattanti, e domandoli fra le forti ginocchia presero la testa e il comando della prima colonna marciante. Il primo, un siciliano dal viso rossastro polveroso di scugnizzo con occhiacci neri sotto il fez rosso moschetto ad armacollo. Sul suo grande cavallo bestemmiava: Accidenti! Cavallo irlandese o ungherese io non so! Ma i miei muscoli sono siciliani!</p>
               <p>Anche i nostri soldati nomadi di Carnia comandavano colonne di prigionieri. Erano laceri e sporchi, ma tutti montavano senza sella cavalli stupendi.</p>
               <p>Uno aveva una specie di turbante azzurro in testa e un grosso zaino da turista sulla schiena. Sembrava un generale turco. Sul fianco della strada le nostre blindate dominavano con le loro 18 mitragliatrici puntate tutta la divisione austriaca che si avanzava. Sss sss lento monotono stropiccìo di piedi stanchi. Zin zin tric gring zin di fucili che cadevano sulla catasta. «Fetente, vattenne, cammina! A cauci te faccio camminà, porcaccione!»</p>
               <p>Cinquanta metri più giù davanti al Municipio nelle due automobili del comandante del Corpo d’Armata austriaco e del suo Stato Maggiore, gli ufficiali prigionieri seduti immobili guardavano con occhi che certo non vedevano. Intorno, i miei mitraglieri con moschetto e baionetta innestata montavano la guardia con facce ingenue di bambini intorno ad una enorme torta natalizia.</p>
               <p>— Vuole che le faccia la barba? mi domanda un prigioniero in italiano, bruno, magrissimo e baffuto.</p>
               <p>— Sì, ma a tutta velocità!</p>
               <p>— Sarà servito. Sono napoletano, e primo parrucchiere. Sono anarchico, ma amo l’Italia.</p>
               <p>— Non tagliarmi la faccia, perchè sono più rivoluzionario di te!</p>
               <p>In un attimo, miracolosamente, la cassetta che egli portava sulle spalle partorì sapone, pennello, salviette e boccetta da profumo. Seduto su una mitragliatrice austriaca, constatai l’arte delicatissima di quella mano italiana.</p>
               <p>— Che «salone» originale! disse il barbiere; è decorato a destra e a sinistra con montagne azzurre e ha un <hi rend="italic">plafone</hi> che sembra il cielo di Napoli!</p>
               <p>Quando ebbe finito, lo salutai con queste parole:</p>
               <p>— Ora che da barbieri futuristi abbiamo rasoiato via la testa all’impero austro-ungarico, ti potrai permettere il lusso di fare la barba anarchicamente agli italiani.</p>
               <p>— Contropelo?</p>
               <p>— Sì, contropelo. Non dimenticare però di sciacquar loro il viso con l’acqua melodiosa del golfo di Napoli!</p>
               <p>Il capitano Raby, che distribuisce ordini a destra e a sinistra, mi chiama.</p>
               <p>— Marinetti! Marinetti! Siamo noi! Siamo noi che abbiamo catturato l’intero Corpo d’Armata! È una gloria nostra! È la gloria dell’ottava squadriglia! Vieni, vieni, ora mando il colombigramma al Comando Supremo!».</p>
               <p>Seguiamo per alcuni metri il binario lungo il treno. Cataste di cucine da campo, mitragliatrici, fucili, stracci, paglia, sterco, carogne di cavalli. Nel fetore qua e là come cani randagi, delle montanare con gerla, sacchi e lanterne. Sono venute qui a frotte per riprendere la loro roba. Sono paurose. Ma si fanno audaci. Il loro numero aumenta. I vagoni saccheggiati, sventrati, bollono confusamente perdendo le budella.</p>
               <p>Entro con Raby in un vicoletto. Fra due casupole troviamo la vetturetta. Sul sedile, una gabbia di legno bianco contiene i quattro colombi viaggiatori, che tubano.</p>
               <p>Il sole tiepido di questo pomeriggio alleggerito da una brezza indolente e soddisfatta inebria i quattro colombi. Due, candidi. Uno col collo sfumato azzurro-viola. Il quarto brizzolato. Ma tutti avevano il caratteristico soprabecco bianco imbottito dei colombi viaggiatori.</p>
               <p>
                  <hi rend="italic">Vuruvuru curru guruu guruu guruu</hi>.</p>
               <p>Certo godevano i sottilissimi profumi muschiati e il gorgoglio di quel ruscello, ma non si illudevano. Sapevano certo di essere lontani dalla bella colombaia di Abano con le sue ampie scodelle piene di miglio e granoturco e i cestini per le covate, elegantemente sospesi e bene spaziati.</p>
               <p>Questa è una terra diversa, rude e selvaggia e rimbombante di fragori più forti che le tempeste del cielo. Alzarono tutti e quattro il becco guardandoci con gli occhietti umani cerchiati di rosa.</p>
               <p>— Raby, sono pronti! Guarda, hanno tutti capito! Vogliono tutti essere scelti. Quello lì si chiama Bianchetto. Quello Lulù. Ecco Pagiolin! Scegli Pagiolin! È il più forte, il più intelligente.</p>
               <p>Pagiolin si lasciò prendere, felice, con un <hi rend="italic">vuruuuuu vuruuuuu vuruuuuu</hi> melodiosissimo, di mano bagnata che freghi un giunco. Tre battevano la testa contro il legno della gabbia con furia invidiosa. Ma Pagiolin era veramente degno della nostra scelta.</p>
               <p>Coricato nella mano aperta di Raby, bianco, snello, vivacissimo, ringraziava coi dolci occhietti umani cerchiati di rosa e offriva con languore femminile quasi impudico le zampette rossicce semivestite di soffici calzoncini di piume.</p>
               <p>Un dischetto d’alluminio col numero 11 matricola e il numero 22 colombaia brillava sulla zampetta sinistra. Lo presi nelle due mani anch’io, e una tenerezza acuta, dolce, amara, mi portava quasi le lacrime agli occhi nel sentire battere con ritmo rapido quel piccolissimo cuore di bell’uccello veneto già ebbro di portare per le vie del cielo la grande parola Vittoria.</p>
               <p>Raby scrisse su un foglietto:</p>
               <p>«<hi rend="italic">Truppe celeri, Stazione per la Carnia, 8ª squadriglia autoblindate hanno occupato stazione. Fermato e catturato due treni, truppe e comando 34ª divisione austriaca. — Immenso bottino e comandante Corpo d’Armata austriaco prigioniero.</hi>
               </p>
               <p rend="end">Capitano Raby».</p>
               <p>Il capitano introdusse il piccolo foglio in un tubetto di mezzo centimetro di diametro, lo chiuse introdusse il tubetto in un altro munito di due branchette di alluminio. Pagiolin si lascia torcere le due branchette che ecco stringono la sua zampetta destra.</p>
               <p>— Guarda... mi dice Raby, i muscoli forti delle ali. Con qualsiasi vento, 60 chilometri all’ora! Il dischetto bilancia bene il peso del tubetto!</p>
               <p>Facciamo largo intorno a Raby che con forza slancia in alto il colombo.</p>
               <p>— Viva Pagioliiiin! Addio Pagioliiiin!</p>
               <p>Ma Pagiolin non s’innalza molto. Dà qualche colpo d’ala e si posa sopra un tetto. Bianco, saltella sulle tegole rosse girando la testa. Momento d’ansia, doloroso.</p>
               <p>— Cosa fai, Pagiolin? Cosa fai? Cosa fai?</p>
               <p>Accorrono i soldati con applausi, saluti consigli... Pagiolin leva il becco al cielo. Dieci secondi gli sono bastati a fiutare le correnti aeree. Con uno slancio improvviso si proietta in alto obliquamente. Sale, sale, sale, piccolissimo arruffio bianco, fiocco di neve nell’azzurro. Ora si libra a picco sul torrente Fella. Punta su Amaro, scompare.</p>
               <p>Ma un altro invisibile colombo viaggiatore che batteva le ali nella gabbia del mio torace l’ha seguito con eguale velocità. Ora vola con lui fra due grandi cirri bianchi accecanti. Pagiolin non ama le nuvole. Hanno un insidioso monotono odore d’acqua schiava. Tutte quelle gocce condensate lo bagnano pericolosamente. Teme di appesantire le proprie ali, e non ha sete. Le nuvole gli ricordano quella brutta macchina moto-aratrice che gli appesta spesso la colombaia di Abano coi suoi sbuffi di vapore acqueo...</p>
               <p>Senza contare i maledetti scherzi che fanno i raggi del sole nelle matasse delle nuvole! Sembrano forbicioni d’oro, brutti come quelli del giardiniere che tagliano i bei rami d’acacia fiorita sulla colombaia! Ogni volta che il giardiniere s’avvicinava con quel brutto ordigno la bella Vluruuum s’immalinconiva non tubava più. Pagiolin pensa a Vluruuum... Tra due ore! due ore e mezzo al massimo, quanti baci piccoli, piccoli, minuti, minuti e quanti smorfiosi strofinamenti di collo per togliersi l’un l’altro amorosamente gl’insettucci! E quante ciarle! Trionfo! Pagiolin potrà raccontare! Tutti gli amici della colombaia a becco aperto dimenticheranno le voluminooose, voluttuooose, vorticooose gare del loooro tubare. Anche i conigli, quei vili imboscati col loro culo a molla di lepri degenerate, abbasseranno le foglie candide dei loro orecchi tremando e ammirando.</p>
               <p>Ma Pagiolin accelerando i suoi colpi d’ala si tuffa nell’ultimo globo d’argento filigranato del cirro. Non finisce mai, per Dio!... Gioia! Gioia! Finalmente può patinare col petto sull’azzurro levigato, invitante. Più nulla intorno. Può respirare e godere. Pagiolin punta il suo volo contro il Sole, favoloso colombo di fuoco, dal becco aperto nell’arruffio splendido delle sue smisurate penne d’oro. Gli rammenta Krukrù, colombo dell’equatore che aveva pure le penne a spirali, ma bianche. Morì un anno fa in colombaia il povero amico! Pagiolin gli voleva bene e l’inverno molte volte aveva lisciato e riscaldato col becco le povere penne freddolose. Nella luce sembravano d’argento.</p>
               <p>Il Sole è però un colombo enorme le cui penne spiraliche d’oro potrebbero covare una montagna! Come risplendono, lunghe, lunghe! Bisogna salire, salire, salire ancora! Voglio vederle bene, vicino, vicino, sempre più vicino! Per sentire il loro rumore! Devono fare un delizioso rumore d’acqua nell’accarezzare quel nuvolone a destra. Oh! che brutto nuvolone! Sembra il fantoccio di stoppa di Peppino il figlio del giardiniere!</p>
               <p>Volerò ancor più su. Ma cosa hanno mai le mie ali? Rabbia! Ho troppo caldo sotto le ali. Sono tutto bagnato. Su, su con forza! Ecco! Ecco il suono che volevo udire! È il sole che tuba. Che piacere sentirlo! Le sue lunghe penne spandono ora una dolcissima voluttà mescolata di rumori serici e liquidi che grondano l’uno sull’altro e si intrecciano con mille spasimi acuti.</p>
               <p>— Oh! me ne intendo, me ne intendo, grida Pagiolin; io che sono il miglior cantore della colombaia. Col mio canto ho innamorato di me la bella Vluruuum. Che ridere! Bianchetto e Lulù non sanno cantare come me... Lo ha detto la moglie del colonnello, quella bella signora vestita di colori rumori fruscianti. È vestita anche lei di penne, ma morbide, morbide che il giardiniere chiama seta, velluto, pelliccia... Nel muoversi intorno alla colombaia la signora batteva le mani con gioia dicendo: «Pagiolin, Pagiolin, tu sei il primo cantore!» e mi regalò un miglio speciale! La sua veste di seta e velluto cantava come me e come il Sole. Il Sole però tuba più forte di noi!</p>
               <p>Nell’entusiasmo Pagiolin raddoppiò il battito già celere delle sue ali, entrando nella polifonia solare. Strimpellavano con gesti immensamente circolari i Venti sui mille raggi del Sole come su corde tese incendiate dal lirismo.</p>
               <p>Certo la vittoria aveva commosso il Sole! Il Sole, grande occhio attento di arpeggiatore seguiva sulle lunghe sue corde tese i galoppanti accordi i maliziosi pizzicati e le molli frange di vibrazioni sbocciate nel cielo. Il Sole si moltiplicava nell’ampio cielo orchestrale. Volubilmente si innalzavano delle nuvole, tortili come canne d’organo e mantici profondi nei quali il Sole comprimeva a forza di pedale i Venti globulosi. Questi diventavano soffii melodici e salivano salivano ad inaffiar di fantasia le infinite orecchie attente, invisibili, delle invisibili stelle. Il calore dei suoni era tale che le nuvolose canne d’organo s’incendiavano al passaggio d’ogni nota fondendosi qua e là per eccessiva ebrietà. Sopraggiunsero volando sciami di nuvolette rosse, snelle piene di trilli, rimbalzelli, giuochi, scherzi, schianti di cristalli coralli trallalera tralla la, come aeree serenate di chitarre, mandolini e spumanti bottiglie trallalera tralla là.</p>
               <p>Milioni di bottiglie del più spumante Asti sonoro schizzavano, decapitate ma allegrissime sulla tavola imbandita del cielo, fra le ondate orchestrali dei raggi, lunghi archetti d’oro che spremevano giù nelle profonde cavate il terrificante cuore dolcissimo di Dio.</p>
               <p>— Dio! Dio! Dio! Dio! gridava Pagiolin. Dio è luce! Dio è musica! Dio è profumo! Sono a mille metri a picco su quella vasta ferita terrestre. Cosa è mai? Cosa è mai? Certo le folgori hanno squarciato così la terra! I fulmini nemici del Sole! Ma il Sole oggi stravince. Sono l’amico del Sole! Ma più in alto del Sole c’è Dio, ed io voglio navigare nel suo respiro sublime!</p>
               <p>Con allegria pazza due volte, tre volte, quattro volte Pagiolin capriolò abbandonando le ali come un nuotatore nell’onda e nella schiuma del canto. Poi giù a capo fitto nel suono più denso. Le sue ali sfioravano le lunghe corde d’oro tese dai raggi solari. Ruzzolò giù. Era troppo ebbro e il sudore gli scorreva sugli attacchi delle ali.</p>
               <p>— Come mai ho dimenticato la mia santa missione? Mezz’ora perduta! Impenitente bambino che sono! Ma il tubetto è ben saldo e anche il dischetto. Giù! Giù! Bisogna scendere, scendere. Che fresco! Che fresco!</p>
               <p>Per alcuni minuti Pagiolin seguì una impetuosa corrente gelatissima, che con ritmo uguale lo trascinava. Ora rideva della sua paura di poc’anzi. Ad ali aperte filava con crescente velocità cercando a destra e a sinistra col becco la decifrabile varietà degli odori.</p>
               <p>— Questo è odor di menta selvaggia. Questo è il timo asprigno. Oh! che buon odore di resina. Saporito, questo viluppo di moscerini agonizzanti! Mangiamo. Bisogna pur rinfrancarsi lo stomaco, in viaggio.</p>
               <p>Ad un tratto la corrente gelata modificò il suo ritmo equilibrato! Ora tumultua, schizza, cicloneggia, spalanca dei buchi come botole traditrici. Pagiolin riprende a volare con tutta la forza delle sue ali. Sente una pressione contraria. Vento duro a scatti che lo soffoca. Deve più volte chiudere il becco. «Accidenti! Ho perduto quel branco volante di moscerini saporitissimi!».</p>
               <p>La corrente contraria che s’insinua nell’immensa corrente gelata che egli segue lo assale con tanti odori salati, diversi per forma e intensità. Ovuli giranti di odori amarissimi. Un odore oblungo e trasparente di iodio. Un gomitolo irto di ammoniaca. Un blocco massiccio di bromo. E miliardi di aghi di sale luccicante e buoni da ingoiare. La salubre spruzzaglia delle onde del mare, laggiù, alla foce del Tagliamento.</p>
               <p>Pagiolin non esita più. A destra, a destra, con raddoppiata frenesia di ali, vince rimbalzato, rimbalzante, vince travolto e resistente, la grande corrente gelata. Questa decresce sugli orli, cede, cede. Pagiolin è fuori. Schizzando via si slancia in una atmosfera quieta come una morbida amaca smisurata. L’aria è dolce come il respiro di Vluuruuum quando gli dorme vicino, col suo vuuruuuum, vuuruuum... Pagiolin vuole riguadagnare il tempo perduto. Egli sa che l’aria stagna queta e senza bizzarrie di correnti sopra i boschi, poichè i fogliami pompano i capricci dell’aria. Sente a destra l’odore acido bruciaticcio delle brughiere e piega a sinistra abbassandosi. Non vuole stancarsi a lottare con quelle insensate cavallerie di venti che devastano le brughiere.</p>
               <p>A sinistra giù giù, ecco dove bisogna volare! Su quei fogliami dove l’aria è immobile e più giù ancora su quegli orti dove l’aria è un letto di piume. Quel fresco odore di insalata e i filamenti di profumo di quel giardino pieno di rose, e quel rimescolio d’odori cotti che con rumore di stoviglie grasse sale da quel villaggio. Non è sgradevole quella acredine di fieno, anzi eccitante! Pagiolin la beve, a becco aperto, nel rasentare a precipitosa velocità i ciuffi d’erba che ornano un nero campanile. Fuori dalla gonna sventolante della prima campana calcia un tumulto di bronzo acciabattante, che spaventa Pagiolin. Spavento misto di curiosità. Ecco un altro campanile. Via, via, via, con folle entusiasmo Pagiolin lo aggredisce quasi si schiaccia sopra. Affascinante batacchio. Gamba perduta di danzatrice pazza. Battito diventato proiettile fuor dal cuore sonante.</p>
               <p>Pagiolin è troppo ebbro. S’irrita, smania di non poter riprendere la sua calma precisa di volatore lampo.</p>
               <p>— Mi hanno chiamato colombo-lampo! Sei un treno lampo, diceva la moglie del colonnello. Presto li rivedrò, i treni, e li sorpasserò!.</p>
               <p>Un’altra corrente pure gelata taglia purtroppo la strada a Pagiolin. Ma, furbo, sente che è meno alta della prima e su, su, Pagiolin la scavalca con disinvoltura per ripiombare due minuti dopo nella quiete solenne dell’atmosfera. In realtà è una quiete compressa tra pericolose agitazioni. Pagiolin ricorda, prevede, intuisce che altre correnti gelatissime lo aspettano. Non vuole perder tempo in continue scalate: decide di salire a duemila metri per poi dare la sua massima velocità senza scosse, deviazioni, nè saliscendi. Si sente bene. I muscoli delle sue ali hanno un ritmo forte, uguale, scattante e i suoi nervi ripercuotono fino all’orlo estremo delle penne la sua precisa volontà timoniera. Nel salire Pagiolin che non conosce indecisioni nota distrattamente che l’atmosfera si condensa invece di alleggerirsi. Una lieve nebbia senza importanza, pensa, sarà presto attraversata. Sale, sale per un quarto d’ora. La sua velocità è grande e il suo umore sereno, ma l’oscurarsi dell’aria lo incomincia a preoccupare. Dove mai è andato il sole? Ah! vedo, là a sinistra! Come è scialbo! Sembra quel focherello di legna verde che i soldati accendevano d’inverno a tre metri dalla colombaia, a forza di polmoni, soffiando lagrimando e bestemmiando.</p>
               <p>— Accidenti! grida Pagiolin, il Sole si è spento! Lo prevedevo. A furia di coprirmelo con tutta questa nebbiaccia l’hanno soffocato! Nebbiaccia infame!... Macchè nebbia! Sono in un nuvolone di pioggia!</p>
               <p>Pagiolin scivola giù dieci metri poi risale nel grigio e nel nero. Accelera i colpi d’ala. Ad un tratto sente sotto di sè un gorgo che lo pompa, e da destra a sinistra, sente cento mille mille mille zanne di pioggia e un mitragliamento di grandine. Pagiolin non perde la calma. Fiuta, e decide di salire ancora. Una battaglia ferocissima di vento lo fa traballare. Uno, due, tre capriole vertiginose, poi Pagiolin si tuffa nel vento più potente che ha vinto gli altri venti, imponendo il suo ritmo di smisurato serpente fluido fra cento serpentelli rischizzati via e sgominati.</p>
               <p>Non è il caso di lottare. Pagiolin si abbandona colle ali chiuse come un proiettile, in questo vento che irrigidisce la sua corrente. Profondissima volata di un cannone senza pareti che spara continuamente.</p>
               <p>Fu così che Pagiolin proiettile vivo fu lanciato in mezz’ora nel cielo di Venezia. Grigio, ombra carbonosa e spaccamenti sulfurei di cielo, e lunghissime colonne isteriche di fuoco che salgono, scendono solcano e subitamente crollano sull’invisibile calma del mare. Ad ogni minuto, Pagiolin che ha tenuto fino ad ora le ali chiuse, tenta gli spessori del vento con una cauta mossa dell’ala destra. A poco a poco, gli spessori rallentano la stretta. Si slabbrano davanti dei piccoli varchi di azzurro. Pagiolin vorrebbe raggiungere il sereno, ma teme di smarrirsi sul mare. È tardi! È tardi!</p>
               <p>A mille metri, in alto, davanti a sè, Pagiolin vede una macchia nera che gli viene incontro rapidamente. Ingigantisce, ingigantisce. Non è un nuvolone, non è uno spessore d’aria. Sembra quella strana costruzione di originalissima colombaia di tela su palafitte piena di uomini nudi che egli aveva ammirato in un’alba famosa sulla costa di Pola dove aveva viaggiato nascosto e talvolta al balcone della tasca d’una spia italiana! Ma come diavolo ora volava quella strana colombaia di tela? Pagiolin la osserva a cento metri su di sè. Non è una colombaia di tela! È una di quelle gigantesche aquile di ferro e tela tante volte contemplate ad Abano quando si slanciavano in alto, portando uomini imbottiti di penne che poi lasciavano cadere degli sterchi neri scoppianti.</p>
               <p>Pagiolin ha molto meditato, e finalmente compreso la bontà di quelle aquile benigne che non uccidevano i colombi, ma uccidevano per amor di libertà aerea, quelle brutte gabbie d’uomini che sono le città.</p>
               <p>Ora egli sente che quest’aquila di ferro e tela che vola lassù ha forse bisogno di lui. Strani questi uccelli, pensa Pagiolin, hanno ali larghe dieci metri, ma non hanno il fiuto decifratore di odori contradditorii. Non possono distinguere l’odore che rivela la curva di una costa a duemila metri di distanza, dall’odore che indica lo spessore di un vento e tante altre cose che egli sa. La loro ampiezza d’ali esaspera la superbia dei venti che se le abbrancano, le squartano. Sono aquile bonaccione e i venti sono pessimi. Non possono quelle aquile di ferro e tela diventare come lui docili proiettili, schizzar fuori dalle mani dei venti se per caso distratti rallentano la stretta.</p>
               <p>Pagiolin accelerando convulsivamente il battito delle sue ali si slancia e sfiora con ghirlande di volo la grande aquila nera, che ora barcolla, mostruosamente fra gli spintoni e le zampate dei venti. Ha le due ali lacerate tutte a brandelli fumosi, come la baracca incendiata che bruciò tutta la notte vicino alla colombaia di Abano. L’aquila di ferro e tela arranca e si sforza di equilibrarsi con disperati colpi di reni. Sembra perduta. Gli uomini che porta sul dorso sono affaccendati nell’accarezzare il suo cuore di gas esplosivi. Cuore frenetico che a furia di battere ora s’infiamma di viola e blu. Cuore virulento che ha forato la carne e le ossa della schiena e schizza fuori, vampe e fruste di scintille.</p>
               <p>Come soccorrerla? Fra poco certamente il cuore appiccherà il fuoco alle ali.</p>
               <p>Pagiolin vola a destra, a sinistra, sotto, sopra pazzamente sfiorando gli uomini che lavorano, intrico nero di braccia sul dorso sobbalzante. «Mi vedranno! Finiranno col vedermi! Se la bufera non sbraitasse tanto forte, gemerei, griderei nelle orecchie di quegli uomini. Non mi sentono, ma mi vedranno! Gioia! gioia! gioia!!! Mi vedono, sento che mi vedono! Ora mi seguiranno. Io so il varco. Di quì, di quì, venite!». Pagiolin si precipita contento di sentire dietro di sè la grande aquila ferita col suo cuore in fiamme: «Viene, viene dietro di me! Ecco il varco, giù giù! Con me, a capofitto!» Fuori dalle tenaglie del vento e dal nebbione! Fumo grigio-perla, azzurro, azzurro, azzurro. A sinistra, l’immensa pelle fremente del mare in allegria dorata sotto le lunghissime dita del sole tramontante che gioviale si diverte a farle un innumerevole solletico.</p>
               <p>A destra, la generosità sparpagliata d’acque verdi azzurre che il Piave regala al mare. Giù, scendiamo. Pagiolin si volta di distanza in distanza per constatare che la grande aquila ormai equilibrata ha ripreso il battito regolare del suo cuore con le sue due ali eroiche, torce spente con lunghissime scie di fumo.</p>
               <p>Come un cane fedele guida un cieco, Pagiolin ha guidato l’aquila di ferro e tela accecata dalla bufera. Ora volano insieme a trecento metri sopra i lavori febbrili d’un ponte ferroviario sul Piave. Pagiolin vede le grandi gabbie di ferro che partoriranno i pilastri. S’accendono le lunghe lame azzurro-violette dei proiettori che tagliano geometricamente la notte. Sembrano raggi solari nelle vetrate di una cattedrale rovesciata.</p>
               <p>Pagiolin sa le insidie delle luci e crede soltanto agli odori. Vede le forme agili dei lavoratori bollire in oro caldo sui due bracci di ferro tesi del ponte rotto. Ma preferisce studiare gli odori di sterco e di legno bruciato che salgono da quel vasto braciere formato da mille fuochi, ognuno orlato di facce e mani di terracotta. Accampamento di prigionieri. L’aria s’imbruna rapidamente. Presto, presto, poichè la notte sarà molto gelata. Un altro accampamento, più fitto, di fuochi. Ogni metro un fuoco fra le rovine caricaturali delle case sventrate. Pagiolin ha capito. Piega a sinistra moltiplicando la sua attenzione perchè ogni battito delle sue ali sia efficace. È gonfio di gioia. Porta l’annunzio della vittoria totale dell’Italia e insieme l’onore d’aver salvato una grande aquila di ferro e tela.</p>
               <p>Quei fuochi, quei piccoli fuochi, diversi da ogni altro fuoco! Pagiolin li riconosce. Sono le lanterne cieche dei carabinieri che vegliano al controllo di Abano. Secondo controllo. Altre lanterne cieche con piccoli annaffiatoi di luce gialla. Finalmente il Comando Supremo. L’immensa casa è illuminatissima. Trecento occhi di bragia. L’officina centrale della guerra lavora. Sembra a Pagiolin la colombaia incendiata che aveva abbandonata un anno prima a Udine, quando c’era tanta confusione di Comandi, e non c’era mezzo di fare un volo utile. Ora tutto procede bene. Una folata di odori fedeli affettuosi lo investe. Il suo odore, l’odore di Vluuruuum! Divina miscela di odori zuccherini, freschi-caldi, quasi una polvere di pelurie odorose e di sterchi cotti dal sole e volatilizzati. Una emozione spasmodica spreme il cuore di Pagiolin mentre spalanca il becco per bere a larghi sorsi i moscerini saporiti che salgono dalle gore predilette. Guarda, guarda e vede un’ombra nera muscolosa in una finestra accesa. La quadratura di spalle rudi e maschie del capo di tutti gli uomini che il giardiniere chiama: Badoglio. Pagiolin lo ammira chino su una grande carta rossa, blu, rosa, illuminata. Sopra quella carta misteriosa vi sono delle forme simili a quelle che fanno gli sterchi di Pagiolin cadendo sull’impiantito della colombaia, quando appollaiato in alto gode il tepido rosmarinato pomeriggio, liberandosi il ventre dal peso soverchio.</p>
               <p>Al di là del palazzo del Comando, Pagiolin per gioia e per dovere, fece strepitare le sue ali. Tutti dovevano vederlo, applaudirlo. È lui! È lui che porta l’annunzio celeste! È lui il colombo fortunato fra tutti i colombi! Ha osato, lottato, conosciuto, vinto tutto. Sa tutto. Potrà raccontare tutto! E si precipita giù nel profumo dei profumi adorati della sua colombaia.</p>
               <p>Grande frullo frullo frullo d’ali. Rimescolio, balzi e traslochi di pennuti. Si sveglia la bella Vluuruuum e si slancia al cancelletto. Tra i fili metallici, i due beccucci innamorati si incontrano, si sfiorano, sfiorano, sfiorano, sfiorano. Pagiolin è un maschio fiero, quasi un veterano del cielo. Pochi baci gli bastano, e tendendo il becco tuba, tuba, tuba, tuba, con eloquenza morbida, gorgogliante, vellutata, rumorosa, ruvida, voluttuoosa, vorticoosa e insieme rorida di lagrimette eroiche felici.</p>
               <p>— O mia Vluuruuuum faremo all’amore stanotte. Prima ti debbo raccontare. In quanto a voialtri, ali rammollite, imboscati senza fiato nè fiuto né frullo, finite il vostro strepito! Voglio il silenzio. Un silenzio assoluto. Ho visto, ho visto grandi cose. Ho visto i grandi italiani come gattacci imprigionare in una trappola di montagne mille le mille e mille e mille e cento volte mille brutti topacci austriaci che avevano rubato tutto il formaggio...</p>
               <p>Ma la stanchezza lo vinse. Quando, dieci minuti dopo, una mano venne ad accarezzarlo e tirandolo fuori dalla colombaia lo rivoltò, lo rovesciò per liberare la sua zampetta destra dal tubetto pieno di vittoria, Pagiolin sonnecchiava.</p>
               <p>Non fece all’amore quella notte, era troppo stanco; e la sua fedele Vluuruuuum si accontentò di vegliare il suo sonno quieto, ma di quando in quando scosso da un sogno convulso e angoscioso. Pagiolin sognava la tragedia della grande aquila di ferro e tela salvata dalla ferocia dei venti.</p>
            </div>
            <div type="div2" rend="P148">
               <head>XXVII.<lb/>UN’ISOLA PROFUMATA NEL FIUME PUZZOLENTE.</head>
               <p>Il quattro novembre al tramonto, sulla strada di Chiusaforte, nella mia blindata ferma prua che divideva il nerastro filosofico puzzolente fiume di prigionieri austriaci.</p>
               <p>Vinto il nemico tanto giustamente odiato, mi sento vuoto vuoto e disoccupato e m’addormento sul volante, straricco di vittoria, fra un’immensa straccioneria di eserciti disfatti. Beato. Con lagrime dolcissime fra le ciglia. La mia fame sognò un’elegantissima tovaglia, infinita serica fuga di morbidi perlacei riflessi che fluttuavano. Ed era, uscito fuor dalla passione del tramonto e dai suoi laminatoi, il mare siciliano metallo lucidissimo che cullava elasticamente undici vulcani-isole dal fumo distratto. Sognavo.</p>
               <p>Presto dentro più presto più dentro un’acuta parola girante: Vittorrrria, mi trapanò il cranio e via pel cielo volando scavalcò il mare e rimbombò nei capaci polmoni ovoidali dello Stromboli Stromboli Stromboli. Sognavo.</p>
               <p>Una gioia bollente fece saltare il tappo di lava del secondo vulcano. Schizzò altissimo il suo getto di fuoco spumante. Il terzo vulcano sputò obliquamente sul mare cento luminarie di bragia a ventaglio, mille regate di diavoli, e ripescò tutte le sirene morte, galvanizzandole. Eccole, guizzano, occhieggiano, baciano, uccidono. Altalena di buio luce... buio... luce... Chi è che urrrla? Perchè piaaaaangi così?</p>
               <p>Vulcani alcoolizzati o gigantesche bottiglie di delirio?</p>
               <p>Il quarto vulcano sturato schizzò risate d’oro, smorfie di porpora e spiralici lunghissimi ironici smeraldi. Il quinto vulcano pareva una rosea spremuta di belle donne nude e di immense arance cigliate che guardavano. Sognavo.</p>
               <p>Tutti quei vulcani – isole – bottiglie – cuori spararono il loro fuoco d’allegria furente con ampio frastuono di tappi e rintocchi contro il sole pallido sordo astemio morente che annega.</p>
               <p>L’undecimo vulcano lanciò allora la sua colonna di fiamma a ventidue chilometri di altezza. Quando quando... quando vi giunse, piegò il suo pennacchio vermiglio e questo fece il giro della terra e lo seguivo in sogno mentre velava e svelava quelle tonde natiche veloci tatuate di continenti e mari.</p>
               <p>Mi sveglio di soprassalto.</p>
               <p>— Chi mi graffia il viso? Chi, chi?</p>
               <p>Ghiandusso che montava la guardia in torno alla mia blindata si avvicina:</p>
               <p>— Signor tenente, nessuno, nessuno. Lei ha fatto un brutto sogno.</p>
               <p>— Anzi un sogno bellissimo! Ma ad un tratto mi sono sentito graffiare il viso. Ho dormito molto?</p>
               <p>— Due ore, signor tenente, sono già passati diecimila prigionieri austriaci, tre brigate... La Zazà ha morsicato la gamba di un colonnello ungherese. Ora dorme dietro di lei. L’ho messa dentro perchè mordeva le gambe ai prigionieri. È diventata un po’ cattiva dopo il parto. Sa, signor tenente, come discutono fra di loro il cane tedesco e il cane italiano? Il cane italiano domanda: «Cosa hai in bocca?». Il cane tedesco: «Flaaaasc». Per pronunciare questa parola spalanca la bocca e lascia cadere la carne. Il cane italiano si precipita e abbranca la carne. Allora il cane tedesco: «Cosa hai in bocca?». Il cane italiano risponde coi denti stretti sulla carne che non molla: «Carrrrrrne!»</p>
               <p>— Non è così, Ghiandusso, credo che il cane italiano tenga i denti stretti per respirare il meno possibile il puzzo terribile del cane tedesco.</p>
               <p>Fuori: un tramonto di nuvole vermiglie lacerate come pezzi enormi e brandelli di carne macellata. A destra e a sinistra della mia blindata, che teneva il centro della strada, il fiume monotono, grigio, giallo-sporco e verde verminoso dei prigionieri spandeva un puzzo mordente esasperante fatto di mille puzzi diversi ugualmente nauseanti e insopportabili.</p>
               <p>Visi scialbi, gualciti, spremuti con piccoli occhi celesti smarriti. Facce gonfie come nutrite di fango con gote cascanti. Facce plasmate di bile. Baffi gialli che schizzano fuori dai visi scheletrici. Bestiame umano masticato dall’uragano. Occhi vitrei che fissano senza vedere. Lerciume ondeggiante di cappottoni curvi come verniciati di sterco e piscio. Sembra veramente un fantastico fiume di putredine, spessa quasi solida, oppresso da un affastellamento di stracci luridi, e misteriosamente spinto da un’invisibile corrente che lo conduce verso lo spiraglio-gorgo di una cloaca capace.</p>
               <p>Vi sarà poi in Italia una cloaca adatta a ricevere quel triste fiume? Il sole rosso lancia dalle brecce delle nuvole brandelli di carne su quel bollore di schiene.</p>
               <p>Per un istante mi sforzo di distinguere con nari eroiche gli odori. Cavolo fradicio, piaga putrefatta, alga morta, piedi sporchi, vello di montone, piscio di gatto, cancrena polmonare, muffa, sterco, orina, vecchie bende insanguinate, ghetto, stiva, caserma.</p>
               <p>Ma rissano fra di loro quei puzzi. Ora gli sterpi, i rovi e le baionette degli odori ammoniacali infilzano, lacerano, e squartano dei vasti flaccidi tondi puzzi zuccherini, simili a pance di carogne galleggianti. Sopra di loro grandinano lunghi odori proiettili che colpiscono direttamente lo stomaco e lo rovesciano. Poi domina una languida risacca di odori dolciastri che colmano ogni poro della pelle di nausea funerea e di morte. Ricordo involontariamente il puzzo tipico di cadavere-sterco-fango delle trincee della Vertoiba. Ma questo che ora mi invade è un ben più terribile puzzo impregnato di morte, ma vivo, attivo, insinuantissimo. Vuole dominare, inondare di sè la profonda valle del Fella e soffocare le fresche respirazioni verdi, sane del Tagliamento.</p>
               <p>Povere valli prostituite! Tutte le innumerevoli bocche vegetali use a fiatare nel tramonto profumi di timo e menta selvaggia sono imbavagliate! Tutti i pini coi loro incensieri di resina naufragano asfissiati nella marea di torridi puzzi avviticchianti feroci, granulosi che agganciandosi e spumando salgono, salgono ad insozzare le cime! Queste esasperate dall’orrore sembrano centuplicare la loro splendida bellezza di smisurati corpi, vivi, nudi, rosati dal sole. Non ammettono, rifiutano il tragico fiume d’immondizie umane che assale i loro fianchi. Emergono cime nevose, tornite, gonfie di salute e desiderio come belle poppe di donna con in alto il bottone di rosa montana del capezzolo offerto ad un vento maschio selvaggio tutto muscoli in velocità.</p>
               <p>Ma questo non viene ancora.</p>
               <p>Agli innumerevoli puzzi catalogati si aggiunge quello irto d’aghi dei pidocchi. La pelle del cielo bianca si contrae schifiltosamente con un primo prurito di stelle.</p>
               <p>Potrò io difendermi nella mia blindata immersa come un’isola nel fiume di corpi e odori saturi di morte?</p>
               <p>Scivolando dentro per le feritoie, penetrano gli abiti. Il grigio-verde della mia giubba ne è già inzuppato. Salgono nelle mie nari ad avvelenarmi il sangue e ad offuscarmi il cervello: le belle parole della vittoria si smembrano in un’atmosfera cerebrale d’incubo. I miei pensieri hanno il viscido colore giallo sporco-nerastro di quei cappottoni curvi che passano, passano senza fine. Ventimila prigionieri sono già passati. Ne passeranno altri trentamila. Penso che lo smisurato cadavere dell’Austria spiaghi fuori dalla sua pancia sfondata un gigantesco e terrifico budellame che per la valle della Carnia inonderà la divina penisola nostra.</p>
               <p>Il mio cervello allucinato non riconosce più il bel sole italiano della vittoria, volante corridore nella ruota d’oro che formano le sue gambe accese moltiplicate dalla velocità!</p>
               <p>Vedo laggiù sul Tagliamento un sole straniero e odioso: brutta faccia tonda alcolizzata e smargiassa che nei dentoni d’oro falso prominenti, e i labbroni tabaccosi, si sforza di riassumere tutta l’insolenza l’infatuazione, la megalomania, l’impudenza sanguinaria e il guittismo balordo dell’impero austro-ungarico defunto.</p>
               <p>Quel sole ha posato le sue mani molli, effeminate, piene di anelli rubati, su quell’isoletta del Tagliamento. Strana isoletta camuffata. Con le lussureggianti ondulazioni della sua capigliatura di vigne arricciate, pettinate, impomatate disposte con troppa cura in piani successivi, come una parrucca dai mille brilli grigi-azzurri-argentei, e piccoli infiniti rubacuori. Quella isoletta riassume tutta la grazia vana e passatista di Vienna.</p>
               <p>Il mio spirito, affondando nelle allucinazioni fra le due colate di corpi e puzzi avvelenanti, teme la pazzia. Dove sono i Venti italiani e le loro furenti scope salutari? Un dolce fiato inodoro mi risponde. Sento che un Vento italiano si è insinuato nella valle. Ecco addenta il piedestallo di nuvole color sterco insanguinato del sole! Si slancia lassù, in quella pineta. Gli scatti e le cadenze flessuose del suo corpo che si scrolla nella sua giacca attillata di nuvolette rosa rivelano la sua nobile gioventù. Ora s’affretta a rimescolare quei fogliami. Li scuote brutalmente per liberarli dai puzzi vischiosi e con un gesto vasto fa sbattere, sbattere tutte le finestre di Stazione per la Carnia. Poi parla, parla, ingiuria, fischia, sputa. Ritto in piedi, impreca contro il cielo e chiama alla riscossa tutti i Veneti fratelli. Meraviglioso Vento-oratore!</p>
               <p>— Dove siete, infingardi? Venite! Venite!</p>
               <p>Agitando il suo corpo che si frangia di rabbia e i suoi capelli tentacolari, il Vento parla con voce tonante alle lontane tribune delle prime stelle e si sgola per insolentire la pigrizia paurosa. Il Vento scande scande scande ogni sillaba con violenti colpi di pugno sui tetti delle case come su un pulpito. Ad un tratto si slancia contro il sole e lo rovescia giù dal suo trono di nuvole. A calci a pedate, correndo e remando nel cielo il Vento scopa, azzanna, impacchetta, ammucchia, scaccia, insacca, calpesta le matasse di odori in rissa che rischizzano, s’arrampicano, si rintanano nelle vallate e nei burroni. Intanto con un vasto muggito che cresce, cresce, cresce e scoppia accorrono giù dai monti e dalle fonde valli altri Venti alla riscossa.</p>
               <p>Questo sospira sospira sospira e fischia nella stretta di due roccioni per passare ad ogni costo. È troppo voluminoso: porta addosso una girandola di enormi polmoni gonfi d’ira compressa. Si accanisce e fiiiiischia. Sospira sospira sospira poi con uno schiaaanto d’alberi e fogliame precipita inondando di sè a ventaglio tutta la vallata. Sotto, il tetro fiume di prigionieri increspa paurosamente la sua superficie di cappotti e berretti fuligginosi. Io rialzo la testa dal volante e fiato fiato finalmente. I Venti giungono in ritardo, ma la loro fretta è vertiginosa. Pulire, pulire, pulire tutto, scuotere, sconvolgere, disinfettare. Ma non basta. Occorre inebriare al più presto la vallata di mille profumi perchè la mia blindata 74 diventi un’isola profumata sul fiume lurido dei prigionieri.</p>
               <p>Un Vento gagliardo è lassù in cima alla montagna che chiama chiama con spiraliche sciarpe di mani altri Venti che lontano gonfiano a gara le loro pance, otri, e zampogna melodiose di tutti i profumi di rose, viole, acace, ginestre, gardenie, caprifoglio italiani, rapiti ai giardini pensili sul mare di Liguria.</p>
               <p>Altri insaccano i voluttuosi profumi di tiglio dei sobborghi di Milano. Dovunque ferve il lavoro. Via, non perdere tempo, gonfia quell’otre di tutti gli odori salati, salubri, verde-azzurri di questo piccolo golfo di Zoagli! Tu, riempi fino all’orlo, tieni ben chiuso, porta in alto e su a tutta velocità corri a profumare la Carnia appestata!</p>
               <p>Tre Venti smaniano, intanto, nello stretto di Messina. Sono forti e le loro invisibili propaggini muscolose sono capaci in pochi minuti di rianimare di fresco aereo velluto l’intera Sicilia carbonizzata dall’ardore d’agosto.</p>
               <p>Ora in fondo a questo corridoio marino, i tre Venti affondano le dita nel mare e tutte grondanti le fanno scorrere, scorrere, sui giardini di Messina e su quelli odorosissimi di Siracusa perchè siano impregnate del profumo lieve danzante punzecchiante dolcissimo dei limoni, degli aranci e dei mandarini. Quei tre Venti siciliani passano nelle alte vigne fronzolute di Capri inebriandosi di fantasia rossa, poi sul promontorio polposo di Posillipo per aggiungere negli otri, pance e zampogne loro, delle erranti svenevoli mandolinate. Via a galoppo, su, su, a 70 Km. all’ora, saltando a piè pari la schiena dell’Appennino, aromatizzandosi i piedi pattinatori sulle pinete resinose, s’avventano sopra il Veneto e piombano nella valle della Fella. Ma l’Italia è vasta e tutti i vegetali d’ogni provincia vicina e lontana debbono dare il loro contributo.</p>
               <p>Nell’oasi di Tripoli sonnolenta si alza con fatica un Simun assopito. Forte Vento africano non servo, ma innamorato dell’Italia. È stanco di due lunghi viaggi nel deserto, ma una tromba bersaglieresca l’ha svegliato questa mattina. Sa, il Simun, che negli orti ombrosi e nei prati di orzo erba medica e lattuga, che egli ha sempre rispettato, dormono dei profumi biondi, pepati e zuccherini che l’Europa non ha. Sa il Simun che le ombrie sui pozzi orlati d’asinelli, hanno dei tiepidi profumi vanigliati che l’Europa non ha.</p>
               <p>Si scuote, e d’un balzo in piedi, vibrante burbero benefico invita piante erbe tronchi e fogliami, a spremersi d’ogni essenza. Tutta l’oasi è in tumulto. I cammelli rallentano il loro ruminare e il loro gorgogliare catarroso di grondaia, sussultano, tremano. Il cammelliere dritto alzando le braccia implora pace dal Vento che giocondamente gonfia il suo barracano come una vela, e in testa il burnus come il fiocco sul bompresso.</p>
               <p>Ma il Simun non è contento di questi casti profumi rapiti alla capigliatura dell’oasi. Non è forse l’imperatore assoluto dell’Africa? Con un salto di montagna terremotata, rosso irto accecante scavalca la grande Sirte e in Cirenaica lungamente strofina il suo corpo ossuto e scricchiolante d’ascaro immenso in altre oasi più fitte più umide più fertili. Il Nilo l’attira con la sua vasta coltura di profumi oliati e fermentati in verdi ombre sotto soffitti spessi di banani, e pieni di gaggie. Percorre tutto il Nilo riempiendo di profumi i tre mila otri che suonano fragorosamente sulle sue spalle scattanti. Entra nel lugubre caldo foltore d’oro torrido intrecciatissimo e compresso della sua Abissinia amata. Sono mesi e mesi che non piove, e la mirra balsamica suda fuor dalla corteccia un umore inebriante e languidissimo. Questo, questo ci vuole, pensa il Simun, perchè la prima notte dei vincitori Italiani in Carnia sia simile alle notti di Allah! Subito vuota alcuni otri di profumi mediocri e con fiati lunghi accarezzando per un’ora trecento mila arbusti di mirra balsamica accumula e costringe in mille trecce strette le ondulanti capigliature del profumo assolvente.</p>
               <p>Il Simun non è sazio ancora. Scavalca il mar Rosso e raggiunge un altipiano d’Asia dove brucano in pace cento mandre di cervi muschiati. Con boati di gioia sradicante il Simun li assale. Crollo schianto e sfasciamento di quei boschi di corna. Il Simun li caccia alla rinfusa in una valle, poi sopra, come in un tino coi vasti piedi chilometrici, li vendemmia.</p>
               <p>Dagli addomi schiacciati schizza lo strano burro rosso-bruno. Ride, ride, il Simun, nella carneficina poichè sa la potenza quasi indistruttibile di questo profumo divino. Un granello solo basterà a inebriare 2 milioni di metri cubi d’atmosfera notturna!</p>
               <p>Stracarico di profumi asiatici e africani, il Simun ritorna. In alto, in alto vola sopra il mare perchè i potenti spruzzatori salati dalle onde non deformino le essenze purissime che egli porta rinchiuse nei suoi polmoni, otri pance e zampogne. La sua velocità supera quella d’ogni altro Vento, tanto l’orgoglio d’essere il primo profumatore dell’Italia vittoriosa lo esalta.</p>
               <p>Nella mia blindata lo sento venire. Tutti i Venti italiani che hanno sparso già con armoniosa delicatezza centomila profumi italiani sui declivi e sui boschi e nei burroni e nelle viuzze dei villaggi e in ogni casa come un vaso, sanno che un prodigioso Vento sconosciuto sta per giungere con nuove ricchezze delizianti. Si aggirano i Venti italiani perfezionando la disposizione dei profumi, e quelli tondi come ovi, e quelli in forma di amaca e quelli che gemono di dolcezza come divani innamorati, e quelli che saltano come ginnasti su trapezi volanti, e le bisce i mazzi le capigliature i drappeggi di profumo.</p>
               <p>Due venti si sono inerpicati e sospesi alle costellazioni, e spalmano così di essenze l’intera volta stellare perchè il palazzo della notte sia tutto profumato e nel centro sia profumatissima la mia blindata: camera nuziale. I Venti italiani sono perplessi poichè il gran mago dei profumi tarda. Lui, lui solo potrà idealizzare con essenze speciali le acque del Fella che languide e melodiose si preparano a diventare il bagno della divina bella notturna. L’aria trema febbrile, sinuosa spasimante con lunghi bisbigli. I Venti sono ammutoliti immobili. Aspettano.</p>
               <p>Undici minuti d’attesa angosciosa... Poi un fragor di cannonate che schiantino schiantino cento città di bronzo cristallo e colonne di giada.</p>
               <p>Valanga giù dal cielo quasi a picco il Simun e riempie la valle della Fella d’un traballio innumerevole d’otri squassati – duri – molli – rigidi – negri – luminosi soffici dentati come crani di poeti cozzanti nelle ampie saccocce volanti di Dio.</p>
            </div>
            <div type="div2" rend="P148">
               <head>XXVIII.<lb/>LA PIÙ BELLA NOTTE D’AMORE</head>
               <p>Il Simun colmò la valle di profumi e volò via.</p>
               <p>Le acque del Fella si offuscarono un attimo, poi rischiarandosi come lunghe vasche tranquille cullarono di nuovo le stelle.</p>
               <p>Allora la mia voce rotta da singhiozzi cantò:</p>
               <p>— Vieeeeni! Vieeeeni! Italia mia! Vieeeeni Amooore! Italia, forma perfetta, ardore sovrumano, voluttà grazia, eleganza, poesia, incendiante passione, ventaglio piumato di sguardi e carezze, sintesi di tutti gli ideali arabeschi del canto, riassunto d’ogni dolcezza femminile, madre – sorella – amante – figlia, tenerezza sommergente, snello ottimismo audace, cascata di luce, rada beata sulle coste del Paradiso, ideale corpo plasmato di nuvole onde spume sogni, forza che si frange in soavità fragilità per rinascere più forte.</p>
               <p>Vieeeni, tutti i tuoi nervi tutti i tuoi muscoli pronti sotto la tua pelle bianca, rosea che odora di caprifoglio, ciclami, gaggie! Pelle divina dell’Italia lambita dai mari di seta e sospiri! Ramificazioni di vigne e di vene che sono bizzarre fontane di fantasia!</p>
               <p>Italia, sei la più bella! Tutti lo sanno, e ti invidiano. Molti ti odiano, ma tu non li temi e verrai lo sento in questa mia alcova d’acciaio profumata ma insidiata da una doppia corrente di luride forze nere, puzzolenti e bieche. Queste non potranno mai sommergere la mia isoletta, poichè è sradicata, galleggia, su tutte le navigazioni e tutte le velocità. Quando tu sarai qui dentro, nelle mie braccia, potrai abbandonare i tuoi capelli ai forti dinamici Venti italiani che te li profumeranno delicatamente. E tu godraai fra le mie braccia la mia passione fatta di mille passioni. Vieni!... Vieeeeni! Vieeeeni!</p>
               <p>La mia preghiera è esaudita. Mentre visito con lo sguardo zelante l’interno della piccola alcova d’acciaio sento la tiepida passione lattea del suo corpo. Ecco il suo profumo di caprifoglio, ciclami, gaggie! Ecco sulla feritoia aperta, la luna... Non è la luna! È il suo ventre bianco, liscio di verginità incorruttibile, eppure così sensuale.</p>
               <p>— Vieeeeni! Vieeeeni! Amoooore! Scendi, entra!</p>
               <p>Così l’Italia, amore fatto di mille amori, entrò abbandonandosi con morbidi scatti fra le mie braccia. La prendo, la stringo e i miei baci affannosi la svestono per meglio goderla. Urlo di tutti i miei pori felici. Esitazione, terrore delle mie labbra che non possono, non potranno forse inebriare tutta, tutta la sua carne e raggiungere tutte le sue fibre e in fondo in fondo cogliere il fiore dello spasimo assoluto.</p>
               <p>Ma il mio cuore vampante centuplica battendo le sue furenti calorie per incendiare tutto in me, muscoli, vene, nervi, tendini, fibre, visceri, pensieri, sogni e meati capillari. Bruciare, bruciare, ardere, arroventarmi liquefarmi in un lago torrente mare Oceano di lava appassionata! Cingerla così del mio conflagrante amore liquefatto!</p>
               <p>Sì, sì, diventerò un oceano di lava, più vasto e più cocente degli oceani di fuoco rabbioso che l’Etna e il Vesuvio mal contengono sotto montagne pesanti! Il mio oceano d’amore fumante sarà libero, libero, libero! Ogni capriccio sarà concesso! Ogni sanguinaria carezza potrà sollazzarsi in libertà! Torrido, torrido per te o Italia! Ma quell’oceano di lava prodigiosamente sotto i ventagli della mia poesia si addolcirà trasformandosi in un purissimo mare ingenuo tutto imperlato di tenerezza e gratitudine lagrimanti.</p>
               <p>— Sei felice, sei felice?... Guarda, ho sospeso la tua veste di trasparenze fluviali sul rullo dei nastri di cartucce perchè veli di mansuetudine la volontà di luce tagliente della lampadina elettrica. La notte sarà fredda: ho posto nel cruscotto un elmetto austriaco pieno di bragia. L’ardore della bella vittoria tua riscalderà i tuoi piedini che gareggiando in corsa con le code delle comete si sono un poco gelati. Ho fatto puntare le due mitragliatrici della cupola contro le ultime stelle dell’ironia e del pessimismo. Ma sdraiati! Sdraiati! Sdraiati, e riposa in pace. Ho steso sotto i tuoi bei fianchi tre pellicce di generali austriaci. A destra e a sinistra potrai scegliere in quegli scaffali pieni di nastri di destini la più bella fra le molte collane e cinture di cartucce che nelle tue dita si trasformano in preziosi ori – argenti – smalti cesellati. Vengono dalla fabbrica francese di Saint-Etienne. Furono foggiati per adornare la morte dei tuoi nemici, ma le tue dita più sapienti delle onde dell’oceano Indiano riceselleranno quei nastri di cartucce trasformandoli in monili per la tua bellezza in amore... Ti piacciono, ti piacciono i miei baci, lo sento! Vieni! Vieni! Vieni! Entrami nel cuore, o Italia! Godi, godi, godi, amore mio. Sento l’anima tua più intima che dal fondo mi chiama, vuole tendermi le braccia, ma non può, è troppo giù giù, nello imperscrutabile mistero degli amori sovrumani. Dal fondo la tua anima implora una stretta, una piccola stretta delle mie mani! Mi tuffo, affondo nella tua carne per toccarle, toccarle quelle tue piccole mani bianche, tremanti! Ti tendo le mie! Sono vicine, vicine alle tue. Un torrente di baci ancora ancora! Perchè più non vi sia ostacolo al mio slancio. Ora quasi le tocco, le piccole mani della tua anima... le tocco... le ho toccate. Un attimo, ancora ancora! Un altra stretta... Felicità, felicità, felicità!... Ogni segreto rivelato. So finalmente perchè ti ho tanto amata! So perchè si può morire, e rimorire e rimorire cento, mille, un milione di volte per te!</p>
               <p>Ora dorme fra le mie braccia la bella innamorata col suo sorriso di rosa bianca che tremi estatica tra brezza e raggi all’alba nei giardini. Nel cruscotto sotto i suoi piedini bianchi, langue e agonizza la bragia rossa di crudeltà guerresca nell’elmetto austriaco.</p>
               <p>Sull’Italia e su me riposanti veglia la dura volontà futurista della lampadina elettrica. È irritata di sentirsi avvolta nella veste di notturne trasparenze obliose.</p>
               <p>Fuori scorre il fiume monotono di bestiami sanguinari balordi e cocciuti, ormai vinti e domati con la loro anima puzzolente in dissoluzione. Anima che vorrebbe ancora ammorbare con lingue vendicative l’indulgente e generosa respirazione umana del nostro divino amore nella nostra alcova di acciaio. Ma quell’anima irta di mille tanfi bestiali non penetra più...</p>
               <p>In alto sui monti vegliano i Venti, i grandi Venti italiani strapotenti e profumanti distributori di Libertà spirituale, fantasie interplanetarie e assoluta bontà umana.</p>
            </div>
            <div type="div2" rend="P148">
               <head>XXIX.<lb/>A MENSA COL VINTO FRA I ROTTAMI DELL’IMPERO AUSTRO-UNGARICO</head>
               <p>Don Jacopo, parroco di Resiutta, è un simpatico e fervido patriota italiano. È stato felice di accogliere nella sua casa parrocchiale il comando dell’8. squadriglia cosicchè impiantiamo la mensa nel vasto cucinone affumicato le cui finestre sono aperte sulle strada di Chiusaforte gibbosamente ingombra dei rottami della ritirata austriaca.</p>
               <p>Volpe dopo aver spedito mediante un motociclista un ordine bancario da telegrafare in Borsa a Genova mi fa ammirare i magnifici porcelli e le oche catturate che si sbattono e rumoreggiano nella navicella di un draken-ballon austriaco custodito da Ghiandusso. Ha trovato anche farina e zucchero e molte casse di sigarette ungheresi.</p>
               <p>Ogni mio soldato ne fuma tre alla volta, tre piccole torce di gioia al balcone della bocca.</p>
               <p>Il prete, alto segaligno, faccia di montanaro ossuta, occhi celesti vivacissimi, forti mascelle da mangiatore e piede veloce, si affaccenda dalla cucina alla sua vigna che egli proclama la prima vigna d’Italia. Da Resiutta a Vienna non si trova più una vigna. È indubbiamente una vigna straordinariamente fertile, piena di nascondigli, forse di sotterranei, poichè il prete ricompare ogni tanto con qualcosa di nuovo fra le braccia a maniche rimboccate: pentole, cassette, sacchi, sacchetti, salami, ecc. La sua serva Maria, grassa, quarantenne, dal viso roseo primaverile e dagli occhietti furbissimi neri un po’ avari, brontola; ma ogni volta che nel cucinone entra un nerboruto bersagliere ciclista col ruvido viso patinato di polvere-sudore, quegli occhi brillano stranamente inumiditi. Non so se per insoddisfatta sensualità o per patriottismo commosso. Il mio ottimismo riassume tutto in questa frase:</p>
               <p>— Maria, sono belli i soldati d’Italia!</p>
               <p>Maria ride e corre su al piano superiore per la scala di legno, chiamata da una voce femminile piacevole malgrado il suo accento straniero.</p>
               <p>— Maria, Maria, preego preego un momento.</p>
               <p>Don Jacopo che entra mi spiega l’enigma:</p>
               <p>— Volevo precisamente parlarle, signor tenente, la prego anzi di fare le mie scuse al signor capitano comandante la squadriglia. Mi sono permesso di ricoverare al primo piano un colonnello austriaco ammalatissimo. Colonnello della Croce Rossa. Non è un combattente. Oh! una persona assolutamente compita, certo un brav’uomo. Deve avere 55 anni circa, ma ne dimostra 70, tanto è sfinito dalla stanchezza. Stanotte aveva 40 gradi di febbre. Ora sta un po’ meglio. Ha voluto confessarsi appena fu ricoverato. Ha con sè una bellissima signora che pare sia sua nipote. Pure della Croce Rossa.</p>
               <p>— Ah reverendo! Lei ha fatto molto bene. Approvo la sua opera di carità. Gli Austriaci sono stravinti. Non è più il caso di preoccuparci di spionaggio.</p>
               <p>— La signorina mi ha domandato, implorando, una tazza di caffè per il conte. Poichè è conte, il colonnello, e appartiene all’alta aristocrazia viennese.</p>
               <p>Io chiamo il mio attendente:</p>
               <p>— Ghiandusso, porterai tu stesso un buon caffè al colonnello austriaco. Fallo parlare, cerca di sapere esattamente chi è.</p>
               <p>Poi vado a raggiungere il capitano Raby sulla strada e lentamente trascinati dalla curiosità ci inoltriamo fra gli avanzi dell’esercito austriaco, come due compratori in uno smisurato negozio di antiquario. Non compreremo nulla. Tutto questo tragico bricabrac è stato già da noi pagato coi 500 mila morti eroici dell’Isonzo, del Grappa, del Piave.</p>
               <p>Davanti a noi sulla strada incassata tra le alte montagne e che corre col torrente Fella fino a Chiusaforte e a Tarvis, è tutto un tumulto pietrificato di carri sbilenchi, affusti di cannoni, cucine da campo, fucili, draken-ballon, carrette, mitragliatrici, ruote, carogne di cavalli, masse luride di cappotti infangati, stracci, stracci, stracci, vagoni rovesciati, auto-carri ruote all’aria e motore nel fosso, sterco. Immane lerciume che incensa l’azzurro con lugubri zaffate di puzzi di stiva grasso iodio sangue corrotto ammoniaca e pidocchi.</p>
               <p>Questi rottami dell’impero austro-ungarico sfasciato evocano in me l’immagine di un triste, polveroso, sconfinato magazzino di roba vecchia. Sembra anche un interminabile villaggio di cenciaiuoli.</p>
               <p>Ad uno svolto della strada un vagone appare goffamente impennato su tre carri sfasciati. Sembra volerli assalire e fecondare con un ultimo colpo di groppa taurina. Fetore rivoltante. Sotto imputridiscono tre carogne di buoi.</p>
               <p>Mentre ci scostiamo, un lungo disperatissimo niiiiiitrito lacera l’aria tiepida di questo pomeriggio autunnale che la corrente gelata del Fella invernalizza a quando a quando un poco.</p>
               <p>— Un cavallo agonizzante! dico a Raby.</p>
               <p>Il nitrito si rinnova più straziante e lugubre per modo che intorno a noi la vasta marea di questi enormi rottami di guerra ci appare ad un tratto come una spaventosa agonia di carovana assalita, accecata da una bufera satanica in fondo a una gola maledetta. Ci avviciniamo al punto da cui parte il nitrito. Eccolo. In fondo a quel fossato, in quel marciume verde d’acqua e fango un gran cavallo ungherese rovesciato allunga enormemente il collo sforzandosi di far leva per sollevarsi. Ma il sangue e la vita gli colano, e anche l’intestino, fuor dallo addome tagliato. Ha le 4 zampe impigliate fra le cinghie e le ruote di un cannone. Evidentemente degli austriaci affamati non hanno perso tempo ad accopparlo. Hanno strappato un pezzo di carne poi chiusi nell’incubo cieco e sordo della fuga-fame sono ripartiti senza ascoltare il nitrito disperato della bestia. Ma il cavallo con un lungo tremito febbrile riapre le froge arricciate e masticando il fango coi dentoni trascina trascina un nuovo niiiiitrito.</p>
               <p>Non resisto allo strazio, punto il mio revolver sulla tempia e con tre colpi pacifico la povera bestia, per sempre. In alto il sole sta per celarsi dietro le altissime montagne, ma prima allunga un suo meraviglioso sguardo biondo-azzurro-dorato sulla strada che si svolge interminabilmente ingombra di rottami guerreschi affastellati.</p>
               <p>Il sole, straricco antiquario, vuole prima di coricarsi rivalutare col suo sguardo minuzioso e penetrante di conoscitore tutti i frammenti d’un impero che la Morte gli regala e che ricatalogherà, coi tanti rottami di tanti imperi già immagazzinati.</p>
               <p>Alle sette il pranzo è pronto e la mensa sorride alla nostra fame di vincitori nel cucinone odoroso di maiale ben condito. La sera è fresca e si chiude volentieri le finestre contro la risacca sinistra di puzzi ammoniacali. Nel vapore stuzzicante di un monumentale minestrone io dico a Raby e a Volpe:</p>
               <p>— Si mangerà bene e si berrà meglio, ma mancano le donne ai vincitori! E dire che ce ne è una bellissima al primo piano. Io propongo che la generosità ultra-civile italianissima del nostro capitano inviti a tavola il conte Funk e la sua bella Rose Barn.</p>
               <p>Approvato con entusiasmo. Ma il colonnello che ora sta meglio, rifiuta commosso l’invito inaspettato. Teme di disturbare e manda a ringraziare. Ghiandusso torna su con ordini precisi poi ridiscende e dalla porta spalancata entra esitando con cento inchini il vecchio ufficiale dal viso pallidissimo ormai tutto naso per l’eccessiva magrezza, calvo, gli occhi grigi, acquosi e tremolanti. Un’indistruttibile aria signorile d’alto comando malgrado l’uniforme bigia sciupata, e la schiena curva. Ma dietro splende magnetico un affascinante sorriso femminile.</p>
               <p>Rose Barn è alta, snella, bruna, grandi occhi vivi, neri, lucentissimi che col tipico pallore verdino della pelle e l’elastica snodatura dei fianchi felini, rivelano quella razza interessante e tipica di ebree viennesi, crepitante perfida e seducente fusione dei sangui rumeni, boemi e austriaci.</p>
               <p>Bellezza meridionale sì, ma senza l’affettuosità mediterranea, con sensualità raffinate dal calcolo e lussuria prodigata fuori d’ogni legge di pudore, nel bisogno di domare prontamente i maschi e sfruttarli. Donna da prendere in velocità per gustarne i mille sapori in fretta prima di scoprire la inevitabile prostituta che è celata appena dalle moine infantili, e da una maschera di verginità.</p>
               <p>Raby, Volpe ed io guardiamo la donna valutandola e quasi pregustandola, mentre il conte Funk rinnova i suoi inchini, ossequi, esitazioni.</p>
               <p>— Preeego, signor capitano, non posso accettare. Non vorrei che lei avesse delle noie coi suoi superiori. Sono troppo gentili, loro. Non credevo ufficiali italiani così gentili e pieni di bontà.</p>
               <p>Il conte non vuole sedersi, si fa quasi spingere da Ghiandusso verso la sedia. Ma la sua bella amica ha già accettato e finiscono per sedersi tutti e due davanti a me, un po’ distanti dalla tavola.</p>
               <p>— Merci, merci! dice Rose Barn; Monsieur le curé nous a déjà donné a manger. Nous accepterons seulement une tasse de café. Io parlo un po’ italiano, male, molto male. Il conte parla bene come tutti gli alti ufficiali austriaci. Alla corte di Vienna si parlava molto l’italiano, specialmente ora con l’attuale imperatrice.</p>
               <p>— Si parlava e si odiava l’italiano, dico io.</p>
               <p>— Autrefois, monsieur le lieutenant! Oggi non si odia più. Tutto è finito per noi, dice Rose Barn.</p>
               <p>E il colonnello aggiunge:</p>
               <p>— Con loro, signori ufficiali, posso dire tutto. Io ho cominciato la guerra con grande entusiasmo. Comandavo uno squadrone di cavalleria al fronte russo, ma contro gli italiani non ho combattuto. Ho avuto per molto tempo il comando di una colonia agricola a Oppacchiasella. Conosco bene quei posti. Ho una proprietà vicino a Gorizia, venivo spesso in Italia. Non ho mai odiato gli italiani. La guerra è la guerra!</p>
               <p>Il capitano Raby, dopo aver assaporato l’ultima cucchiaiata del suo minestrone, dice con lentezza piemontese:</p>
               <p>— Non so se ci avete gratificato con molte cannonate sul Carso. Ad ogni modo io desidero ringraziarvi con un pezzo di maiale ben cucinato.</p>
               <p>— Grazie, grazie, dice il conte Funk, troppo gentili. Non sapevo, non sapevo, veramente, in Austria non si sa quanto gli ufficiali italiani siano cortesi, umani, buoni.</p>
               <p>— Non tutti, interrompe Rose Barn, non tutti... Ah! gli ufficiali dei bersaglieri ciclisti. Comme il sont durs, durs, durs!... Dieu! qu’ils sont durs!</p>
               <p>Pienamente rinfrancata e sicura ormai delle sue labbra sorridenti e delle sue occhiate precise, la bella ebrea viennese racconta come furono catturati nella confusione del disarmo a Stazione per la Carnia. Il conte Funk aveva molti bagagli, probabilmente molti anche lei. Sento in Rose Barn la donna sempre armata di eleganza e che ad ogni costo ricostruisce le sue armi di seduzione. Essa racconta che gli ufficiali bersaglieri brutalmente spinsero lei e il colonnello lontano dal carro dei bagagli ormai perduti per sempre. Rose Barn è stupita di non aver potuto sedurre coi suoi sguardi quei vincitori violenti.</p>
               <p>— J’ai embrassé plusieurs fois leurs mains comme une mendiante, comme une mendiante! Mais ils me criaient: Viaaaa! Va viaa! Va via! Comme ils sont durs! comme ils sont durs!</p>
               <p>Una nostra risata fragorosa accoglie questa descrizione dei forti, impetuosi soldati italiani colla loro pratica intelligenza decisa, rozza e senza smorfie.</p>
               <p>— Vedete, signor conte: questo contrasto tra i bersaglieri ciclisti che giustamente sbrigarono le cose con voi, e noi altri che a vittoria compiuta siamo lieti d’invitarvi a pranzo, è tipicamente unicamente italiano. La nostra razza è superiore a tutte le altre razze perchè sa capire, dosare tutto nel tempo e nello spazio. La razza tedesca, gonfia di prodotti inutilizzabili da spargere sul mondo e ubriacata da una spaventosa preparazione militare meticolosissima, ha con una assoluta mancanza d’elasticità spirituale dimenticato che la forza pur dominando nel mondo deve fare i conti sempre con lo spirito. Voi avete misurato a cifre le nostre forze, ignorando forse, per il cretinismo dei vostri informatori, che il popolo italiano ha una grande anima potentissima, geniale, ricca di tutte le possibilità improvvisatrici. Questa anima dormiva e voi che contavate solamente il numero dei nostri cannoni, ci avete in blocco disprezzati, considerati come quantità trascurabile. L’Italia, avete pensato, marcerà con noi, obbedendo a noi. Se non marcerà con noi resterà neutrale. Ma l’anima italiana che aveva contato e ricontato tutte le offese i soprusi e i disprezzi, pur avendo mille ragioni per non battersi (triplicismo, propaganda pacifista, assoluta impreparazione ecc.) è scattata nel momento più pericoloso, sicura d’improvvisare ciò che non aveva preparato, e d’imparare la guerra facendola e vincendola. Ciò che avete fatto nel Belgio, i vostri siluramenti di navi inermi, il pericolo dell’egemonia tedesca che non ha e non può avere nessuna ragione d’essere mai, il desiderio rivoluzionario di noi futuristi italiani che volevamo ripulire l’Italia di tutto ciò che vi è di vecchio e specialmente del papato, scopatura che non si poteva fare con un impero Austro-Ungarico in piedi ecc. ecc... Ecco infinite ragioni per le quali siamo entrati in guerra, ma certo in tutti gli Italiani, dal più umile fante al Comandante Supremo, c’era un’altra ragione potente!</p>
               <p>«Volevamo dare con una lezione violenta a voi cocciuti professori medioevali d’arte guerresca, un brillante spettacolo d’Italianità, che significa fulminea genialità improvvisatrice, eroismo senza educazione guerresca, massima elasticità nel passare dalla violenza utile ad una assoluta bontà coi vinti e i disarmati. Ricordatevi che in questa guerra ogni pattuglia italiana aveva almeno uno scopritore di terre, un meccanico inventore, un poeta e un padre affettuoso.</p>
               <p>«Volete conoscere il piano vittorioso del generale Caviglia? Eccolo:</p>
               <p>«Dopo un’intensissima azione dimostrativa sul Grappa, per attirarvi il nemico, sfondare con 21 divisioni, separando la massa austriaca del Trentino da quella del Piave, e, con azione avvolgente, provocare la caduta dell’intera fronte montana.</p>
               <p>«La più settentrionale delle armate austriache, la sesta, aveva per linea di rifornimento Vittorio-Conegliano-Sacile. Bisognava dunque conquistare Vittorio Veneto tagliando questa linea. Poi, puntare con azione avvolgente su Feltre, cioè sul tergo del Grappa, facendolo cadere per manovra.</p>
               <p>«Subito dopo, raggiungere la convalle bellunese, puntando per le vie del Cadore e dell’Agordino.</p>
               <p>«Gli ordini di concentramento di forze diramati il 25 settembre ebbero principio di esecuzione il 26.</p>
               <p>«Tra il 26 settembre e il 10 ottobre, 21 divisioni, 800 pezzi di medio e grosso calibro, 800 pezzi di piccolo calibro e 500 bombarde, si schierano sulla nuova fronte. Quattrocento pezzi tolti da altri settori sono trasportati sulla fronte del Grappa.</p>
               <p>«Intanto 20 equipaggi da ponte, 4500 metri di passerella tubolare, 4500 metri di ponte, sono preparati. In complesso, contro le 63 divisioni e mezza austriache e i loro duemila pezzi, noi abbiamo schierato 54 divisioni e 4750 pezzi.</p>
               <p>«Il nostro fuoco d’artiglieria s’iniziò fra Brenta e Piave alle ore tre del 24 ottobre. Alle ore 7 e 15 balzano le fanterie sul Grappa. Il 26 ottobre la resistenza sul Grappa è più che mai accanita. Sette divisioni italiane contro nove nemiche.</p>
               <p>«La sera del 26, si gettano i ponti sul Piave. Sono travolti. Altri ponti sono gettati nella notte del 28.</p>
               <p>«La mattina del 28, il 17.º corpo comincia a passare a Salettuol e l’8ª armata comincia a passare fra Pederobba e Falzè.</p>
               <p>«Nelle prime ore del 29, l’ottavo corpo, sui ponti della Priula, passa e prende Susegana; il 17º corpo entra in Conegliano; una colonna di lancieri e di bersaglieri ciclisti entra in Vittorio Veneto. Il 30 ottobre, crolla il Grappa.</p>
               <p>«La disfatta degli austriaci, iniziatasi il 28, resa inevitabile il 29, si conclude il 30 con la catastrofe.»</p>
               <p>— Vous avez raison! Vous avez raison! interrompe il colonnello agitando le mani timide e tremanti. J’ai toujours pensé que le peuple Italien est un grand peuple.</p>
               <p>— Et quels soldats magnifiques! aggiunge Rose Barn moltiplicando i suoi sguardi voluttuosi al capitano che la guarda con insistenza.</p>
               <p>Mentre fissa il capitano, Rose Barn distrattamente urta col piedino il mio piede sinistro. Il mio scarpone d’alpino non vieta il passaggio dell’elettrica vibrazione. Rose Barn mi piace molto. Sono abituato a non lasciarmi sfuggire questi eleganti animali femminili che prediligono gli assaltatori audaci, e pur partendo sempre con un programma astuto nel cervello, non si rifiutano certi amplessi spensierati volanti e disinteressati.</p>
               <p>Sarei contentissimo di passare una notte con Rose Barn, anche se la notte precedente fosse stata passata da lei con l’amico Raby. In guerra bisogna marciare e non marcire. Nondimeno più d’ogni desiderio carnale urge in me un imperioso orgoglio italiano che vuole manifestare nettamente la sua nativa squisitezza spirituale. Prendo dunque la parola, con tono energico e guardando negli occhi senza ironia il colonnello che ora sorbisce con delizia il nostro caffè:</p>
               <p>— Vede, signor colonnello, noi siamo qui vincitori e siamo anche i vostri padroni. Malgrado le finestre chiuse entra l’odore pestilenziale della vostra gigantesca disfatta. Io vi parlo con sincerità assoluta. Vedo che siete intelligente, preciserò il mio pensiero. La signorina Rose Barn seduta vicino a me non è certo vostra moglie. Credo sia la vostra amante. La chiamate vostra nipote, poco importa. Ad ogni modo è bellissima. Piace molto a me e piace ancor più al comandante l’ottava squadriglia che ha catturato tutto il vostro corpo d’armata. Ve lo ripeto. Mi piace molto.</p>
               <p>Il conte Funk, colonnello austriaco, mi guarda con occhi spaventati e un sorriso stiracchiato:</p>
               <p>— Vous voulez rire, vous voulez rire, monsieur le lieutenant!</p>
               <p>— No, no, signor colonnello, non rido. La signorina Rose Barn che è una involontaria affascinatrice, non certo per tradire voi, anzi per ottenervi maggiori gentilezze nostre, ci promette con gli occhi (e certo manterrebbe!) delle notti d’amore straordinarie.</p>
               <p>— Oh monsieur le lieutenant, vous voulez rire, vous voulez rire!</p>
               <p>— Non rido, insisto su queste notti d’amore, che io intuisco veramente degne di noi vincitori.</p>
               <p>Pausa avvocatesca. Poi un sorriso a Rose Barn che tiene gli occhi abbassati come una educanda felice e turbata:</p>
               <p>— Sarebbero notti degne di noi vincitori se.... se... se non fossimo degli Italiani. Degli ufficiali austriaci che fossero questa sera nelle nostre condizioni, non mancherebbero di costringere la bella preda femminile tipo Rose Barn anche a viva forza, a ingoiarsi una purga di baci bavosi di vecchi generali e giovani ufficiali. Ma noi che siamo Italiani, signor colonnello, vi offriamo da pranzo e dopo l’eccellente caffè che avete sorbito non vi togliamo la vostra meravigliosa donna. È bellissima, ve lo ripeto, ma io ho goduto la notte passata nelle braccia di una donna divina, unica, che si chiama l’Italia!</p>
               <p>Poi rivolgendomi con sorriso ironico, mellifluo a Rose Barn:</p>
               <p>— I vostri baci che devono senza dubbio essere sapientissimi, mi sembrerebbero inevitabilmente insipidi quanto quelli di una prostituta. Voi, non lo siete. Coi vostri occhi pieni di capricci e fantasie dovete certamente desiderare un maschio come me, se non fosse altro insolito, che vi parla come mai certamente un maschio vi ha parlato. Ebbene, no! cara Rose Barn, io vincitore italiano non vi prenderò, pur potendovi prendere, pur sapendo che vi farei piacere. Prego anzi l’amico Raby di rinunciare anche lui alla bella notte sicura. E lei, caro colonnello, gradisca l’ospitalità di questa parrocchia italiana che le offre un prete poco austrofilo, e dorma questa notte in pace senza che la gelosia aumenti i gradi della sua febbre. Però io propongo ora una breve passeggiata per digerire il nostro pranzo. Vuole, signora, e lei, colonnello, venire con noi a fumare una buona sigaretta Macedonia? Prego anche lei! Sono migliori, sono migliori delle sigarette ungheresi. Così potremo fumando non asfissiarci nel passeggiare fra i rottami dell’impero austro-ungarico... ma dove sono i nostri cani! Nick, Kim, Zazà? Venite, esperti puzzicoltori! Tu Zazà in testa. Guidaci fra tanti affastellamenti di luridume insanguinato. Coi tuoi bau! bau! variati ci descriverai il tuo paesaggio d’odori.</p>
               <p>Correvano danzavano e capriolavano Nick e Kim intorno, sopra, sotto Zazà abbaiando. Gli echi della valle stretta moltiplicavano i </p>
               <p rend="justify">bu baa baubau baubaubau.</p>
               <p>— Vede, signora, i soliti puzzi monotoni di stiva, latrina, iodio, pidocchi</p>
               <p>baubaubaubaubauabaubaubaubau.</p>
               <p>Ora Zazà ha scoperto e ci spiega nel suo linguaggio che io comprendo i fetidissimi puzzi che sta decifrando col naso: puzzo d’imperatore, puzzo di caserma, puzzo di prete sudicio, puzzo di carcere, puzzo di medioevo, puzzo di passatismo!</p>
               <p>Ridevano le buone, umane, civili stelle italiane arricciando le schifiltose nari d’oro.</p>
               <p>COMANDO SUPREMO</p>
               <p rend="end">4 novembre, ore 12.</p>
               <p rend="italic">La guerra contro l’Austria Ungheria che, sotto l’alta guida di S. M. il Re Duce Supremo, l’Esercito italiano inferiore per numero e per mezzi, iniziò il 24 maggio 1915 e con fede incrollabile e tenace valore condusse ininterrotta ed asprissima per 41 mesi, È VINTA.</p>
               <p rend="italic">La gigantesca battaglia ingaggiata il 24 dello scorso ottobre ed alla quale prendevano parte 51 divisioni italiane, tre britanniche, due francesi, una czeco-slovacca ed un reggimento americano contro 73 divisioni austro-ungariche, è finita.</p>
               <p rend="italic">La fulminea arditissima avanzata del XXIX Corpo d’Armata su Trento, sbarrando le vie della ritirata alle armate nemiche del Trentino, travolte ad occidente dalle truppe della Settima Armata e ad oriente da quelle della Prima, Sesta e Quarta, ha determinato ieri lo sfacelo totale della fronte avversaria.</p>
               <p rend="italic">Dal Brenta al Torre, l’irresistibile slancio della Dodicesima, dell’Ottava, della Decima Armata e delle divisioni di cavalleria, ricaccia sempre più indietro il nemico fuggente.</p>
               <p rend="italic">Nella pianura S. A. R. il Duca d’Aosta avanza rapidamente alla testa della sua invitta Terza Armata, anelante di ritornare sulle posizioni da essa già vittoriosamente conquistate, che mai aveva perdute.</p>
               <p rend="italic">L’Esercito austro-ungarico è annientato: esso ha subìto perdite gravissime nell’accanita resistenza dei primi giorni e nell’inseguimento: ha perdute quantità ingentissime di materiali di ogni sorta e pressochè per intero i suoi magazzini e i depositi; ha lasciato finora nelle nostre mani circa 300.000 prigionieri con interi stati maggiori e non meno di 5000 cannoni.</p>
               <p rend="italic">I resti di quello che fu uno dei più potenti eserciti del mondo, risalgono in disordine e senza speranza le valli che avevano disceso con orgogliosa sicurezza.</p>
               <p rend="end">Firmato: <hi rend="italic">DIAZ</hi>.</p>
               <p rend="italic">Le automitragliatrici della colonna (VIII Squadriglia) catturato un comandante di Corpo d’Armata, mitragliato e arrestato un treno in movimento verso Pontebba, entrarono a Chiusaporte.</p>
               <p rend="center">(Diario Ufficiale della nostra ultima offensiva)</p>
               <p rend="center">FINE.</p>
            </div>
            <div type="div2" rend="P148">
               <head>INDICE</head>
               <p>I. – L’offensiva dell’amore</p>
               <p>II. – La Dama al Balcone e le serenate massacrate</p>
               <p>III. – La battaglia chimica e gli aloni azzurri</p>
               <p>IV. – Una donna-premio</p>
               <p>V. – Il pazzo</p>
               <p>VI. – Un’esposizione futurista navale</p>
               <p>VII. – La 74</p>
               <p>VIII. – Gli equipaggi della Luna</p>
               <p>IX. – Il Deposito fa schifo</p>
               <p>X. – Vita da cow-boys</p>
               <p>XI. – La marchesa Casati e i balli futuristi</p>
               <p>XII. – Una festa napoleonica</p>
               <p>XIII. – I veleni del Golfo</p>
               <p>XIV. – Una festa petroliniana</p>
               <p>XV. – Cavalleria medioevale e blindate futuriste</p>
               <p>XVI. – Le ville nostalgiche</p>
               <p>XVII. – Duello fra Caviglia e la pioggia</p>
               <p>XVIII. – La Vittoria</p>
               <p>XIX. – La villa devastata</p>
               <p>XX. – Le Forze della gioia, della pietà e della vendetta</p>
               <p>XXI. – Lavami, lavami, o amore</p>
               <p>XXII. – Fiumi, campane, donne e mitragliatrici innamorate</p>
               <p>XXIII. – Massaggio del corpo divino dell’Italia</p>
               <p>XXIV. – Un parto in blindata</p>
               <p>XXV. – Un esercito in trappola</p>
               <p>XXVI. – Pagiolin, colombo viaggiatore</p>
               <p>XXVII. – Un’isola profumata nel fiume puzzolente</p>
               <p>XXVIII. – La più bella notte d’amore</p>
               <p>XXIX. – A mensa col vinto fra i rottami dell’Impero Austroungarico</p>
            </div>
         </div>
         <div type="div1">
            <head>Manifesti e testi vari</head>
            <subtitle>(1909-1941)</subtitle>
            <p>F. T. Marinetti</p>
            <div type="div2" rend="P148">
               <head>Fondazione e Manifesto del Futurismo</head>
               <p>Pubblicato dal «Figaro» di Parigi<lb/>il 20 febbraio 1909</p>
               <p>Avevamo vegliato tutta la notte – i miei amici ed io – sotto lampade di moschea dalle cupole di ottone traforato, stellate come le nostre anime, perché come queste irradiate dal chiuso fulgòre di un cuore elettrico. Avevamo lungamente calpestata su opulenti tappeti orientali la nostra atavica accidia, discutendo davanti ai confini estremi della logica ed annerendo molta carta di frenetiche scritture.</p>
               <p>Un immenso orgoglio gonfiava i nostri petti, poiché ci sentivamo soli, in quell’ora, ad esser desti e ritti, come fari superbi o come sentinelle avanzate, di fronte all’esercito delle stelle nemiche, occhieggianti dai loro celesti accampamenti. Soli coi fuochisti che s’agitano davanti ai forni infernali delle grandi navi, soli coi neri fantasmi che frugano nelle pance arroventate delle locomotive lanciate a pazza corsa, soli cogli ubriachi annaspanti, con un incerto batter d’ali, lungo i muri della città.</p>
               <p>Sussultammo ad un tratto, all’udire il rumore formidabile degli enormi tramvai a due piani, che passano sobbalzando, risplendenti di luci multicolori, come i villaggi in festa che il Po straripato squassa e sràdica d’improvviso, per trascinarli fino al mare, sulle cascate e attraverso i gorghi di un diluvio.</p>
               <p>Poi il silenzio divenne più cupo. Ma mentre ascoltavamo l’estenuato borbottìo, di preghiere del vecchio canale e lo scricchiolar dell’ossa dei palazzi moribondi sulle loro barbe di umida verdura, noi udimmo subitamente ruggire sotto le finestre gli automobili famelici.</p>
               <p>— Andiamo, diss’io; andiamo, amici! Partiamo! Finalmente, la mitologia e l’ideale mistico sono superati. Noi stiamo per assistere alla nascita del Centauro e presto vedremo volare i primi Angeli!... Bisognerà scuotere le porte della vita per provarne i cardini e i chiavistelli!... Partiamo! Ecco, sulla terra, la primissima aurora! Non v’è cosa che agguagli lo splendore della rossa spada del sole che schermeggia per la prima volta nelle nostre tenebre millenarie!...</p>
               <p>Ci avvicinammo alle tre belve sbuffanti, per palparne amorosamente i torridi petti. Io mi stesi sulla mia macchina come un cadavere nella bara, ma subito risuscitai sotto il volante, lama di ghigliottina che minacciava il mio stomaco.</p>
               <p>La furente scopa della pazzia ci strappò a noi stessi e ci cacciò attraverso le vie, scoscese e profonde come letti di torrenti. Qua e là una lampada malata, dietro i vetri d’una finestra, c’insegnava a disprezzare la fallace matematica dei nostri occhi perituri.</p>
               <p>Io gridai: — Il fiuto, il fiuto solo, basta alle belve!</p>
               <p>E noi, come giovani leoni, inseguivamo la Morte, dal pelame nero maculato di pallide croci, che correva via pel vasto cielo violaceo, vivo e palpitante.</p>
               <p>Eppure non avevamo un’Amante ideale che ergesse fino alle nuvole la sua sublime figura, né una Regina crudele a cui offrire le nostre salme, contorte a guisa di anelli bisantini! Nulla, per voler morire, se non il desiderio di liberarci finalmente dal nostro coraggio troppo pesante!</p>
               <p>E noi correvamo schiacciando su le soglie delle case i cani da guardia che si arrotondavano, sotto i nostri pneumatici scottanti, come solini sotto il ferro da stirare. La Morte, addomesticata, mi sorpassava ad ogni svolto, per porgermi la zampa con grazia, e a quando a quando si stendeva a terra con un rumore di mascelle stridenti, mandandomi, da ogni pozzanghera, sguardi vellutati e carezzevoli.</p>
               <p>— Usciamo dalla saggezza come da un orribile guscio, e gettiamoci, come frutti pimentati d’orgoglio, entro la bocca immensa e tôrta del vento!... Diamoci in pasto all’Ignoto, non già per disperazione, ma soltanto per colmare i profondi pozzi dell’Assurdo!</p>
               <p>Avevo appena pronunziate queste parole, quando girai bruscamente su me stesso, con la stessa ebrietà folle dei cani che voglion mordersi la coda, ed ecco ad un tratto venirmi incontro due ciclisti, che mi diedero torto, titubando davanti a me come due ragionamenti, entrambi persuasivi e nondimeno contradittorii. Il loro stupido dilemma discuteva sul mio terreno... Che noia! Auff!... Tagliai corto, e, pel disgusto, mi scaraventai colle ruote all’aria in un fossato...</p>
               <p>Oh! materno fossato, quasi pieno di un’acqua fangosa! Bel fossato d’officina! Io gustai avidamente la tua melma fortificante, che mi ricordò la santa mammella nera della mia nutrice sudanese... Quando mi sollevai – cencio sozzo e puzzolente – di sotto la macchina capovolta, io mi sentii attraversare il cuore, deliziosamente, dal ferro arroventato della gioia!</p>
               <p>Una folla di pescatori armati di lenza e di naturalisti podagrosi tumultuava già intorno al prodigio. Con cura paziente e meticolosa, quella gente dispose alte armature ed enormi reti di ferro per pescare il mio automobile, simile ad un gran pescecane arenato. La macchina emerse lentamente dal fosso, abbandonando nel fondo, come squame, la sua pesante carrozzeria di buon senso e le sue morbide imbottiture di comodità.</p>
               <p>Credevano che fosse morto, il mio bel pescecane, ma una mia carezza bastò a rianimarlo, ed eccolo risuscitato, eccolo in corsa, di nuovo, sulle sue pinne possenti!</p>
               <p>Allora, col volto coperto della buona melma delle officine – impasto di scorie metalliche, di sudori inutili, di fuliggini celesti – noi, contusi e fasciate le braccia ma impavidi, dettammo le nostre prime volontà a tutti gli uomini <hi rend="italic">vivi</hi> della terra:</p>
               <div type="div3" rend="P270">
                  <head>Manifesto del Futurismo</head>
                  <p>1. Noi vogliamo cantare l’amor del pericolo, l’abitudine all’energia e alla temerità.</p>
                  <p>2. Il coraggio, l’audacia, la ribellione, saranno elementi essenziali della nostra poesia.</p>
                  <p>3. La letteratura esaltò fino ad oggi l’immobilità pensosa, l’estasi e il sonno. Noi vogliamo esaltare il movimento aggressivo, l’insonnia febbrile, il passo di corsa, il salto mortale, lo schiaffo ed il pugno.</p>
                  <p>4. Noi affermiamo che la magnificenza del mondo si è arricchita di una bellezza nuova: la bellezza della velocità. Un automobile da corsa col suo cofano adorno di grossi tubi simili a serpenti dall’alito esplosivo... un automobile ruggente, che sembra correre sulla mitraglia, è più bello della <hi rend="italic">Vittoria di Samotracia</hi>.</p>
                  <p>5. Noi vogliamo inneggiare all’uomo che tiene il volante, la cui asta ideale attraversa la Terra, lanciata a corsa, essa pure, sul circuito della sua orbita.</p>
                  <p>6. Bisogna che il poeta si prodighi, con ardore, sfarzo e munificenza, per aumentare l’entusiastico fervore degli elementi primordiali.</p>
                  <p>7. Non v’è più bellezza, se non nella lotta. Nessuna opera che non abbia un carattere aggressivo può essere un capolavoro. La poesia deve essere concepita come un violento assalto contro le forze ignote, per ridurle a prostrarsi davanti all’uomo.</p>
                  <p>8. Noi siamo sul promontorio estremo dei secoli!... Perché dovremmo guardarci alle spalle, se vogliamo sfondare le misteriose porte dell’Impossibile? Il Tempo e lo Spazio morirono ieri. Noi viviamo già nell’assoluto, poiché abbiamo già creata l’eterna velocità onnipresente.</p>
                  <p>9. Noi vogliamo glorificare la guerra – sola igiene del mondo – il militarismo, il patriottismo, il gesto distruttore dei libertari, le belle idee per cui si muore e il disprezzo della donna.</p>
                  <p>10. Noi vogliamo distruggere i musei, le biblioteche, le accademie d’ogni specie, e combattere contro il moralismo, il femminismo e contro ogni viltà opportunistica o utilitaria.</p>
                  <p>11. Noi canteremo le grandi folle agitate dal lavoro, dal piacere o dalla sommossa: canteremo le maree multicolori e polifoniche delle rivoluzioni nelle capitali moderne; canteremo il vibrante fervore notturno degli arsenali e dei cantieri incendiati da violente lune elettriche; le stazioni ingorde, divoratrici di serpi che fumano; le officine appese alle nuvole pei contorti fili dei loro fumi; i ponti simili a ginnasti giganti che scavalcano i fiumi, balenanti al sole con un luccichio di coltelli; i piroscafi avventurosi che fiutano l’orizzonte, le locomotive dall’ampio petto, che scalpitano sulle rotaie, come enormi cavalli d’acciaio imbrigliati di tubi, e il volo scivolante degli aeroplani, la cui elica garrisce al vento come una bandiera e sembra applaudire come una folla entusiasta.</p>
                  <p>È dall’Italia, che noi lanciamo pel mondo questo nostro manifesto di violenza travolgente e incendiaria, col quale fondiamo oggi il «<hi rend="italic">Futurismo</hi>», perché vogliamo liberare questo paese dalla sua fetida cancrena di professori, d’archeologhi, di ciceroni e d’antiquarii.</p>
                  <p>Già per troppo tempo l’Italia è stata un mercato di rigattieri. Noi vogliamo liberarla dagl’innumerevoli musei che la coprono tutta di cimiteri innumerevoli.</p>
                  <p>Musei: cimiteri!... Identici, veramente, per la sinistra promiscuità di tanti corpi che non si conoscono. Musei: dormitori pubblici in cui si riposa per sempre accanto ad esseri odiati o ignoti! Musei: assurdi macelli di pittori e scultori che vanno trucidandosi ferocemente a colpi di colori e di linee, lungo le pareti contese!</p>
                  <p>Che ci si vada in pellegrinaggio, una volta all’anno, come si va al Camposanto nel giorno dei morti... ve lo concedo. Che una volta all’anno sia deposto un omaggio di fiori davanti alla <hi rend="italic">Gioconda</hi>, ve lo concedo... Ma non ammetto che si conducano quotidianamente a passeggio per i musei le nostre tristezze, il nostro fragile coraggio, la nostra morbosa inquietudine. Perché volersi avvelenare? Perché volere imputridire?</p>
                  <p>E che mai si può vedere, in un vecchio quadro, se non la faticosa contorsione dell’artista, che si sforzò di infrangere le insuperabili barriere opposte al desiderio di esprimere interamente il suo sogno?... Ammirare un quadro antico equivale a versare la nostra sensibilità in un’urna funeraria, invece di proiettarla lontano, in violenti getti di creazione e di azione.</p>
                  <p>Volete dunque sprecare tutte le vostre forze migliori, in questa eterna ed inutile ammirazione del passato, da cui uscite fatalmente esausti, diminuiti e calpesti?</p>
                  <p>In verità io vi dichiaro che la frequentazione quotidiana dei musei, delle biblioteche e delle accademie (cimiteri di sforzi vani, calvarii di sogni crocifissi, registri di slanci troncati!...) è, per gli artisti, altrettanto dannosa che la tutela prolungata dei parenti per certi giovani ebbri del loro ingegno e della loro volontà ambiziosa. Per i moribondi, per gl’infermi, pei prigionieri, sia pure – l’ammirabile passato è forse un balsamo ai loro mali, poiché per essi l’avvenire è sbarrato... Ma noi non vogliamo più saperne, del passato, noi, giovani e forti <hi rend="italic">futuristi</hi>!</p>
                  <p>E vengano dunque, gli allegri incendiarii dalle dita carbonizzate! Eccoli! Eccoli!... Suvvia! date fuoco agli scaffali delle biblioteche!... Sviate il corso dei canali, per inondare i musei!... Oh, la gioia di veder galleggiare alla deriva, lacere e stinte su quelle acque, le vecchie tele gloriose!... Impugnate i picconi, le scuri, i martelli e demolite, demolite senza pietà le città venerate!</p>
                  <p>I più anziani fra noi, hanno trent’anni: ci rimane dunque almeno un decennio, per compier l’opera nostra. Quando avremo quarant’anni, altri uomini più giovani e più validi di noi, ci gettino pure nel cestino, come manoscritti inutili. – Noi lo desideriamo!</p>
                  <p>Verranno contro di noi, i nostri successori; verranno di lontano, da ogni parte, danzando su la cadenza alata dei loro primi canti, protendendo dita adunche di predatori, e fiutando caninamente, alle porte delle accademie, il buon odore delle nostre menti in putrefazione, già promesse alle catacombe delle biblioteche.</p>
                  <p>Ma noi non saremo là... Essi ci troveranno alfine – una notte d’inverno – in aperta campagna, sotto una triste tettoia tamburellata da una pioggia monotona, e ci vedranno accoccolati accanto ai nostri aeroplani trepidanti e nell’atto di scaldarci le mani al fuocherello meschino che daranno i nostri libri d’oggi fiammeggiando sotto il volo delle nostre immagini.</p>
                  <p>Essi tumultueranno intorno a noi, ansando per angoscia e per dispetto, e tutti, esasperati dal nostro superbo, instancabile ardire, si avventeranno per ucciderci, spinti da un odio tanto più implacabile inquantoché i loro cuori saranno ebbri di amore e di ammirazione per noi.</p>
                  <p>La forte e sana Ingiustizia scoppierà radiosa nei loro occhi. – L’arte, infatti, non può essere che violenza, crudeltà ed ingiustizia.</p>
                  <p>I più anziani fra noi hanno trent’anni: eppure, noi abbiamo già sperperati tesori, mille tesori di forza, di amore, d’audacia, d’astuzia e di rude volontà; li abbiamo gettati via impazientemente, in furia, senza contare, senza mai esitare, senza riposarci mai, a perdifiato... Guardateci! Non siamo ancora spossati! I nostri cuori non sentono alcuna stanchezza, poiché sono nutriti di fuoco, di odio e di velocità!... Ve ne stupite?... È logico, poiché voi non vi ricordate nemmeno di aver vissuto! Ritti sulla cima del mondo, noi scagliamo una volta ancora, la nostra sfida alle stelle!</p>
                  <p>Ci opponete delle obiezioni?... Basta! Basta! Le conosciamo... Abbiamo capito!... La nostra bella e mendace intelligenza ci afferma che noi siamo il riassunto e il prolungamento degli avi nostri. – Forse!... Sia pure!... Ma che importa? Non vogliamo intendere!... Guai a chi ci ripeterà queste parole infami!...</p>
                  <p>Alzate la testa!...</p>
                  <p>Ritti sulla cima del mondo, noi scagliamo, una volta ancora, la nostra sfida alle stelle!...</p>
                  <p>F. T. Marinetti</p>
               </div>
            </div>
            <div type="div2" rend="P148">
               <head>Uccidiamo il Chiaro di Luna!</head>
               <p>aprile 1909</p>
               <div type="div3" rend="P171">
                  <head>1.</head>
                  <p>— Olà! grandi poeti incendiarî, fratelli miei futuristi!... Olà! Paolo Buzzi, Palazzeschi, Cavacchioli, Govoni, Altomare, Folgore, Boccioni, Carrà, Russolo, Balla, Severini, Pratella, D’Alba, Mazza! Usciamo da Paralisi, devastiamo Podagra e stendiamo il gran Binario militare sui fianchi del Gorisankar, vetta del mondo!</p>
                  <p>Uscivamo tutti dalla città, con un passo agile preciso, che sembrava volesse danzare cercando ovunque ostacoli da superare. Intorno a noi, e nei nostri cuori, l’immensa ebrietà del vecchio sole europeo, che barcollava tra nuvole color di vino... Quel sole ci sbatté sulla faccia la sua gran torcia di porpora incandescente, poi crepò, vomitandosi tutto all’infinito.</p>
                  <p>Turbini di polvere aggressiva; acciecante fusione di zolfo, di potassa e di silicati per le vetrate dell’Ideale!... Fusione d’un nuovo globo solare che presto vedremo risplendere!</p>
                  <p>— Vigliacchi! — gridai, voltandomi verso gli abitanti di Paralisi, ammucchiati sotto di noi, massa enorme di obici irritati, già pronti per i nostri futuri cannoni.</p>
                  <p>«Vigliacchi! Vigliacchi!... Perché queste vostre strida di gatti scorticati vivi?... Temete forse che appicchiamo il fuoco alle vostre catapecchie?... Non ancora!... Dovremo pur scaldarci nell’inverno prossimo!... Per ora, ci accontentiamo di far saltare in aria tutte le tradizioni, come ponti fradici!... La guerra?... Ebbene, sì: essa è la nostra unica speranza, la nostra ragione di vivere, la nostra sola volontà!... Sì, la guerra! Contro di voi, che morite troppo lentamente, e contro tutti i morti che ingombrano le nostre strade!...</p>
                  <p>«Sì, i nostri nervi esigono la guerra e disprezzano la donna, poiché noi temiamo che braccia supplici s’intreccino alle nostre ginocchia, la mattina della partenza!... Che mai pretendono le donne, i sedentarî, gl’invalidi, gli ammalati, e tutti i consiglieri prudenti? Alla loro vita vacillante, rotta da lugubri agonie, da sonni tremebondi e da incubi grevi, noi preferiamo la morte violenta e la glorifichiamo come la sola che sia degna dell’uomo, animale da preda.</p>
                  <p>«Vogliamo che i nostri figliuoli, seguano allegramente il loro capriccio, avversino brutalmente i vecchi e sbeffeggino tutto ciò che è consacrato dal tempo!</p>
                  <p>«Questo v’indigna? Mi fischiate?... Alzate la voce!... Non ho udita l’ingiuria! Più forte! Che cosa? Ambiziosi?... Certamente! Siamo degli ambiziosi, noi, perché non vogliamo strofinarci ai vostri fetidi velli, o gregge puzzolente, color di fango, canalizzato nelle strade antiche della Terra!... Ma “ambiziosi” non è la parola esatta! Noi siamo piuttosto dei giovani artiglieri in baldoria!... E voi dovete, anche a vostro dispetto, abituarvi al frastuono dei nostri cannoni! Che cosa dite?... Siamo pazzi?... Evviva! Ecco finalmente la parola che aspettavo!... Ah! Ah! Bellissima trovata!... Prendete con cautela questa parola d’oro massiccio, e tornatevene presto in processione, per celarla nella più gelosa delle vostre cantine! Con quella parola fra le dita e sulle labbra, potrete vivere ancora venti secoli... Per conto mio, vi annuncio che il mondo è fradicio di saggezza!...</p>
                  <p>«È perciò che noi oggi insegnamo l’eroismo metodico e quotidiano, il gusto della disperazione, per la quale il cuore dà tutto il suo rendimento, l’abitudine all’entusiasmo, l’abbandono alla vertigine...</p>
                  <p>«Noi insegnamo il tuffo nella morte tenebrosa sotto gli occhi bianchi e fissi dell’Ideale... E noi stessi daremo l’esempio, abbandonandoci alla furibonda Sarta delle battaglie, che, dopo averci cucita addosso una bella divisa scarlatta, sgargiante al sole, ungerà di fiamme i nostri capelli spazzolati dai proiettili... Così appunto la calura di una sera estiva spalma i campi d’uno scivolante fulgòre di lucciole.</p>
                  <p>«Bisogna che gli uomini elettrizzino ogni giorno i loro nervi ad un orgoglio temerario!... Bisogna che gli uomini giuochino d’un tratto la loro vita, senza spiare i biscazzieri bari e senza controllare l’equilibrio delle <hi rend="italic">roulettes</hi>, stando chini sui vasti tappeti verdi della guerra, covati dalla fortunosa lampada del sole. Bisogna, – capite? – bisogna che l’anima lanci il corpo in fiamme, come un brulotto, contro il nemico, l’eterno nemico che si dovrebbe inventare se non esistesse!...</p>
                  <p>«Guardate laggiù, quelle spiche di grano, allineate in battaglia, a milioni... Quelle spiche, agili soldati dalle baionette aguzze, glorificano la forza del pane, che si trasforma in sangue, per sprizzar dritto, fino allo Zenit. Il sangue sappiatelo, non ha valore né splendore, se non liberato, col ferro o col fuoco, dalla prigione delle arterie! E noi insegneremo a tutti i soldati <hi rend="italic">armati</hi> della terra come il sangue debba essere versato... Ma, prima, converrà ripulire la grande Caserma dove voi pullulate, insetti che siete!... Ci vorrà poco... Frattanto, cimici, potete ancora tornare, per questa sera, agl’immondi giacigli tradizionali, su cui noi non vogliamo più dormire!»</p>
                  <p>Mentre volgevo loro le spalle, io sentii, dal dolore della mia schiena, che troppo a lungo avevo trascinato, nella rete immensa e nera della mia parola, quel popolo moribondo, coi suoi ridicoli guizzi di pesce ammucchiato sotto l’ultima ondata di luce che la sera spingeva alle scogliere della mia fronte.</p>
               </div>
               <div type="div3" rend="P171">
                  <head>2.</head>
                  <p>La città di Paralisi, col suo gridìo di pollaio, coi suoi orgogli impotenti di colonne troncate, con le sue cupole tronfie che partoriscono statuette meschine, col capriccio dei suoi fumi di sigaretta sopra bastioni puerili offerti ai buffetti... scomparve alle nostre spalle, danzando al ritmo dei nostri passi veloci.</p>
                  <p>Davanti a me, ancora distante alcuni chilometri, si delineò ad un tratto il Manicomio, alto sulla groppa di una collina elegante, che sembrava trotterellare come un puledro.</p>
                  <p>— Fratelli, — diss’io — riposiamoci per l’ultima volta, prima di muovere alla costruzione del gran Binario futurista!</p>
                  <p>Ci coricammo, tutti fasciati dall’immensa follia della Via Lattea, all’ombra del Palazzo dei vivi, e subito tacque il fracasso dei grandi martelli quadrati dello spazio e del tempo... Ma Paolo Buzzi, non poteva dormire, poiché il suo corpo spossato sussultava ad ogni istante alle punture delle stelle velenose che ci assalivano da ogni parte.</p>
                  <p>— Fratello! — mormorò — scaccia lontano da me codeste api che ronzano sulla rosa porporina della mia volontà!</p>
                  <p>Poi si riaddormentò nell’ombra visionaria del Palazzo ricolmo di fantasia, da cui saliva la melopea cullante ed ampia della eterna gioia.</p>
                  <p>Enrico Cavacchioli sonnecchiava e sognava ad alta voce:</p>
                  <p>— Io sento ringiovanire il mio corpo ventenne!... Io ritorno, d’un passo sempre più infantile, verso la mia culla... Presto, rientrerò nel ventre di mia madre!... Tutto, dunque, mi è lecito!... Voglio preziosi gingilli da rompere... Città da schiacciare, formicai umani da sconvolgere!... Voglio addomesticare i Venti e tenerli a guinzaglio... Voglio una muta di venti, fluidi levrieri, per dar la caccia ai cirri flosci e barbuti.</p>
                  <p>La respirazione dei miei fratelli dormenti fingeva il sonno di un mare possente, su una spiaggia. Ma l’entusiasmo inesauribile dell’aurora traboccava già dalle montagne, tanto copiosamente la notte aveva dovunque versato profumi e linfe eroiche. Paolo Buzzi, bruscamente sollevato da quella marea di delirio, si contorse, come nell’angoscia di un incubo.</p>
                  <p>— Li udite i singhiozzi della Terra?... La Terra agonizza nell’orrore della luce!... Troppi soli si chinarono al suo livido capezzale! Bisogna lasciarla dormire!... Ancora! Sempre!... Datemi delle nuvole, dei mucchi di nuvole, per coprire i suoi occhi e la sua bocca che piange!</p>
                  <p>A queste parole il Sole ci porse dall’estremità dell’orizzonte, il suo tremulo e rosso volante di fuoco.</p>
                  <p>— Alzati, Paolo! — gridai allora. — Afferra quella ruota!... Io ti proclamo guidatore del mondo!... Ma, ahimè, noi non potremo bastare al gran lavoro del Binario futurista! Il nostro cuore è ancora pieno di un ciarpame immondo: code di pavoni, pomposi galli di banderuole, leziosi fazzoletti profumati!... E non abbiamo ancora scacciate dal nostro cervello le lugubri formiche della saggezza... Ci vogliono dei pazzi!... Andiamo a liberarli!</p>
                  <p>Ci avvicinammo alle mura imbevute di gioia solare, costeggiando una sinistra vallata, ove trenta gru metalliche sollevano stridendo, dei vagoncini pieni d’una biancheria fumigante, inutile bucato di quei Puri, lavati già da ogni sozzura di logica.</p>
                  <p>Due alienisti comparvero, categorici, sulla soglia del Palazzo. Io non avevo fra le mani che uno smagliante fanale d’automobile; e fu col suo manico di lucido ottone che inculcai loro la morte.</p>
                  <p>Dalle porte spalancate, pazzi e pazze scamiciati, seminudi, eruppero a migliaia, torrenzialmente, così da ringiovanire e ricolorare il volto rugoso della Terra.</p>
                  <p>Alcuni vollero subito brandire, come bastoni d’avorio, i campanili lucenti; altri si misero a giuocare al cerchio con delle cupole... Le donne pettinavano le loro lontane capigliature di nuvole con le acute punte di una costellazione.</p>
                  <p>— O pazzi, o fratelli nostri amatissimi, seguitemi!... Noi costruiremo il Binario sulle cime di tutte le montagne, fino al mare! Quanti siete?... Tremila?... Non basta! D’altronde la noia e la monotonia troncheranno in breve il vostro bello slancio... Corriamo a domandar consiglio alle belve dei serragli accampati alle porte della Capitale. Sono gli esseri più vivi, i più sradicati, i meno vegetali! Avanti!... A Podagra! A Podagra!...</p>
                  <p>E partimmo, scarica formidabile di una chiusa immane.</p>
                  <p>L’esercito della follia si avventò di pianura in pianura, colò per le valli, ascese rapido alle cime, con lo slancio fatale e facile d’un liquido entro enormi vasi comunicanti, e infine mitragliò di grida, di fronti e di pugni le mura di Podagra che risuonò come una campana.</p>
                  <p>Dopo avere ubbriacati, uccisi o calpestati i guardiani, la gesticolante marea inondò l’immenso corridoio melmoso del serraglio, le cui gabbie, piene di velli danzanti ondeggiavano nel vapore delle urine selvatiche e oscillavano più leggiere che gabbie di canarini fra le braccia dei pazzi.</p>
                  <p>Il regno dei leoni ringiovanì la Capitale. La ribellione delle criniere e il voluminoso sforzo delle groppe inarcate a leva scolpivano le facciate. La loro forza di torrente, scavando il selciato, trasformò le vie in altrettanti tunnel dalle vôlte scoppiate. Tutta la tisica vegetazione degli abitanti di Podagra fu infornata nelle case, le quali, piene di rami urlanti, tremavano sotto la impetuosa grandinata di sgomento che crivellava i tetti.</p>
                  <p>Con bruschi slanci e con lazzi da <hi rend="italic">clowns</hi>, i pazzi inforcavano i bei leoni indifferenti, che non li sentivano, e quei bizzarri cavalieri esultavano ai tranquilli colpi di coda che ad ogni istante li gettavano a terra... Ad un tratto, le belve si arrestarono, i pazzi tacquero, davanti alle mura che non si muovevano più...</p>
                  <p>— I vecchi son morti!... I giovani sono fuggiti!... Meglio così!... Presto! Siano divelti i parafulmini e le statue!... Saccheggiamo gli scrigni colmi d’oro!... Verghe e monete!... Tutti i metalli preziosi saranno fusi, pel gran Binario militare!...</p>
                  <p>Ci precipitammo fuori, coi pazzi gesticolanti e le pazze scarmigliate, coi leoni, le tigri e le pantere cavalcate a nudo da cavalieri che l’ebbrezza irrigidiva contorceva ed esilarava freneticamente.</p>
                  <p>Podagra non fu più che un immenso tino, pieno di un rosso vino dai gorghi spumosi, che colava veemente dalle porte, i cui ponti levatoi erano imbuti trepidanti e sonori...</p>
                  <p>Attraversammo le rovine dell’Europa ed entrammo nell’Asia, sparpagliando lontano le orde terrorizzate di Podagra e di Paralisi, come i seminatori gettano la semente con un gran gesto circolare.</p>
               </div>
               <div type="div3" rend="P171">
                  <head>3.</head>
                  <p>A notte piena, eravamo quasi in cielo, su l’altipiano persiano, sublime altare del mondo, i cui gradini smisurati portano popolose città. Allineati all’infinito lungo il Binario ansavamo su crogiuoli di barite, di alluminio e di manganese, che a quando a quando spaventavano le nuvole con la loro esplosione abbagliante; e ci sorvegliava, in cerchio, la maestosa ronda dei leoni che, erette le code, sparse al vento le criniere, foravano il cielo nero e profondo coi loro ruggiti tondi e bianchi.</p>
                  <p>Ma, a poco a poco, il lucente e caldo sorriso della luna traboccò dalle nuvole squarciate. E, quando ella apparve infine, tutta grondante dell’inebriante latte delle acacie, i pazzi sentirono il loro cuore staccarsi dal petto e salire verso la superficie della liquida notte.</p>
                  <p>Ad un tratto, un grido altissimo lacerò l’aria; un rumore si propagò, tutti accorsero... Era un pazzo giovanissimo, dagli occhi di vergine, rimasto fulminato sul Binario.</p>
                  <p>Il suo cadavere fu subito sollevato. Egli teneva fra le mani un fiore bianco e desioso, il cui pistillo s’agitava come una lingua di donna. Alcuni vollero toccarlo, e fu male, poiché rapidamente, con la facilità di un’aurora che si propaga sul mare, una verdura singhiozzante sorse per prodigio dalla terra increspata di onde inattese.</p>
                  <p>Dal fluttuare azzurro delle praterie, emergevano vaporose chiome d’innumerevoli nuotatrici, che schiudevano sospirando i petali delle loro bocche e dei loro occhi umidi. Allora, nell’inebbriante diluvio dei profumi, vedemmo crescere distesamente intorno a noi una favolosa foresta, i cui fogliami arcuati sembravano spossati da una brezza troppo lenta. Vi ondeggiava una tenerezza amara... Gli usignuoli bevevano l’ombra odorosa con lunghi gorgoglii di piacere, e a quando a quando scoppiavano a ridere nei cantucci giocando a rimpiattino come fanciulli vispi e maliziosi. Un sonno soavissimo vinceva lentamente l’esercito dei pazzi, che si misero a urlare dal terrore.</p>
                  <p>Irruenti, le belve si precipitarono a soccorrerli. Per tre volte, stretti in gomitoli balzanti, e con assalti uncinati di rabbia esplosiva, le tigri caricarono gli invisibili fantasmi di cui ribolliva la profondità di quella foresta di delizie... Finalmente, fu aperto un varco: enorme convulsione di fogliami feriti, i cui lunghi gemiti svegliarono i lontani echi loquaci appiattati nella montagna. Ma, mentre ci accanivamo, tutti, a liberar le nostre gambe e le nostre braccia dalle ultime liane affettuose, sentimmo a un tratto la Luna carnale, la Luna dalle belle coscie calde, abbandonarsi languidamente sulle nostre schiene affrante.</p>
                  <p>Si udì gridare nella solitudine aerea degli altipiani:</p>
                  <p>— Uccidiamo il chiaro di Luna!</p>
                  <p>Alcuni accorsero alle cascate vicine; gigantesche ruote furono inalzate, e le turbine trasformarono la velocità delle acque in magnetici spasimi che s’arrampicarono a dei fili, su per alti pali, fino a dei globi luminosi e ronzanti.</p>
                  <p>Fu così che trecento lune elettriche cancellarono coi loro raggi di gesso abbagliante l’antica regina verde degli amori.</p>
                  <p>E il Binario militare fu costruito. Binario stravagante che seguiva la catena delle montagne più alte e sul quale si slanciarono tosto le nostre veementi locomotive impennacchiate di grida acute, via da una cima all’altra, gettandosi in tutti i precipizi e arrampicandosi dovunque, in cerca di abissi affamati, di svolti assurdi e d’impossibili zig-zag... Tutt’intorno, da lontano, l’odio illimitato segnava il nostro orizzonte irto di fuggiaschi... Erano le orde di Podagra e di Paralisi, che noi rovesciammo nell’Indostan.</p>
               </div>
               <div type="div3" rend="P171">
                  <head>4.</head>
                  <p>Accanito inseguimento... Ecco scavalcato il Gange! Finalmente il soffio impetuoso dei nostri petti fugò davanti a noi le nuvole striscianti, dagli avvolgimenti ostili, e noi scorgemmo all’orizzonte i sussulti verdastri dell’Oceano Indiano, a cui il sole metteva una fantastica museruola d’oro... Sdraiato nei golfi di Oman e del Bengala, esso preparava perfidamente l’invasione delle terre.</p>
                  <p>All’estremità del promontorio di Cormorin, orlato di una poltiglia di ossami biancastri, ecco l’Asino colossale e scarno la cui groppa di cartapecora grigiastra fu incavata dal peso delizioso della Luna... Ecco l’Asino dotto, dal membro prolisso rammendato di scritture, che raglia da tempo immemorabile il suo rancore asmatico contro le brume dell’orizzonte, dove tre grandi vascelli s’avanzano immobili, con le loro velature simili a colonne vertebrali radiografate.</p>
                  <p>Subito, l’immensa mandra delle belve cavalcate dai pazzi protese sui flutti musi innumerevoli, sotto il turbinìo delle criniere che chiamavano l’Oceano alla riscossa. E l’Oceano rispose all’appello, inarcando un dorso enorme e squassando i promontorî prima di prender lo slancio. Esso provò lungamente la propria forza, agitando le anche e ripiegando il ventre sonoro fra le sue vaste fondamenta elastiche. Poi, con un gran colpo di reni, l’Oceano poté sollevare la propria massa e sormontò la linea angolosa delle rive... Allora, la formidabile invasione cominciò.</p>
                  <p>Noi marciavamo nell’ampio accerchiamento delle onde scalpitanti, grandi globi di schiuma bianca che rotolavano e crollavano, docciando le schiene dei leoni... Questi, allineati in semicerchio intorno a noi, prolungavano da ogni parte le zanne, la bava sibilante e gli urli delle acque. Talvolta, dall’alto delle colline, guardavamo l’Oceano gonfiare progressivamente il suo profilo mostruoso, come un’immensa balena che si spingesse innanzi su un milione di pinne. E fummo noi che lo guidammo così fino alla catena dell’Imalaia, aprendo, come un ventaglio, il formicolìo delle orde in fuga che volevamo schiacciare contro i fianchi del Gorisankar.</p>
                  <p>— Affrettiamoci, fratelli miei!... Volete dunque che le belve ci sorpassino? Noi dobbiamo rimanere in prima fila malgrado i nostri lenti passi che pompano i succhi della terra... Al diavolo queste mani vischiose e questi piedi che trascinano radici!... Oh! noi non siamo che poveri alberi vagabondi! Vogliamo delle ali!... Facciamoci dunque degli aeroplani.</p>
                  <p>— Saranno azzurri! — gridarono i pazzi — azzurri, per sottrarci meglio agli sguardi del nemico, e per confonderci con l’azzurro del cielo, che, quando c’è vento, garrisce sulle vette come un’immensa bandiera.</p>
                  <p>E i pazzi rapirono mantelli turchini alla gloria dei Budda, nelle antiche pagode, per costruire le loro macchine volanti.</p>
                  <p>Noi ritagliammo i nostri aeroplani futuristi nella tela color d’ocra dei velieri. Alcuni avevano ali equilibranti e portando i loro motori, s’inalzavano come avoltoi insanguinati che sollevassero in cielo vitelli convulsi.</p>
                  <p>Ecco: il mio biplano multicellulare a coda direttiva: 100 HP, 8 cilindri, 80 chilogrammi... Ho fra i piedi una minuscola mitragliatrice, che posso scaricare premendo un bottone d’acciaio...</p>
                  <p>E si parte, nell’ebbrezza di un’agile evoluzione, con un volo vivace, crepitante, leggiero e cadenzato come un canto d’invito a bere e a ballare.</p>
                  <p>— Urrà! Siam degni finalmente di comandare il grande esercito dei pazzi e delle belve scatenate!... Urrà! Noi dominiamo la nostra retroguardia: l’Oceano col suo avviluppamento di schiumanti cavallerie!... Avanti, pazzi, pazze, leoni, tigri, e pantere! Avanti, squadroni di flutti!... I nostri aeroplani saranno per voi, a volta a volta, bandiere di guerra e amanti appassionate! Deliziose amanti che nuotano, aperte le braccia, sull’ondeggiar dei fogliami, o che indugiano mollemente sull’altalena della brezza!... Ma guardate lassù, a destra, quelle spole azzurre... Sono i pazzi, che cullano i loro monoplani sull’amaca del vento del sud!... Io intanto, sto seduto come un tessitore davanti al telaio e vo tessendo l’azzurro serico del cielo!... Oh! quante fresche vallate, quanti monti burberi, sotto di noi!... Quanti greggi di pecore rosee, sparsi sui declivi delle verdi colline che si offrono al tramonto!... Tu le amavi, anima mia!... No! No! Basta! Tu non godrai più, mai più, di simili insipidezze!... Le canne colle quali un tempo facevamo delle zampogne formano l’armatura di questo aeroplano!... Nostalgia! Ebbrezza trionfale!... Presto avremo raggiunti gli abitanti di Podagra e di Paralisi, poiché voliamo rapidi ad onta delle raffiche avverse... Che dice l’anemometro?... Il vento che ci è contrario ha una velocità di cento chilometri all’ora!... Che importa? Io salgo a duemila metri, per sorpassare l’altipiano... Ecco! Ecco le orde!... Là, là, davanti a noi, e già sotto ai nostri piedi!... Guardate, laggiù, a picco, fra gli ammassi di verdura, la tumultuante follia di quel torrente umano che s’accanisce a fuggire!... Questo fracasso?... È lo schianto degli alberi! Ah! Ah! Le orde nemiche sono ormai cacciate contro l’alta muraglia del Gorisankar!... E noi diamo loro battaglia!... Udite? Udite i nostri motori come applaudono?... Olà, grande Oceano Indiano, alla riscossa!</p>
                  <p>L’Oceano ci seguiva solennemente, atterrando le mura delle città venerate e gettando di sella le torri illustri, vecchi cavalieri dall’armatura sonora, crollati giù dagli arcioni marmorei dei templi.</p>
                  <p>— Finalmente! Finalmente! Eccoti dunque davanti a noi, gran popolo formicolante di Podagrosi e di Paralitici, lebbra schifosa che divora i bei fianchi della montagna... Noi voliamo rapidi contro di voi, fiancheggiati dal galoppo dei leoni, nostri fratelli, e abbiamo alle spalle l’amicizia minacciosa dell’Oceano, che ci segue da vicino per impedire che s’indietreggi!... È soltanto una precauzione, poiché non vi temiamo!... Ma voi siete innumerevoli!... E potremmo esaurire le nostre munizioni, invecchiando durante la carneficina!... Io regolerò il tiro!... L’alzo a ottocento metri! Attenti!... Fuoco!... Oh! l’ebbrezza di giocare alle biglie della Morte!... E voi non potrete carpircele!... Indietreggiate ancora? Questo altipiano sarà presto superato!... Il mio aeroplano corre sulle sue ruote, scivola sui pattini e s’alza a volo di nuovo!... Io vado contro il vento!... Bravissimi, i pazzi!... Continuate il massacro!... Guardate! Io tolgo l’accensione e calo giù tranquillamente, a volo librato, con magnifica stabilità, per toccar terra dove più ferve la mischia!</p>
                  <p>«Ecco la furibonda copula della battaglia, vulva gigantesca irritata dalla foia del coraggio, vulva informe che si squarcia per offrirsi meglio al terrifico spasimo della vittoria imminente! È nostra, la vittoria... ne sono sicuro, poiché i pazzi lanciano già al cielo i loro cuori, come bombe!... L’alzo a cento metri!... Attenti!... Fuoco!... Il nostro sangue?... Sì! Tutto il nostro sangue, a fiotti, per ricolorare le aurore ammalate della Terra!... Sì, noi sapremo riscaldarti fra le nostre braccia fumanti, o misero Sole, decrepito e freddoloso, che tremi sulla cima del Gorisankar!...</p>
                  <p>F. T. Marinetti</p>
               </div>
            </div>
            <div type="div2" rend="P165">
               <head>Prefazione futurista a «Revolverate» di Gian Pietro Lucini</head>
               <p>Da un’atmosfera d’idee ancora confuse e caotiche, lampeggiò improvvisa una parola di fiamma che resiste oramai a tutte le raffiche</p>
               <p rend="center bold">«FUTURISMO»</p>
               <p>Nelle colonne del «Figaro» io riassunsi, con laconiche e violente affermazioni tutto quello che il Futurismo significa, tutte le aspirazioni demolitrici della parte più giovane e migliore della nostra generazione, stanca di adorare il passato, nauseata dal pedantismo accademico, avida di originalità temeraria e anelante verso una vita avventurosa, energica e quotidianamente eroica.</p>
               <p>Subito scoppiarono innumerevoli polemiche; avemmo difensori entusiasti e detrattori idrofobi; e ne fummo soddisfatti perché noi amiamo la lotta ancor più della Verità.</p>
               <p>«Al manicomio!... Pazzi!... Incendiarii!...» si gridò da ogni parte, in Italia.</p>
               <p>Meno facili a sgomentarsi, meno vili e più sottilmente ragionatori, gli americani parteciparono alla discussione mondiale plaudendo risolutamente al Futurismo, e, pur lamentando come una loro debolezza la mancanza di una tradizione classica e gloriosa, essi lodarono quei figli della vecchia Europa i quali manifestavano alfine il bisogno di far <hi rend="italic">tabula rasa</hi> d’un passato troppo venerato e troppo imitato. A Parigi, intanto, il Futurismo veniva riconosciuto come il più logico programma intellettuale di una gioventù virilmente educata nell’amore degli <hi rend="italic">sports</hi> violenti. Ai manifesti e alle polemiche, succedono, ecco, i fatti: le opere dei Poeti.</p>
               <p>È l’ora propizia.</p>
               <p>Gli uomini ridiventano mitici! Le viscere della terra vomitano i mostri della velocità. Il ferro fossile cerca il fulmineo fuoco. Si onorano gli atleti, i corridori di stadio e di cielo.</p>
               <p>La natura è un cumulo di portentosi amori che procreano le forze conquistatrici dell’Assoluto. Lo spazio è vinto. Le membra caduche degli uomini corrono rapide coi pensieri e danno la scalata al regno delle stelle come nei sogni del Poeta.</p>
               <p>Nasce dunque la nuova Poesia!</p>
               <p>Al prorompere vertiginoso delle odierne correnti reali si accompagna un magnifico, vergine scoppio di energie ideali. La Poesia vuol cantare diverso ed universale. È l’età stessa che sospinge gli ingegni all’atto d’audacia e di speranza.</p>
               <p>Il presente non mai come in questi tempi apparve staccato dalla catena genetica del passato, figlio di sé stesso e generatore formidabile delle potenze future. Le voci che si levano dal Mondo, i moti che il Mondo medesimo inaugura per opera dell’Umanità rivelata, suscitano echi e proiettano miraggi di meraviglia sulla distesa delle vicende a venire. Anche i profili delle cose, degli esseri, degli eventi sembrano mutarsi.</p>
               <p>La Poesia di tutto ciò è presaga. I Poeti, del presagio, vanno spasimando. Oggi, più che mai, non fa dell’arte se non chi fa della guerra. Degne di gloria non appaiono che le fronti erette a violentare il Mistero, a gettare la sfida verso le mostruosità tentatrici dell’Impossibile. In Italia, nel paese di tutte le tirannidi intellettuali e morali, è sacro dovere combattere sempre e dovunque con l’arma della Poesia: di una Poesia libera, emancipata da tutti i vincoli tradizionali, ritmata alla sinfonia dei comizi, delle officine, delle automobili, degli aeroplani volanti. È, questa, l’unica impresa degna di innamorare la generazione successa a quella che fece la Patria sulle campagne del sangue. L’epoca delle battaglie non è finita per le anime essenzialmente italiane. Su questa divina terra i Poeti accettano di vivere a patto di essere ancora e più che sempre Eroi. E il Futurismo, scuola di eroismo e di ebrezza, è nato.</p>
               <p>Del Futurismo, G. P. Lucini è il più strano avversario, ma anche, involontariamente, il più strenuo difensore.</p>
               <p>Il suo spirito socratico, la sua cultura enorme, il suo isolamento doloroso dagli esseri e dai frangenti reali ne fanno un uomo che serba tenace gli amori per molte varie propagini del Passato. Egli ha dichiarato di non essere un settatore del Futurismo. E sia. Ma se non tali i suoi amori, tutti i suoi odî sono i nostri. La intera sua mirabile azione letteraria si risolve in un’avversione implacabile delle formule cieche ed impure onde così spesso la Poesia italiana, anche celebratissima, è andata rivestendosi, specie in questi ultimi anni di equivoca fortuna, e il Lucini ha strenuamente combattuto queste viete forme consunte, nella sua opera magistrale: <hi rend="italic">Il Verso libero</hi>, che è senza dubbio una delle più alte, delle più sfolgoranti vette del pensiero umano.</p>
               <p>Egli adora i libri dei grandi Morti come la secrezione ancora meno corrotta di questa corrottissima carne umana; e lo si deve comprendere. Tuttavia odia l’Accademia e tutte le sue bastiglie, e lo si deve esaltare; ogni suo conato letterario è come un gesto meccanico fatto per dare luce nuova ai fantasmi ed aria nuovissima alle parole; egli ha foggiato dei vocaboli diversi; ne ha accolti dagli idiomi stranieri; ha tracciato, spesso, negli impeti alati, i segni alla lingua che parleranno, un giorno, i nostri poemi più spasimati; del Verso Libero egli ha fatto, infine, una ragion poetica che sorpassa lo stesso valore della sua opera ed assurge a cànone di ogni evoluzione estetica per il futuro. Non distruttore, ma edificatore barbarico. Non settatore, sia pure: ma futurista bellissimamente perverso, suo malgrado; ma enigma di per sé stesso e con sé stesso; ma, perciò solo, giudice pessimo del proprio psicologico mistero; fossile, ammettiamolo, ma sbalorditivamente acceso. Perciò il Futurismo, che ama i riverberi delle fornaci, lo reclama.</p>
               <p>Le nostre affinità sono grandissime. S’egli le nega ha torto: noi abbiamo ragione. E il volume che appare sotto la nostra bandiera, solo col suo titolo minaccioso e frastornante lo sta a dimostrare. Non si può sparare un’arma se non contro un bersaglio che stia davanti.</p>
               <p>D’altronde tutto l’atteggiamento eroico di questo uomo, nella vita e nell’arte, prova la sua aborigena natura di futurista. Araldo dell’evoluzione letteraria, Gian Pietro Lucini ha sempre considerato il Verso Libero come il simbolo e lo strumento più naturale di quell’evoluzione. Egli fu, da giovanissimo, il provocatore più ardente delle prime scaramucce liberiste in Italia: paese nel quale (son sue parole) la pigrizia della critica, il nessun interesse del pubblico, la mancanza di atmosfera sociale e di istituti politici favorevoli, l’eccessivo sospetto reciproco lasciarono svampare la tendenza tra molto fumo di parole innocue e tra molte risate, <hi rend="italic">riserbando (è nella speranza) decisioni vive e vigorose per un tempo meno manifatturiero e per una patria più libera.</hi>
               </p>
               <p>Ecco, quindi, subito, l’uomo che si è fatto, del futuro, la sua bandiera etico-politico-sociale.</p>
               <p>Ma sentite, attraverso questa meravigliosa definizione del fenomeno poetico, tutto il valore esteto-futurista di questa tipica contraddizione intellettuale personificata:</p>
               <p>Ho usato, da giovanissimo, a dubitare dei maestri: volli maestra l’esperienza. Dal fatto che conosceva, estraeva le leggi; ogni fatto rappresenta per me un tipo anormale; la somma delle anomalie, coi loro rapporti, significa la vita; e la vita ha leggi generali, a punto differenziali perché è sintesi, nello scambio e nel ricambio, delle anomalie che popolano lo spazio e che esistono nel tempo. Così non mi accontentai affatto di quelle definizioni che i lessici competenti ed i professori mi sciorinavano sopra il <hi rend="italic">concetto di Poesia</hi>. Per conto mio, sottoposi alla abituale dissociazione questo fenomeno d’intelligenza, questo modo di vivere del cervello umano, ed ai reagenti molto caustici della mia critica trovava che si scomponeva in due elementi primi e fondamentali: <hi rend="italic">Imagine</hi> e <hi rend="italic">Musica</hi>, come l’acqua si dispone alla elettrolisi ne’ suoi due gas producenti, idrogeno e ossigeno. Tutto che in letteratura sarà Musica e Imagine, legato indissolubilmente, sì che l’una sia nell’altra compenetrata, ma non perda la sua natura, né si confonda; sì che l’altra vesta la prima, non con abiti posticci, e comperati dal rigattiere, ma con giuste maglie e perfette guaine seriche e dorate, sarà Poesia.</p>
               <p>Non cerco misure prestabilite (versi), non seguenze numerate di misure (strofe), non assegnati e complicati modi di accento, di rime, di elisioni, di dieresi: ma è <hi rend="italic">verso</hi>, <hi rend="italic">strofe</hi>, <hi rend="italic">poema logico e naturale</hi>, <hi rend="smallcaps">poesia</hi> insomma, ciò che viene espresso con una ingenuità, o con una raffinatezza, in quel modo nativo e sonoro su cui la gamma risuoni e la plastica informi: ciò che rende un concetto ed un pensiero poetico in tutte le loro sfumature, in quel suono ed in quel colore per cui hanno vita e vibrano personalmente le idee presentate.</p>
               <p>
                  <hi rend="italic">... Io sentiva, così, di cooperare, colla mia opera e colla mia volontà, al bisogno che promanava dal tempo, alla necessità della mia aspirazione. Certo, in qualche modo era obbligato ad esprimere parole</hi>  che riguardavano al divenire, non al presente immediato. Ma colui che vuol essere attuale in qualche punto di vita, non può essere il contemporaneo, <hi rend="italic">perché nel momento stesso nel quale egli pronuncia la </hi>
                  <hi rend="italic">sillaba, il fatto è già compiuto</hi>: e sta cadendo nel passato chi vuol essere semplicemente ligio ad una verità oggi brillante, domani già annubilata, dopo domani tramontata per sempre. <hi rend="italic">Io amo la verità, che, come le stelle nascoste tuttora al telescopio e ricercate dal suo obbiettivo, esistono ma non sono ancora disegnate dalle carte del planisfero</hi>. Sarà prossimo il giorno in cui sorgeranno sull’orizzonte: <hi rend="italic">e con più tardano a salire, con più duratura la loro permanenza</hi>.</p>
               <p>Con questi criteri, Gian Pietro Lucini entrò, adolescente, a combattere nel torneo dei Poeti; fu subito un uomo d’armi tetro, vestito di ferro nero, panoplia imperterrita, vivente, pronta, piuttosto che a cedere, a morire nel suo chiuso ma lucido destino di lutto. Colpi ne diede, ne parò, ne accolse. Egli, per noi, resta, ancora oggi, come significazione ideale, la più misteriosa e provata figura guerriera della Poesia italiana scaraventatasi a mischia dopo il Foscolo.</p>
               <p>Ma sappiate, oggi, dopo tanto, quello che ancora sente e confessa di sé questa nobile ermetica Maschera di ferro:</p>
               <p>Oggi torno a professare li stessi principii, come quando incominciai: ed ho l’orgoglio di una coscienza intatta e ferma e <hi rend="italic">la superbia di aver preveduto</hi>. Delle voci giovani sento vicino ripetere, con altre parole, lo stesso motivo, ancora embrionale ma sincero ed intenso. L’altra generazione che ci segue è più audace, pretende di più, ci incalza e ci vuol sorpassare: ha fretta di mettersi in mostra, ma confonde volentieri, perché è più facile, il successo col merito. Svampato l’impeto, saziato l’appetito, si fermerà a meditare: dopo, colle forze rinnovate ed allenate dalla avventura, potrà scoprire e divulgare altre verità forse opposte alle nostre e più utili. <hi rend="italic">Non me ne dolgo; l’opera loro non può distruggere la nostra: la continuerà</hi>. Alcuni adolescenti generosi si sono accostumati a chiamarmi <hi rend="italic">Maestro</hi>. Ed ho paura di questo onore, perché tra noi italiani, si fregiano calvizie e barbe canute, ed io mi sorprendo tuttora nello specchio, che raramente mi consiglia, con barba e capelli oscuri e pieni. <hi rend="italic">Il mio vezzo di guardare avanti sempre</hi>  mi svia le occhiate da quanto mi seguita: e la speranza mi sostiene oltre il merito. <hi rend="italic">Però non ho mai pronunciato verdetto definitivo che lascio ai preti ed ai legislatori. Tutto quanto si dice e si spera non può essere che provvisorio: è nella attualità un anello di congiunzione a collegare il trascorso col divenire. L’ideale umano d’arte è nel cammino indefinito.</hi>
               </p>
               <p>Oggi, quando le dinamo sono gonfie di energia elettrica, trasformazione della forza di una cascata, e danno luce, fondono metalli; e vi è un’entelekeja tangibile nell’atomo del radium che è la condensazione degli elettroni irradianti, oggi, al fumo delle officine e delle vaporiere, alle idealità libertarie, allo sforzo generoso delle ricchezze della mente e dei forzieri, alla grande inquietudine egoistica ed imperialista dei popoli ed alla cosciente generosità, al sacrificio divino del singolo per una conquista di scienza e di libertà: oggi, risuona consuona e dà il metro: il verso libero. Domani, conquistata e sicura la viabilità aerea, confusa la morte colla vita, fusi in una grande famiglia li uomini in pienissima libertà, l’espressione della lirica sarà la semplice parola comune e famigliare d’affetto e d’amore, la sicura parola mistica, riconfortata dalla simpatia universale; perché l’uomo avrà consacrata a sé stesso, la sua eterna divinità e non potrà più temere di sé, dei fratelli, di quanto sta sopra il firmamento e sotto, dentro le viscere fucinanti della terra. La poesia sarà imperialmente sovrana, l’accento consueto della famiglia redenta dalla ossessione del dio e dei padroni per sé ed al proprio destino.</p>
               <p>Gian Pietro Lucini può anch’Egli combattere il Futurismo. Noi abbiamo voluto sorprenderlo in fallo con sé stesso, citando le parole più compromettenti della sua Arte Poetica, e soprattutto pubblicando i suoi versi nei quali squillano senza ritegno tutte le fanfare che hanno inspirato il Manifesto della nuova Scuola. Il che, in fine, è sperabile torni ad onore non meno del poeta discolo che dei suoi editori ed amici futuristi.</p>
               <p>Noi, d’altronde, abbiamo comuni con lui, oltre a tante ribellioni estetiche, le rabbie che oggi maggiormente urgono nelle nostre vene, e cioè l’odio per ogni forma di politica pacifista e l’esecrazione dell’Austria.</p>
               <p>Volgono anni di diplomazia vigliacca. Serva è più che mai l’Italia al Pangermanismo, che cova gli eventi per calare, orrendamente barbaro, contro l’anima sfolgorante degl’italiani <hi rend="italic">vivi</hi>. E noi, con sulle labbra i versi esplosivi di Gian Pietro Lucini, affrettiamo l’ora divina in cui potremo, ancora giovani, scagliarci sull’orme eterne di Garibaldi alle balze del Tirolo, e, a costo della vita, accender fiamme di bandiere spiegate, su cataste di cadaveri austriaci, rovesciati nel sangue, giù dalla montagna.</p>
               <p>Marinetti, Boccioni, Carrà, Russolo</p>
            </div>
            <div type="div2" rend="P148">
               <head>Contro Venezia passatista</head>
               <p>27 aprile 1910</p>
               <p>Noi ripudiamo l’antica Venezia estenuata e sfatta da voluttà secolari, che noi pure amammo e possedemmo in un gran sogno nostalgico.</p>
               <p>Ripudiamo la Venezia dei forestieri, mercato di antiquari falsificatori, calamita dello snobismo e dell’imbecillità universali, letto sfondato da carovane di amanti, semicupio ingemmato per cortigiane cosmopolite, cloaca massima del passatismo.</p>
               <p>Noi vogliamo guarire e cicatrizzare questa città putrescente, piaga magnifica del passato. Noi vogliamo rianimare e nobilitare il popolo veneziano, decaduto dalla sua antica grandezza, morfinizzato da una vigliaccheria stomachevole ed avvilito dall’abitudine dei suoi piccoli commerci loschi.</p>
               <p>Noi vogliamo preparare la nascita di una Venezia industriale e militare che possa dominare il mare Adriatico, gran lago Italiano.</p>
               <p>Affrettiamoci a colmare i piccoli canali puzzolenti con le macerie dei vecchi palazzi crollanti e lebbrosi.</p>
               <p>Bruciamo le gondole, poltrone a dondolo per cretini, e innalziamo fino al cielo l’imponente geometria dei ponti metallici e degli opifici chiomati di fumo, per abolire le curve cascanti delle vecchie architetture.</p>
               <p>Venga finalmente il regno della divina Luce Elettrica, a liberare Venezia dal suo venale chiaro di luna da camera ammobigliata.</p>
               <p rend="italic">L’8 luglio 1910, 800000 foglietti contenenti questo manifesto furono lanciati dai poeti e dai pittori futuristi dall’alto della Torre dell’Orologio sulla folla che tornava dal Lido. Così cominciò la campagna che i futuristi sostengono da 3 anni contro Venezia passatista.</p>
               <p>
                  <hi rend="italic">Il seguente </hi>Discorso contro i Veneziani<hi rend="italic">, improvvisato dal poeta Marinetti alla Fenice, suscitò una terribile battaglia. I futuristi furono fischiati, i passatisti furono picchiati.</hi>
               </p>
               <p rend="italic">I pittori futuristi Boccioni, Russolo, Carrà punteggiarono questo discorso con schiaffi sonori. I pugni di Armando Mazza, poeta futurista che è anche un atleta restarono memorabili.</p>
               <div type="div3" rend="P270">
                  <head>Discorso futurista di Marinetti ai Veneziani</head>
                  <p>Veneziani!</p>
                  <p>Quando gridammo: «Uccidiamo il chiaro di luna!» noi pensammo a te, vecchia Venezia fradicia di romanticismo!</p>
                  <p>Ma ora la voce nostra si amplifica, e soggiungiamo ad alte note «Liberiamo il mondo dalla tirannia dell’amore! Siamo sazi di avventure erotiche, di lussuria, di sentimentalismo e di nostalgia!»</p>
                  <p>Perché dunque ostinarti Venezia, a offrirci donne velate ad ogni svolto crepuscolare dei tuoi canali?</p>
                  <p>Basta! Basta!... Finiscila di sussurrare osceni inviti a tutti i passanti della terra o Venezia, vecchia ruffiana, che sotto la tua pesante mantiglia di mosaici, ancora ti accanisci ad apprestare estenuanti notti romantiche, querule serenate e paurose imboscate!</p>
                  <p>Io pure amai, o Venezia, la sontuosa penombra del tuo Canal Grande, impregnata di lussurie rare, e il pallore febbrile delle tue belle, che scivolano giù dai balconi per scale intrecciate di lampi, di fili di pioggia e di raggi di luna, fra i tintinni di spade incrociate...</p>
                  <p>Ma basta! Tutta questa roba assurda, abbominevole e irritante ci dà la nausea! E vogliamo ormai che le lampade elettriche dalle mille punte di luce taglino e strappino brutalmente le tue tenebre misteriose, ammalianti e persuasive!</p>
                  <p>Il tuo Canal Grande allargato e scavato, diventerà fatalmente un gran porto mercantile. Treni e tramvai lanciati per le grandi vie costruite sui canali finalmente colmati vi porteranno cataste di mercanzie, tra una folla sagace, ricca e affaccendata d’industriali e di commercianti!...</p>
                  <p>Non urlate contro la pretesa bruttezza delle locomotive dei tramvai degli automobili e delle biciclette in cui noi troviamo le prime linee della grande estetica futurista. Potranno sempre servire a schiacciare qualche lurido e grottesco professore nordico dal cappelluccio tirolese.</p>
                  <p>Ma voi volete prostrarvi davanti a tutti i forestieri, e siete di una servilità ripugnante!</p>
                  <p>Veneziani! Veneziani! Perché voler essere ancora sempre i fedeli schiavi del passato, i lerci custodi del più grande bordello della storia, gl’infermieri del più triste ospedale del mondo, ove languono anime mortalmente corrotte dalla lue del sentimentalismo?</p>
                  <p>Oh! le immagini non mi mancano, se voglio definire la vostra inerzia vanitosa e sciocca come quella di un figlio di grand’uomo o di un marito di cantante celebre! I vostri gondolieri, non potrei forse paragonarli a dei becchini intenti a scavare cadenzatamente delle fosse in un cimitero inondato?</p>
                  <p>Ma nulla può offendervi, poiché la vostra umiltà è smisurata!</p>
                  <p>Si sa, d’altronde, che voi avete la saggia preoccupazione di arricchire la Società dei Grandi Alberghi, e che appunto per questa vi ostinate ad imputridire senza muovervi!</p>
                  <p>Eppure, voi foste un tempo invincibili guerrieri e artisti geniali, navigatori audaci, ingegnosi industriali e commercianti instancabili... E siete divenuti camerieri d’albergo, ciceroni, lenoni, antiquarî, frodatori, fabbricanti di vecchi quadri, pittori plagiari e copisti. Avete dunque dimenticato di essere anzitutto degl’Italiani, e che questa parola, nella lingua della storia, vuol dire: <hi rend="italic">costruttori dell’avvenire</hi>?</p>
                  <p>Oh! non vi difendete coll’accusar gli effetti avvilenti dello scirocco! Era ben questo vento torrido e bellicoso, che gonfiava le vele degli eroi di Lepanto! Questo stesso vento africano accelererà ad un tratto, in un meriggio infernale, la sorda opera delle acque corrosive che minano la vostra città venerabile.</p>
                  <p>Oh! come balleremo, quel giorno! Oh! come plaudiremo alle lagune, per incitarle alla distruzione! E che immenso ballo tondo danzeremo in giro all’illustre ruina! Saremo tutti pazzamente allegri, noi, gli ultimi studenti ribelli di questo mondo troppo saggio!</p>
                  <p>Così, o Veneziani, noi cantammo, danzammo e ridemmo davanti all’agonia dell’isola di File, che morì come un sorcio decrepito dietro la diga d’Assuan, immensa trappola dalle botole elettriche, nella quale il genio futurista dell’Inghilterra imprigiona le fuggenti acque sacre del Nilo!</p>
                  <p>Alzate pure le spalle, e gridatemi che sono un barbaro, incapace di gustare la divina poesia che ondeggia sulle vostre isole incantatrici!</p>
                  <p>Via! non avete motivo di esserne molto orgogliosi!...</p>
                  <p>Liberate Torcello, Burano, l’Isola dei Morti, da tutta la letteratura ammalata e da tutta l’immensa fantasticheria romantica di cui le hanno velate i poeti avvelenati dalla febbre di Venezia, e potrete, ridendo con me considerare quelle isole come mucchi di sterco che i mammouth lasciarono cadere qua e là nell’attraversare a guado le vostre preistoriche lagune!</p>
                  <p>Ma voi le contemplate stupidamente, felici di marcire nella vostra acqua sporca, per arricchire senza fine la Società dei Grandi Alberghi, che prepara con cura le notti eleganti di tutti i grandi sulla terra!</p>
                  <p>Certo, non è cosa da poco, l’eccitarli all’amore. Sia pure vostro ospite un Imperatore, bisogna che egli navighi lungamente nel sudiciume di questo immenso acquaio pieno di cocci istoriati, bisogna che i suoi gondolieri zappino coi remi parecchi chilometri di escrementi liquefatti, in un divino odor di latrina passando accanto a barche ricolme di belle immondizie, tra equivoci cartocci galleggianti, per poter giungere da vero Imperatore alla sua mèta, contento di sé e del suo scettro imperiale!</p>
                  <p>Ecco, ecco quale fu la vostra gloria fino ad oggi, o Veneziani!</p>
                  <p>Vergognatevene! Vergognatevene! e gettatevi supini gli uni sugli altri, come sacchi pieni di sabbia per formare il bastione, sul confine, mentre noi prepareremo, una grande e forte Venezia industriale, commerciale e militare sull’Adriatico, gran lago italiano!</p>
                  <p>F. T. Marinetti</p>
               </div>
            </div>
            <div type="div2" rend="P148">
               <head>Contro la Spagna passatista</head>
               <p>Pubblicato dalla rivista «Prometeo» di Madrid – giugno 1911</p>
               <p>Ho sognato d’un gran popolo: – certo del vostro, Spagnuoli!</p>
               <p>L’ho visto avanzarsi, d’età in età, conquistando le montagne, salendo sempre più in alto, verso la grande luce che splende oltre le cime inaccessibili.</p>
               <p>Dall’alto dello Zenit, ho contemplato in sogno le vostre innumerevoli navi ben cariche, formanti lunghi cortei di formiche sulla verde prateria del mare, così da congiungere isole ad isole, come tanti formicai, e indifferenti ai cicloni, pedate formidabili di un dio che voi non temete.</p>
               <p>Quanto a voi, costruttori di città, soldati e bifolchi, camminavate di un passo forte che faceva le strade, trascinando una lunga retroguardia di donne, di fanciulli, e di perfidi monaci.</p>
               <p>E furono questi che vi tradirono, attirando sul vostro esercito in marcia tutti i pesanti climi d’Africa, stregoni e lenoni aerei che complottano nelle cupe gole della Sierra Nevada.</p>
               <p>Mille brezze avvelenatrici spiavano il vostro passaggio; mille morbide primavere dall’ali di vampiro vi assopirono voluttuosamente. Subito le lupe della lussuria, urlarono in fondo ai boschi. Ai lenti soffi rosei del crepuscolo, gli uomini schiacciarono sotto i baci le donne ignude fra le loro braccia. Forse speravano essi di fare impazzire di gelosia le stelle, inafferrabili, perdute lontano, nell’abisso delle notti!... Oppure, la paura di morire li spingeva a ripetere senza fine i giuochi della morte nei letti dell’amore! – Certo, le ultime fiamme dell’Inferno che andava spegnendosi lambirono le loro schiene di maschi accaniti sui bei sessi golosi...</p>
               <p>E frattanto il vecchio sole cristiano moriva in un tumulto di nuvole striate di sangue, che scoppiarono ad un tratto, per vomitare, rossa e ribollente, la Rivoluzione francese, formidabile uragano di giustizia.</p>
               <p>Nell’immensa inondazione di libertà, cancellate finalmente tutte le strade dell’autorità, voi gridaste lungamente la vostra angoscia ai monaci sornioni che facevan cauti la ronda intorno alle vostre ricchezze ammucchiate.</p>
               <p>Ed eccoli tutti chini su di voi, borbottando:</p>
               <p>«Figliuoli, entrate, entrate, con noi nella cattedrale di Dio!... È antica, ma solida ancora! Entrate, pecorelle... Riparatevi in questo ovile! Ascoltate le sante campane amorevoli, che fanno ondeggiare i loro suoni come le Andaluse fanno ondeggiare i loro fianchi rotondi. Noi abbiamo coperti di rose e di viole gli altari della Madonna. La penombra delle cappelle è misteriosa come quella della camera nuziale. Le fiamme dei nostri ceri sono simili ai garofani rossi che ridono tra i denti delle vostre languide femmine... Venite! Avrete amore, profumi, oro e seta, e avrete anche delle canzoni, poiché la Vergine è indulgente!...»</p>
               <p>A queste parole, voi staccaste gli occhi dalle costellazioni indecifrabili, e la vasta paura dei firmamenti vi spinse nei portici affamati della cattedrale, sotto la voce liquefacente dell’organo, che vi spezzò completamente le ginocchia.</p>
               <p>Ed ora che vedo?... Nella notte impenetrabile, la cattedrale trema sotto la rabbia di una pioggia scrosciante. Il terrore soffocante solleva a stento, dovunque, giganteschi macigni di tenebre. L’uragano con una voce desolata accompagna i gemiti lunghi dell’organo, e a quando a quando le loro voci commiste si prolungano in un fracasso di ruina. Sono le mura del chiostro che crollano!...</p>
               <p>Spagnuoli! Spagnuoli! Che mai aspettate, così atterrati dallo spavento, con la faccia al suolo nell’ammorbante fetore dell’incenso e dei fiori fradici, in questa navata di cattedrale, arca immonda che non può salvarvi dal diluvio, bestiame cristiano, né condurvi al cielo?... Alzatevi! Arrampicatevi fino alle vostre vetrate ancora spalmate di mistica luna, e contemplate lo spettacolo degli spettacoli!...</p>
               <p>Ecco levarsi subitamente in un prodigio, più alta che le <hi rend="italic">sierras</hi> di ebano, la sublime Elettricità, unica e divina madre dell’umanità futura, l’Elettricità dal torso guizzante d’argento vivo, l’Elettricità dalle mille braccia sfolgoranti e violette...</p>
               <p>Ecco! Ecco!... Essa lancia da ogni parte le sue Folgori di diamante, giovani, danzanti e nude, che corrono, per azzurre scale serpeggianti, all’assalto, all’assalto della Cattedrale nera!</p>
               <p>Sono più di diecimila, palpitanti, affannate, che si scagliano all’assalto sotto la pioggia, scavalcando i muri, cacciandosi dappertutto, mordendo il ferro fumante delle grondaie e spezzando, con tuffi pazzeschi, le madonne dipinte delle vetrate.</p>
               <p>Ma voi tremate in ginocchio come alberi schiantati in un torrente... Alzatevi!... I più anziani si affrettino a sollevare sulle loro spalle la miglior parte delle vostre ricchezze. Agli altri, ai più giovani un compito più allegro!... Siete voi gli uomini di vent’anni? Sta bene: Ascoltatemi!...</p>
               <p>Brandite un candelabro d’oro massiccio e servitevene come di una mazza volteggiante, per fracassare il cranio ai monaci e ai sagrestani!...</p>
               <p>Poltiglia sanguinosa, rossa imbottitura con cui tapperete i buchi della vôlta e le vetrate infrante.</p>
               <p>Una sanguinante armatura di diaconi e d’arcidiaconi, d’arcivescovi e di cardinali, incastrati l’uno nell’altro, intrecciate le braccia e le gambe, sosterrà le mura pieganti della navata!</p>
               <p>Ma affrettatevi dunque, prima che le Folgori trionfanti si avventino su di voi per punirvi della vostra colpa millenaria!...</p>
               <p>Poiché voi siete colpevoli del delitto d’estasi e di sonno. Poiché voi siete colpevoli di non aver voluto vivere e di avere assaporata la morte a piccoli sorsi... Colpevoli di aver soffocato in voi lo spirito, la volontà e l’orgoglio conquistatore, sotto tristi guanciali d’amore, di nostalgia, di lussuria, e di preghiera!...</p>
               <p>Ed ora sfondate i battenti della porta, che scricchiolano sui loro cardini vivi!... La bella terra di Spagna è stesa davanti a voi, tutta bruciata dalla sete e tutta pesta da un sole implacabile. Essa vi mostra il suo ventre abbrustolito e disseccato... Correte, correte dunque a soccorrerla!... Perché mai indugiate? Ah! un fossato vi arresta; il gran fossato medioevale che difendeva la Cattedrale... Ebbene: colmatelo, vecchi, gettandovi le ricchezze che vi opprimono la schiena!... Giù, giù tutto insieme: quadri sacri, statue immortali, chitarre grondanti di chiaro di luna, arnesi preferiti dagli avi, metalli e legni preziosi!... Il fossato è troppo vasto, e non vi resta più nulla per riempirlo?... A voi, dunque! Sacrificatevi! Gettatevi giù alla vostra volta!... I vostri vecchi corpi ammucchiati prepareranno la strada alla grande speranza del mondo.</p>
               <p>E voi, giovani, voi, coraggiosi, passate sopra!... Che c’è?... Ancora un ostacolo?... Ah! non è altro che un cimitero!... A galoppo!... A galoppo!... Attraversatelo sgambettando come una banda di scolari in baldoria!... Sconvolgete le erbe, le croci e le tombe!... Come rideranno i vostri avi!... Rideranno di una gioia futurista, felici, follemente felici di sentirsi calpestati da piedi più possenti dei loro!</p>
               <p>Che cosa portate?... Delle zappe?... Sbarazzatevene!... Esse non hanno scavato altro che fosse mortuarie!...</p>
               <p>Per sconvolgere la terra della vita inebriante, ne fucinerete delle altre, fondendo l’oro e l’argento degli <hi rend="italic">ex-voto</hi>!</p>
               <p>Finalmente, finalmente, voi potete scatenare i vostri sguardi liberati sotto il vasto garrire rivoluzionario delle bandiere dell’aurora!</p>
               <p>I fiumi in libertà vi indicheranno la via!... I fiumi che snodano alfine le loro verdi e seriche sciarpe di frescura sulla terra dalla quale avete spazzate via le immondizie clericali!</p>
               <p>Poiché, sappiatelo bene, Spagnuoli: il vecchio cielo cattolico lasciando piover giù le sue ruine ha fecondato involontariamente la siccità del vostro grande Altipiano centrale!</p>
               <p>Per calmare la vostra sete durante la vostra marcia entusiastica mordetevi fino al sangue le labbra, che vorrebbero ancora pregare, perché imparino a comandar al Destino schiavo!... Camminate dritto!... Dovete disabituare dalla terra le vostre ginocchia indolenzite poiché ormai non le piegherete più se non per schiacciare i vostri antichi confessori, bizzarri inginocchiatoi!</p>
               <p>Essi agonizzano – udite? – sotto questo crollare di pietre e questi urti pesanti di frana che cadenzano i vostri passi... Ma guai a voi se volgete la testa... La vecchia Cattedrale nera può ben sprofondarsi, a poco a poco, con le sue vetrate mistiche e i suoi buchi di vôlta debitamente otturati con la fetida poltiglia dei monaci e dei sagrestani!</p>
               <div type="div3" rend="P270">
                  <head>Conclusioni futuriste</head>
                  <p>Il progresso della Spagna contemporanea non potrà compiersi senza la formazione di una ricchezza agricola e di una ricchezza industriale.</p>
                  <p>Spagnuoli! Voi giungerete infallibilmente a questo risultato mediante l’autonomia municipale, e regionale, divenuta indispensabile, e l’istruzione popolare, alla quale il governo deve consacrare ogni anno i 60 milioni di <hi rend="italic">pesetas</hi> assorbiti dal culto e dal clero.</p>
                  <p>Bisogna per questo estirpare in modo totale, e non parziale, il clericalismo, e distruggere il suo corollario, collaboratore e difensore: il Carlismo.</p>
                  <p>La monarchia abilmente difesa da Canalejas, sta facendo appunto ora questa bella operazione chirurgica.</p>
                  <p>Se la monarchia non riesce a condurla a termine, se vi sarà, da parte del primo ministro o dei suoi successori, debolezza o tradimento, verrà la volta della repubblica radico-socialista, con Lerroux e Iglesias, che, con mano rivoluzionaria, farà un taglio più profondo e forse definitivo nella carne avvelenata del paese.</p>
                  <p>Frattanto gli uomini politici, i letterati e gli artisti devono lavorare energicamente, coi loro libri, i loro discorsi, le loro conferenze e i loro giornali, a trasformare completamente l’intellettualità spagnuola.</p>
                  <p>1. Essi devono, per giungere a questo, esaltare l’orgoglio nazionale sotto tutte le sue forme;</p>
                  <p>2. Difendere e sviluppare la dignità e la libertà individuali;</p>
                  <p>3. Propagare e glorificare la scienza vittoriosa e il suo eroismo quotidiano;</p>
                  <p>4. Dividere nettamente l’idea di patria, d’esercito potente e di guerra possibile dall’idea di monarchia reazionaria e clericale;</p>
                  <p>5. Fondere l’idea di patria, d’esercito potente e di guerra possibile con l’idea di progresso e di proletariato libero. Educare patriotticamente il proletariato.</p>
                  <p>6. Trasformare senza distruggerle tutte le qualità essenziali della razza spagnuola e cioè: l’amore del pericolo e della lotta, il coraggio temerario, l’ispirazione artistica, la spavalderia arrogante e la destrezza muscolare che aureolarono di gloria i vostri poeti, i vostri cantori, i vostri danzatori, i vostri Don Giovanni, e i vostri <hi rend="italic">matadores</hi>.</p>
                  <p>Tutte queste energie traboccanti possono essere canalizzate nei laboratori e nelle officine, sulla terra, sul mare e in cielo, per le innumerevoli conquiste della scienza;</p>
                  <p>7. Combattere la tirannia dell’amore, l’ossessione della donna ideale, gli alcool del sentimento e le monotone battaglie dell’adulterio, che estenuano gli uomini di venticinque anni;</p>
                  <p>8. Difendere la Spagna dal maggiore dei pericoli e dalla più grave delle epidemie intellettuali; il <hi rend="italic">passatismo</hi>, cioè il culto metodico e stupido del passato, l’immondo commercio delle nostalgie storiche.</p>
                  <p>Sappiate, sappiate, Spagnuoli, che la gloriosa Spagna d’un tempo non è <hi rend="italic">assolutamente nulla</hi> di fronte alla Spagna che le vostre mani futuriste fabbricheranno un giorno.</p>
                  <p>Semplice problema di volontà che bisogna risolvere, spezzando brutalmente il circolo vizioso di preti, di <hi rend="italic">toreros</hi>, e di suonatori di serenate, nel quale vivete ancora.</p>
                  <p>Vi lagnate nel vostro paese del fatto che i monelli delle vostre città morte, possono liberamente lanciare dei sassi contro i preziosi merletti di pietra dei vostri Alhambra e contro le vecchie vetrate inimitabili delle vostre chiese!</p>
                  <p>Oh! via! date dei dolci a codesti monelli benefici poiché vi salvano senza volerlo, dalla più infame e perniciosa delle industrie: lo sfruttamento degli stranieri.</p>
                  <p>Quanto ai turisti milionari, impotenti <hi rend="italic">voyeurs</hi> stupefatti che fiutano le tracce dei grandi uomini d’azione e si divertono talvolta a coprire i loro fragili cranii con un vecchio elmo di guerriero, – disprezzateli tutti, con la loro stupidaggine chiacchierona e col denaro con cui possono arricchirvi! Impedite loro di venire a visitare la vostra Spagna, come vengono a visitare Roma, Venezia, Firenze, ideali cimiteri!...</p>
                  <p>So bene che c’è chi si sforza di allucinarvi coi guadagni enormi che potrebbe darvi il commercio sapiente del vostro glorioso passato... Sputatevi sopra, e voltate la testa!...</p>
                  <p>Voi siete degni, Spagnuoli, di essere dei lavoratori eroici non già dei ciceroni, dei lenoni, dei pittori copisti, dei restauratori di vecchi quadri, degli archeologi pedanti e dei fabbricanti di falsi capolavori.</p>
                  <p>Guardatevi dall’attirare sulla Spagna le grottesche carovane dei ricconi cosmopoliti, che portano a spasso il loro snobismo ignorante, la loro stupidità inquieta, la loro sete morbosa di nostalgia e i loro sessi restii, invece d’impiegare le loro ultime forze e le loro ricchezze alla costruzione del Futuro!...</p>
                  <p>I vostri alberghi sono pessimi, le vostre cattedrali ruinano... Tanto meglio! tanto meglio! Rallegratevene! Rallegratevene! Avete bisogno di grandi porti commercianti, di città industriali, di campagne ubertose irrigate dai vostri grandi fiumi ancora inoperosi.</p>
                  <p>Voi non ambite, che io sappia, di fare della Spagna una Spagna di Baedecker, stazione climatica di primo ordine: mille musei, centomila panorami e rovine illustri <hi rend="italic">a volontà</hi>!</p>
                  <p>F. T. Marinetti</p>
               </div>
            </div>
            <div type="div2" rend="P148">
               <head>Manifesto tecnico della letteratura futurista</head>
               <p>11 maggio 1912</p>
               <p>In aeroplano, seduto sul cilindro della benzina, scaldato il ventre dalla testa dell’aviatore, io sentii l’inanità ridicola della vecchia sintassi ereditata da Omero. Bisogno furioso di liberare le parole, traendole fuori dalla prigione del periodo latino! Questo ha naturalmente, come ogni imbecille, una testa previdente, un ventre, due gambe e due piedi piatti, ma non avrà mai due ali.</p>
               <p>Appena il necessario per camminare, per correre un momento e fermarsi quasi subito sbuffando!</p>
               <p>Ecco che cosa mi disse l’elica turbinante, mentre filavo a duecento metri sopra i possenti fumaiuoli di Milano. E l’elica soggiunse:</p>
               <p>1. <hi rend="bold">Bisogna distruggere la sintassi disponendo i sostantivi a caso, come nascono.</hi>
               </p>
               <p>2. <hi rend="bold">Si deve usare il verbo all’infinito</hi>, perché si adatti elasticamente al sostantivo e non lo sottoponga all’<hi rend="italic">io</hi> dello scrittore che osserva o immagina. Il verbo all’infinito può, solo, dare il senso della continuità della vita e l’elasticità dell’intuizione che la percepisce.</p>
               <p>3. <hi rend="bold">Si deve abolire l’aggettivo</hi>, perché il sostantivo nudo conservi il suo colore essenziale. L’aggettivo avendo in sé un carattere di sfumatura, è inconcepibile con la nostra visione dinamica, poiché suppone una sosta, una meditazione.</p>
               <p>4. <hi rend="bold">Si deve abolire l’avverbio</hi>, vecchia fibbia che tiene unite l’una all’altra le parole. L’avverbio conserva alla frase una fastidiosa unità di tono.</p>
               <p>5. <hi rend="bold">Ogni sostantivo deve avere il suo doppio</hi>, cioè il sostantivo deve essere seguito, senza congiunzione, dal sostantivo a cui è legato per analogia. Esempio: uomo-torpediniera, donna-golfo, folla-risacca, piazza-imbuto, porta-rubinetto.</p>
               <p>Siccome la velocità aerea ha moltiplicato la nostra conoscenza del mondo, la percezione per analogia diventa sempre più naturale per l’uomo. Bisogna dunque sopprimere il <hi rend="italic">come</hi>, il <hi rend="italic">quale</hi>, il <hi rend="italic">così</hi>, il <hi rend="italic">simile a</hi>. Meglio ancora, bisogna fondere direttamente l’oggetto coll’immagine che esso evoca, dando l’immagine in iscorcio mediante una sola parola essenziale.</p>
               <p>6. <hi rend="bold">Abolire anche la punteggiatura</hi>. Essendo soppressi gli aggettivi, gli avverbi e le congiunzioni, la punteggiatura è naturalmente annullata, nella continuità varia di uno stile <hi rend="italic">vivo</hi> che si crea da sé, senza le soste assurde delle virgole e dei punti. Per accentuare certi movimenti e indicare le loro direzioni, s’impiegheranno segni della matematica: + – × : = &gt; &lt;, e i segni musicali.</p>
               <p>7. Gli scrittori si sono abbandonati finora all’analogia immediata. Hanno paragonato per esempio l’animale all’uomo o ad un altro animale, il che equivale ancora, press’a poco, a una specie di fotografia. (Hanno paragonato per esempio un fox-terrier a un piccolissimo puro-sangue. Altri, più avanzati, potrebbero paragonare quello stesso fox-terrier trepidante, a una piccola macchina Morse. Io lo paragono invece, a un’acqua ribollente. V’è in ciò una <hi rend="bold">gradazione di analogie sempre più vaste</hi>, vi sono dei rapporti sempre più profondi e solidi, quantunque lontanissimi.)</p>
               <p>L’analogia non è altro che l’amore profondo che collega le cose distanti, apparentemente diverse ed ostili. Solo per mezzo di analogie vastissime uno stile orchestrale, ad un tempo policromo, polifonico, e polimorfo, può abbracciare la vita della materia.</p>
               <p>Quando nella mia <hi rend="italic">Battaglia di Tripoli</hi>, ho paragonato una trincea irta di baionette a un’orchestra, una mitragliatrice ad una donna fatale, ho introdotto intuitivamente una gran parte dell’universo in un breve episodio di battaglia africana.</p>
               <p>Le immagini non sono fiori da scegliere e da cogliere con parsimonia, come diceva Voltaire. Esse costituiscono il sangue stesso della poesia. La poesia deve essere un seguito ininterrotto di immagini nuove senza di che non è altro che anemia e clorosi.</p>
               <p>Quanto più le immagini contengono rapporti vasti, tanto più a lungo esse conservano la loro forza di stupefazione. Bisogna – dicono – risparmiare la meraviglia del lettore. Eh! via! Curiamoci, piuttosto, della fatale corrosione del tempo, che distrugge non solo il valore espressivo di un capolavoro, ma anche la sua forza di stupefazione. Le nostre vecchie orecchie troppe volte entusiaste non hanno forse già distrutto Beethoven e Wagner? Bisogna dunque abolire nella lingua tutto ciò che essa contiene in fatto d’immagini stereotipate, di metafore scolorite, e cioè quasi tutto.</p>
               <p>8. <hi rend="bold">Non vi sono categorie d’immagini</hi>, nobili o grossolane o volgari, eccentriche o naturali. L’intuizione che le percepisce non ha né preferenze né partiti-presi. Lo stile analogico è dunque padrone assoluto di tutta la materia e della sua intensa vita.</p>
               <p>9. Per dare i movimenti successivi d’un oggetto bisogna dare la <hi rend="italic">catena delle analogie</hi> che esso evoca, ognuna condensata, raccolta in una parola essenziale.</p>
               <p>Ecco un esempio espressivo di una catena di analogie ancora mascherate e appesantite dalla sintassi tradizionale:</p>
               <p>Eh sì! voi siete, piccola mitragliatrice, una donna affascinante, e sinistra, e divina, al volante di un invisibile centocavalli, che rugge con scoppii d’impazienza. Oh! certo fra poco balzerete nel circuito della morte, verso il capitombolo fracassante o la vittoria!... Volete che io vi faccia dei madrigali pieni di grazia e di colore? A vostra scelta signora... Voi somigliate per me, a un tribuno proteso, la cui lingua eloquente, instancabile, colpisce al cuore gli uditori in cerchio, commossi... Siete, in questo momento, un trapano onnipotente, che fora in tondo il cranio troppo duro di questa notte ostinata... Siete, anche, un laminatoio, un tornio elettrico, e che altro? Un gran cannello ossidrico che brucia, cesella e fonde a poco a poco le punte metalliche delle ultime stelle!... (<hi rend="italic">Battaglia di Tripoli</hi>)</p>
               <p>In certi casi bisognerà unire le immagini a due a due, come le palle incatenate, che schiantano, nel loro volo tutto un gruppo d’alberi.</p>
               <p>Per avviluppare e cogliere tutto ciò che vi è di più fuggevole e di più inafferrabile nella materia, bisogna formare delle <hi rend="bold">strette reti d’immagini o analogie</hi>, che verranno lanciate nel mare misterioso dei fenomeni. Salvo la forma a festoni tradizionale, questo periodo del mio <hi rend="italic">Mafarka il futurista</hi> è un esempio di una simile fitta rete di immagini:</p>
               <p>Tutta l’acre dolcezza della gioventù scomparsa gli saliva su per la gola, come dai cortili delle scuole salgono le grida allegre dei fanciulli verso i maestri affacciati al parapetto delle terrazze da cui si vedono fuggire i bastimenti...</p>
               <p>Ed ecco ancora tre reti d’immagini:</p>
               <p>Intorno al pozzo della Bumeliana, sotto gli olivi folti, tre cammelli comodamente accovacciati nella sabbia si gargarizzavano dalla contentezza, come vecchie grondaie di pietra, mescolando il ciac-ciac dei loro sputacchi ai tonfi regolari della pompa a vapore che dà da bere alla città. Stridori e dissonanze futuriste, nell’orchestra profonda delle trincee dai pertugi sinuosi e dalle cantine sonore, fra l’andirivieni delle baionette, archi di violino che la rossa bacchetta del tramonto infiamma di entusiasmo...</p>
               <p>È il tramonto-direttore d’orchestra, che con un gesto ampio raccoglie i flauti sparsi degli uccelli negli alberi, e le arpe lamentevoli degli insetti, e lo scricchiolìo dei rami, e lo stridìo delle pietre. È lui che ferma a un tratto i timpani delle gamelle e dei fucili cozzanti, per lasciar cantare a voce spiegata sull’orchestra degli strumenti in sordina, tutte le stelle d’oro, ritte, aperte le braccia, sulla ribalta del cielo. Ed ecco una gran dama allo spettacolo... Vastamente scollacciato, il deserto infatti mette in mostra il suo seno immenso dalle curve liquefatte, tutte verniciate di belletti rosei sotto le gemme crollanti della prodiga notte. (<hi rend="italic">Battaglia di Tripoli</hi>)</p>
               <p>10. Siccome ogni specie di ordine è fatalmente un prodotto dell’intelligenza cauta e guardinga bisogna orchestrare le immagini disponendole secondo un <hi rend="bold">maximum di disordine</hi>.</p>
               <p>11. <hi rend="bold">Distruggere nella letteratura l’«io»</hi>, cioè tutta la psicologia. L’uomo completamente avariato dalla biblioteca e dal museo, sottoposto a una logica e ad una saggezza spaventose, non offre assolutamente più interesse alcuno. Dunque, dobbiamo abolirlo nella letteratura, e sostituirlo finalmente colla materia, di cui si deve afferrare l’essenza a colpi d’intuizione, la qual cosa non potranno mai fare i fisici né i chimici.</p>
               <p>Sorprendere attraverso gli oggetti in libertà e i motori capricciosi la respirazione, la sensibilità e gli istinti dei metalli, delle pietre, del legno, ecc. Sostituire la psicologia dell’uomo, ormai esaurita, con <hi rend="bold">l’ossessione lirica della materia</hi>.</p>
               <p>Guardatevi dal prestare alla materia i sentimenti umani, ma indovinate piuttosto i suoi differenti impulsi direttivi, le sue forze di compressione, di dilatazione, di coesione, e di disgregazione, le sue torme di molecole in massa o i suoi turbini di elettroni. Non si tratta di rendere i drammi della materia umanizzata. È la solidità di una lastra d’acciaio, che c’interessa per sé stessa, cioè l’alleanza incomprensibile e inumana delle sue molecole o dei suoi elettroni, che si oppongono, per esempio, alla penetrazione di un obice. Il calore di un pezzo di ferro o di legno è ormai più appassionante, per noi, del sorriso o delle lagrime di una donna.</p>
               <p>Noi vogliamo dare, in letteratura, la vita del motore, nuovo animale istintivo del quale conosceremo l’istinto generale allorché avremo conosciuto gl’istinti delle diverse forze che lo compongono.</p>
               <p>Nulla è più interessante, per un poeta futurista, che l’agitarsi della tastiera di un pianoforte meccanico. Il cinematografo ci offre la danza di un oggetto che si divide e si ricompone senza intervento umano. Ci offre anche lo slancio a ritroso di un nuotatore i cui piedi escono dal mare e rimbalzano violentemente sul trampolino. Ci offre infine la corsa d’un uomo a 200 chilometri all’ora. Sono altrettanti movimenti della materia, fuor dalle leggi dell’intelligenza e quindi di una essenza più significativa.</p>
               <p>Bisogna introdurre nella letteratura tre elementi che furono finora trascurati:</p>
               <p>1. <hi rend="bold">Il rumore</hi> (manifestazione del dinamismo degli oggetti);</p>
               <p>2. <hi rend="bold">Il peso</hi> (facoltà di volo degli oggetti);</p>
               <p>3. <hi rend="bold">L’odore</hi> (facoltà di sparpagliamento degli oggetti).</p>
               <p>Sforzarsi di rendere per esempio il paesaggio di odori che percepisce un cane. Ascoltare i motori e riprodurre i loro discorsi.</p>
               <p>La materia fu sempre contemplata da un <hi rend="italic">io</hi> distratto, freddo, troppo preoccupato di sé stesso, pieno di pregiudizi di saggezza e di ossessioni umane.</p>
               <p>L’uomo tende a insudiciare della sua gioia giovane o del suo dolore vecchio la materia, che possiede una ammirabile continuità di slancio verso un maggiore ardore, un maggior movimento, una maggiore suddivisione di sé stessa. La materia non è né triste né lieta. Essa ha per essenza il coraggio, la volontà e la forza assoluta. Essa appartiene intera al poeta divinatore che saprà liberarsi dalla sintassi tradizionale, pesante, ristretta, attaccata al suolo, senza braccia e senza ali perché è soltanto intelligente. Solo il poeta asintattico e dalle parole slegate potrà penetrare l’essenza della materia e distruggere la sorda ostilità che la separa da noi.</p>
               <p>Il periodo latino che ci ha servito finora era un gesto pretensioso col quale l’intelligenza tracotante e miope si sforzava di domare la vita multiforme e misteriosa della materia. Il periodo latino era dunque nato morto.</p>
               <p>Le intuizioni profonde della vita congiunte l’una all’altra, parola per parola, secondo il loro nascere illogico, ci daranno le linee generali di una <hi rend="bold">psicologia intuitiva della materia</hi>. Essa si rivelò al mio spirito dall’alto di un aeroplano. Guardando gli oggetti, da un nuovo punto di vista, non più di faccia o per di dietro, ma a picco, cioè di scorcio, io ho potuto spezzare le vecchie pastoie logiche e i fili a piombo della comprensione antica.</p>
               <p>Voi tutti che mi avete amato e seguìto fin qui, poeti futuristi, foste come me frenetici costruttori d’immagini e coraggiosi esploratori di analogie. Ma le vostre strette reti di metafore sono disgraziatamente troppo appesantite dal piombo della logica. Io vi consiglio di alleggerirle, perché il vostro gesto immensificato possa lanciarle lontano, spiegate sopra un oceano più vasto.</p>
               <p>Noi inventeremo insieme ciò che io chiamo <hi rend="bold">l’immaginazione senza fili</hi>. Giungeremo un giorno ad un’arte ancor più essenziale, quando oseremo sopprimere tutti i primi termini delle nostre analogie per non dare più altro che il seguito ininterrotto dei secondi termini. Bisognerà, per questo, rinunciare ad essere compresi. Esser compresi, non è necessario. Noi ne abbiamo fatto a meno, d’altronde, quando esprimevamo frammenti della sensibilità futurista mediante la sintassi tradizionale e intellettiva.</p>
               <p>La sintassi era una specie di cifrario astratto che ha servito ai poeti per informare le folle del colore, della musicalità, della plastica e dell’architettura dell’universo. La sintassi era una specie d’interprete o di cicerone monotono. Bisogna sopprimere questo intermediario, perché la letteratura entri direttamente nell’universo e faccia corpo con esso.</p>
               <p>Indiscutibilmente la mia opera si distingue nettamente da tutte le altre per la sua spaventosa potenza di analogia. La sua ricchezza inesauribile d’immagini uguaglia quasi il suo disordine di punteggiatura logica. Essa mette capo al primo manifesto futurista, sintesi di una 100 HP lanciata alle più folli velocità terrestri.</p>
               <p>Perché servirsi ancora di quattro ruote esasperate che s’annoiano, dal momento che possiamo staccarci dal suolo? Liberazione delle parole, ali spiegate dell’immaginazione, sintesi analogica della terra abbracciata da un solo sguardo e raccolta tutta intera in parole essenziali.</p>
               <p>Ci gridano: «La vostra letteratura non sarà bella! Non avremo più la sinfonia verbale, dagli armoniosi dondolii, e dalle cadenze tranquillizzanti!» Ciò è bene inteso! E che fortuna! Noi utilizziamo, invece, tutti i suoni brutali, tutti i gridi espressivi della vita violenta che ci circonda. <hi rend="bold">Facciamo coraggiosamente il «brutto» in letteratura, e uccidiamo dovunque la solennità</hi>. Via! non prendete di quest’arie da grandi sacerdoti, nell’ascoltarmi! Bisogna sputare ogni giorno sull’<hi rend="italic">Altare dell’Arte</hi>! Noi entriamo nei dominii sconfinati della libera intuizione. Dopo il verso libero, ecco finalmente <hi rend="bold">le parole in libertà</hi>!</p>
               <p>Non c’è in questo, niente di assoluto né di sistematico. Il genio ha raffiche impetuose e torrenti melmosi. Esso impone talvolta delle lentezze analitiche ed esplicative. Nessuno può rinnovare improvvisamente la propria sensibilità. Le cellule morte sono commiste alle vive. L’arte è un bisogno di distruggersi e di sparpagliarsi, grande inaffiatoio di eroismo che inonda il mondo. I microbi – non lo dimenticate – sono necessari alla salute dello stomaco e dell’intestino. Vi è anche una specie di microbi necessaria alla vitalità dell’<hi rend="bold">arte, questo prolungamento della foresta delle nostre vene</hi>, che si effonde, fuori dal corpo, nell’infinito dello spazio e del tempo.</p>
               <p>Poeti futuristi! Io vi ho insegnato a odiare le biblioteche e i musei, per prepararvi a <hi rend="bold">odiare l’intelligenza</hi>, ridestando in voi la divina intuizione, dono caratteristico delle razze latine. Mediante l’intuizione, vinceremo l’ostilità apparentemente irriducibile che separa la nostra carne umana dal metallo dei motori.</p>
               <p>Dopo il regno animale, ecco iniziarsi il regno meccanico. Con la conoscenza e l’amicizia della materia, della quale gli scienziati non possono conoscere che le reazioni fisico-chimiche, noi prepariamo la creazione dell’<hi rend="bold">uomo meccanico dalle parti cambiabili</hi>. Noi lo libereremo dall’idea della morte, e quindi dalla morte stessa, suprema definizione dell’intelligenza logica.</p>
               <div type="div3" rend="P57">
                  <head>Risposte alle obiezioni</head>
                  <p>11 agosto 1912</p>
                  <p>Disprezzo gli scherzi e le ironie innumerevoli, e rispondo alle interrogazioni scettiche e alle obiezioni importanti lanciate dalla stampa europea contro il mio <hi rend="italic">Manifesto tecnico della letteratura futurista</hi>.</p>
                  <p>1. Quelli che hanno capito ciò che intendevo per <hi rend="italic">odio dell’intelligenza</hi> hanno voluto scorgervi la influenza della filosofia di Bergson. Certo costoro non sanno che il mio primo poema epico: <hi rend="italic">La Conquête des Étoiles</hi>, pubblicato nel 1902, recava nella prima pagina, a guisa di epigrafe, questi tre versi di Dante:</p>
                  <p rend="start">O insensata cura dei mortali,<lb/>Quanto son difettivi <hi rend="italic">sillogismi</hi>
                     <lb/>Quei che <hi rend="italic">ti fanno in basso batter l’ali</hi>.</p>
                  <p>(<hi rend="italic">Paradiso</hi> – Canto XI)</p>
                  <p>E questo pensiero di Edgardo Poe:</p>
                  <p>... lo spirito poetico – codesta facoltà più sublime di ogni altra, ormai lo sappiamo, – poiché verità della massima importanza non potevano esserci rivelate se non da quell’<hi rend="italic">Analogia</hi>  la cui eloquenza, irrecusabile per l’immaginazione, nulla dice <hi rend="italic">alla ragione inferma e solitaria</hi>.</p>
                  <p rend="justify">(Edgardo Poe – <hi rend="italic">Colloquio fra Monos e Una</hi>)</p>
                  <p>Assai prima di Bergson questi due genî creatori coincidevano col mio genio affermando nettamente il loro odio per l’intelligenza strisciante, inferma e solitaria, e accordando tutti i diritti all’immaginazione intuitiva e divinatrice.</p>
                  <p>2. Quando parlo d’intuizione e d’intelligenza non intendo già di parlare di due dominii distinti e nettamente separati. Ogni spirito creatore ha potuto constatare, durante il lavoro di creazione, che i fenomeni intuitivi si fondevano coi fenomeni dell’intelligenza logica.</p>
                  <p>È quindi impossibile determinare esattamente il momento in cui finisce l’ispirazione incosciente e comincia la volontà lucida. Talvolta quest’ultima genera bruscamente l’ispirazione, talvolta invece l’accompagna. Dopo parecchie ore di lavoro accanito e penoso, lo spirito creatore si libera ad un tratto dal peso di tutti gli ostacoli, e diventa, in qualche modo, la preda di una strana spontaneità di concezione e di esecuzione. La mano che scrive sembra staccarsi dal corpo e si prolunga in libertà assai lungi dal cervello, che, anch’esso in qualche modo staccato dal corpo e divenuto aereo, guarda dall’alto, con una terribile lucidità, le frasi inattese che escono dalla penna.</p>
                  <p>Questo cervello dominatore contempla impassibile o dirige, in realtà, i balzi della fantasia che agitano la mano? È impossibile rendersene conto. In quei momenti, io non ho potuto notare, dal punto di vista fisiologico, che un gran vuoto allo stomaco.</p>
                  <p>Per <hi rend="italic">intuizione</hi>, intendo dunque uno stato del pensiero quasi interamente intuitivo e incosciente. Per <hi rend="italic">intelligenza</hi>, intendo uno stato del pensiero quasi interamente intellettivo e volontario.</p>
                  <p>3. La poesia ideale che io sogno, e che altro non sarebbe se non il seguirsi ininterrotto dei secondi termini delle analogie, non ha nulla a che fare con l’allegoria. L’allegoria, infatti, è il seguirsi dei secondi termini di parecchie analogie, tutte legate insieme <hi rend="italic">logicamente</hi>. L’allegoria è anche, talvolta, il secondo termine sviluppato e minuziosamente descritto, di una analogia.</p>
                  <p>Al contrario io aspiro a dare il seguirsi illogico, non più esplicativo, ma intuitivo, dei secondi termini di molte analogie tutte slegate e molto spesso opposte l’una all’altra.</p>
                  <p>4. Tutti gli stilisti di razza hanno potuto constatare facilmente che l’avverbio non è soltanto una parola che modifica il verbo, l’aggettivo o un altro avverbio, ma anche un legamento musicale che unisce i differenti suoni del periodo.</p>
                  <p>5. Credo necessario sopprimere l’aggettivo e l’avverbio, perché sono ad un tempo, e a volta a volta, i festoni variopinti, i panneggi a sfumature, i piedistalli, i parapetti e le balaustrate del vecchio periodo tradizionale.</p>
                  <p>È appunto mediante un uso sapiente dell’aggettivo e dell’avverbio, che si ottiene il dondolìo melodioso e monotono della frase, il suo sollevarsi interrogativo e commovente e il suo cadere riposante e graduale di onda sulla spiaggia. Con una emozione sempre identica, l’anima trattiene il fiato, trema un poco, supplica di essere calmata e respira infine ampiamente quando l’ondata delle parole ricade, con la sua punteggiatura di ghiaia e la sua eco finale.</p>
                  <p>L’aggettivo e l’avverbio hanno una triplice funzione: esplicativa, decorativa e musicale, mediante la quale indicano l’andatura grave o leggiera, lenta o rapida del sostantivo che si muove nella frase. Sono, a volta a volta, i bastoni o le grucce del sostantivo. La loro lunghezza e il loro peso regolano il passo dello stile che è sempre necessariamente sotto tutela, e gli impediscono di riprodurre il volo dell’immaginazione.</p>
                  <p>Scrivendo per esempio: «Una donna giovane e bella cammina rapidamente sul lastricato di marmo», lo spirito tradizionale si affretta a spiegare che quella donna è giovane e bella, quantunque l’intuizione dia semplicemente un movimento bello. Più tardi, lo spirito tradizionale annuncia che quella donna cammina rapidamente, e aggiunge infine che essa cammina su un lastricato di marmo.</p>
                  <p>Questo procedimento puramente esplicativo, privo d’imprevisto, imposto anticipatamente a tutti gli arabeschi, zig-zag e sobbalzi del pensiero, non ha più ragione di essere. È quindi press’a poco sicuro che non s’ingannerà chi farà il contrario.</p>
                  <p>Inoltre è innegabile che abolendo l’aggettivo e l’avverbio si ridarà al sostantivo il suo valore essenziale, totale e tipico.</p>
                  <p>Io ho, d’altronde, un’assoluta fiducia nel sentimento di orrore che provo pel sostantivo che si avanza seguìto dal suo aggettivo come da uno strascico o da un cagnolino. Talvolta, quest’ultimo è tenuto a guinzaglio da un avverbio elegante. Talvolta il sostantivo porta un aggettivo davanti e un avverbio di dietro, come i due cartelloni d’un uomo-sandwich. Sono altrettanti spettacoli insopportabili.</p>
                  <p>6. Perciò appunto io ricorro alla aridità astratta dei segni matematici, che servono a dare le quantità riassumendo tutte le spiegazioni, senza riempitivi, ed evitando la mania pericolosa di perder tempo in tutti i cantucci della frase, in minuziosi lavori da cesellatore, da gioielliere o da lustrascarpe.</p>
                  <p>7. Le parole liberate dalla punteggiatura irradieranno le une sulle altre, incroceranno i loro diversi magnetismi, secondo il dinamismo ininterrotto del pensiero. Uno spazio bianco, più o meno lungo, indicherà al lettore i riposi o i sonni più o meno lunghi dell’intuizione. Le lettere maiuscole indicheranno al lettore i sostantivi che sintetizzano una analogia dominatrice.</p>
                  <p>8. La distruzione del periodo tradizionale, l’abolizione dell’aggettivo, dell’avverbio e della punteggiatura determineranno necessariamente il fallimento della troppo famosa armonia dello stile, cosicché il poeta futurista potrà finalmente utilizzare tutte le onomatopee, anche le più cacofoniche, che riproducono gli innumerevoli rumori della materia in movimento.</p>
                  <p>Tutte queste elastiche intuizioni, con le quali io completo il mio <hi rend="italic">Manifesto tecnico della letteratura futurista</hi>, sono sbocciate successivamente nel mio cervello mentre creavo la mia nuova opera futurista, della quale ecco un frammento fra i più significativi:</p>
               </div>
               <div type="div3" rend="P57">
                  <head>Battaglia<lb/>Peso + Odore</head>
                  <p>Mezzogiorno ¾ flauti gemiti solleone <hi rend="bold">tumbtumb</hi> allarme Gargaresch schiantarsi crepitazione marcia Tintinnìo zaini fucili zoccoli chiodi cannoni criniere ruote cassoni ebrei frittelle pani-all’olio cantilene bottegucce zaffate lustreggìo cispa puzzo cannella  muffa flusso e riflusso pepe rissa sudiciume turbine aranci-in-fiore filigrana miseria dadi scacchi carte gelsomino + nocemoscata + rosa arabesco mosaico carogna pungiglioni acciabattìo  mitragliatrici = ghiaia + risacca + rane Tintinnìo zaini fucili cannoni ferraglia atmosfera = piombo + lava + 300 fetori + 50 profumi selciato materasso detriti sterco-di-cavallo carogne flic-flac ammassarsi cammelli asini <hi rend="bold">tumb-tuuum</hi> cloaca Souk-degli-argentieri dedalo seta azzurro galabieh porpora aranci moucharabieh archi scavalcare biforcazione piazzetta pullulìo  concerìa lustrascarpe gandouras burnous formicolìo colare trasudare policromìa avviluppamento escrescenze fessure tane calcinacci demolizione acido-fenico calce pidocchiume  Tintinnìo zaini <hi rend="bold">tatatatata</hi> zoccoli chiodi cannoni cassoni frustate panno-da-uniforme lezzo-d’agnelli via-senza-uscita a-sinistra imbuto a-destra quadrivio chiaroscuro bagno-turco fritture muschio giunchiglie fiore-d’arancio nausea essenza-di-rosa insidia ammoniaca artigli escrementi morsi carne + 1000 mosche frutti secchi carrube ceci pistacchi mandorle regimi-banani datteri <hi rend="bold">tumbtumb</hi> caprone cusscuss-ammuffito aromi zafferano catrame uovo-fradicio cane-bagnato gelsomino gaggìa sandalo garofani maturare intensità ribollimento fermentare tuberosa Imputridire sparpagliarsi furia morire disgregarsi pezzi briciole polvere eroismo  <hi rend="bold">tatatata</hi> fuoco-di-fucileria <hi rend="bold">pic pac pun pan pan</hi> mandarino lana-fulva mitragliatrici raganelle ricovero-di-lebbrosi piaghe avanti  carne-madida sporcizia soavità etere Tintinnìo zaini fucili cannoni cassoni ruote benzoino tabacco incenso anice villaggio rovine bruciato ambra gelsomino case sventramenti abbandono giarra-di-terracotta <hi rend="bold">tumbtumb</hi> violette ombrìe pozzi asinello asina cadavere sfracellamento sesso esibizione  aglio bromi anice brezza pesce abete-nuovo rosmarino pizzicherie palme sabbia cannella Sole oro bilancia piatti piombo cielo seta calore imbottitura porpora azzurro torrefazione Sole = vulcano + 3000 bandiere atmosfera precisione corrida furia chirurgia lampade  raggi bisturì scintillìo biancherie deserto clinica × 20000 braccia 20000 piedi 10000 occhi mirini scintillazione attesa operazione sabbie forni-di-navi Italiani Arabi 4000 metri battaglioni caldaie comandi stantuffi sudore bocche fornaci  perdio avanti olio <hi rend="bold">tatatata</hi> ammoniaca &gt; gaggìe viole sterchi rose sabbie barbaglio-di-specchi tutto camminare aritmetica tracce obbedire ironia entusiasmo  ronzìo cucire dune guanciali zigzags rammendare piedi mole scricchiolìo sabbia inutilità mitragliatrici = ghiaia + risacca + rane  Avanguardie: 200 metri caricate-alla-baionetta avanti Arterie rigonfiamento caldo fermentazione capelli ascelle rocchio fulvore biondezza aliti + zaino 18 chili prudenza = altalena ferraglie salvadanaio mollezza: 3 brividi comandi sassi rabbia nemico calamita leggerezza gloria  eroismo Avanguardie: 100 metri mitragliatrici fucilate eruzione violini ottone <hi rend="bold">pim pum pac pac tim tum</hi> mitragliatrici <hi rend="bold">tataratatarata</hi>  Avanguardie: 20 metri battaglioni-formiche cavalleria-ragni strade-guadi generale-isolotto staffette-cavallette sabbie-rivoluzione obici-tribuni nuvole-graticole fucili-martiri shrapnels-aureole moltiplicazione addizione divisione obici-sottrazione granata-cancellatura grondare colare frana blocchi valanga  Avanguardie: 3 metri miscuglio andirivieni incollarsi scollarsi lacerazione fuoco sradicare cantieri frana cave incendio pànico acciecamento schiacciare entrare uscire correre  zacchere Vite-razzi cuori-ghiottonerie baionette-forchette mordere trinciare puzzare ballare saltare rabbia cani-esplosione obici-ginnasti fragori-trapezi esplosione rosa gioia ventri-inaffiatoi teste-foot-ball sparpagliamento  </p>
                  <p>Cannone 149-elefante artiglieri-cornacs issa-oh collera leve lentezza pesantezza centro carica fantino metodo monotonìa allenatori distanza gran-premio parabola <hi rend="italic">x</hi> luce <hi rend="bold">zang-tumb-tuuum</hi> mazza infinito Mare = merletti-smeraldi-freschezza-elasticità-abbandono-mollezza corazzate-acciaio-concisione-ordine Bandiera-di-combattimento (prati cielo-bianco-di-caldo sangue) = Italia forza orgoglio-italiano fratelli mogli madre insonnia gridìo-di-strilloni gloria dominazione caffè racconti-di-guerra  </p>
                  <p>Torri cannoni-virilità-volate erezione telemetro estasi <hi rend="bold">tumb-tumb</hi> 3 secondi <hi rend="bold">tumbtumb</hi> onde sorrisi risate cic ciac plaff pluff gluglugluglu giocare-a-rimpiattino cristalli vergini carne gioielli perle iodio sali bromi gonnelline gas liquori bolle 3 secondi  tumbtumb ufficiale bianchezza telemetro croce fuoco drindrin megafono alzo-4-mila-metri tutti-a-sinistra basta fermi-tutti sbandamento-7-gradi erezione splendore getto forare immensità azzurro-femmina sverginamento  accanimento corridoi grida labirinto materassi singhiozzi sfondamento deserto letto precisione telemetro monoplano loggione applausi  monoplano = balcone-rosa-ruota-tamburo trapano-tafano &gt; disfatta-araba bue sanguinolenza macello ferite rifugio oasi umidità ventaglio freschezza  siesta strisciamento germinazione sforzo dilatazione-vegetale sarò-più-verde-domani restiamo-bagnati serba-questa-goccia-d’acqua bisogna-arrampicarsi-3-centimetri-per-resistere-a-20-grammi-di-sabbia-e-3000-grammi-di-tenebre via-lattea-albero-di-cocco stelle-noci-di-cocco latte grondare succo delizia</p>
                  <p>F. T. Marinetti</p>
               </div>
            </div>
            <div type="div2" rend="P168">
               <head>Il poeta futurista Aldo Palazzeschi</head>
               <p>A forza di conferenze, di declamazioni e di pubblicazioni, noi futuristi siamo riusciti a far proclamare in Italia l’ingegno originalissimo e la personalità eccezionale del poeta futurista Aldo Palazzeschi. I critici però dichiarano, con miopia intellettuale o con malafede, che Palazzeschi «non è <hi rend="italic">futurista</hi>». Spieghiamoci dunque sul significato esatto di questa parola. «<hi rend="italic">Futurismo</hi>» vuol dire anzitutto «<hi rend="italic">originalità</hi>», cioè ispirazione originale, sorretta e sviluppata da una volontà e da una mania di originalità. «<hi rend="italic">Movimento futurista</hi>» vuol dire incoraggiamento assiduo, organizzato, sistematico dell’originalità creatrice, anche se apparentemente pazza. Non si tratta dunque di una influenza deformatrice esercitata sul libero spirito di un poeta, ma bensì di un’atmosfera antitradizionale, anticulturale, spregiudicata, nella quale questo libero spirito ha potuto osare, sentirsi compreso, amato, in quanto era solo, tipico, indigesto a tutti, beffeggiato dai critici e ignorato dal pubblico.</p>
               <p>Ecco ciò che lega il grande poeta Aldo Palazzeschi al Futurismo, <hi rend="italic">scuola</hi>, se volete, ma scuola nella quale s’insegna a ribellarsi, a essere originali, indipendenti. Una <hi rend="italic">scuola</hi> che mi fa pensare a una certa caverna di Belgrado, dove vidi un capo Macedone dare quotidianamente delle lezioni di lancio di bombe. Non vi è al mondo un lanciatore di bombe intellettuali più sicuro di Aldo Palazzeschi.</p>
               <p>Colla loro abituale leggerezza e imbecillità, i critici, basandosi su una prima impressione superficiale, lo considerano un sentimentale, un decadente, un simbolista, cioè un poeta alla punta estrema del romanticismo. Per giudicare una poesia, questi pedanti si accontentano di leggerne il titolo. Nell’<hi rend="italic">Incendiario</hi> c’è una poesia intitolata <hi rend="italic">L’Orologio</hi>, dove si parla di suicidio: «È evidente, dichiarano i critici, che il poeta ha subìto questa o quest’altra influenza: romanticismo, simbolismo, Poe, ecc.». Se volessero e sapessero leggere, comprenderebbero invece che Palazzeschi ha dato, primo e solo, appunto nell’<hi rend="italic">Orologio</hi>, il grido della libertà umana, sintetizzando tragicamente, in una forma lirica e drammatica assolutamente nuova, l’agitazione febbrile ed esasperata dell’<hi rend="italic">io</hi> che si sforza di rompere la sua gabbia ferrea di determinismo o di fatalità.</p>
               <p>Nell’<hi rend="italic">Orologio</hi>, come in tutte le poesie dell’<hi rend="italic">Incendiario</hi>, Palazzeschi è assolutamente originale. Egli entra in tutte le zone di tristezza umana: cimiteri, ospedali, conventi, viuzze di città morte, ma dopo aver congedato con una risata ironica tutti i sacri custodi di questi luoghi: Lamartine, Leopardi, Baudelaire, Verlaine, Rodenbach e Maeterlinck. Palazzeschi vive tra le beghine, ma per stuprarle, e si impietosisce, invece sulle sue care mistiche dame di <hi rend="italic">Villa Celeste</hi>. Passeggia di notte nei giardini primaverili, ma per scoprire i mali costumi dei fiori. Entrando in un cimitero, Palazzeschi, cataloga filosoficamente le facce dei morti, contratta uno scheletro e se ne ritorna con un teschio sotto il braccio, mangiando delle caldarroste nel più nostalgico dei tramonti.</p>
               <p>L’ingegno di Palazzeschi ha per fondo una feroce ironia demolitrice che abbatte tutti i motivi sacri del romanticismo: Amore, Morte, Culto della donna ideale, Misticismo, ecc. L’opera di Aldo Palazzeschi (come quella, pure audacissima, di Corrado Govoni) costituisce gran parte della poesia futurista: la parte distruggitrice, quella che G. A. Borgese, conversando recentemente con me a Roma, definiva con acume «<hi rend="italic">la critica parodistica del romanticismo</hi>».</p>
               <p>Coll’apparente incoscienza d’un bambino, guidato però da un fiuto sicuro, il poeta Palazzeschi ha insegnato all’Italia, a ridere allegramente dei professori, infischiandosi, meglio e più d’ogni altro, di tutte le regole, di tutti i divieti stilistici e linguistici. <hi rend="italic">E lasciatemi divertire</hi> è il più bel trattato d’arte poetica, e insieme lo schiaffo più poderoso che abbiano mai ricevuto in faccia i passatisti d’Italia.</p>
               <p>Spirito rivoluzionario e assolutamente futurista in tutte le sue opere, Palazzeschi diede, nel suo <hi rend="italic">Codice di Perelà</hi>, il primo romanzo sintetico, senza legami né ponti esplicativi, senza quei capitoli grigi pieni di belle zeppe necessarie, nelle quali Flaubert si rammaricava di aver sciupato tanto ingegno.</p>
               <p>Questa sincerità assoluta, unita ad un profondo disprezzo per ogni armonia tradizionale hanno spinto Palazzeschi ad usare coraggiosissimamente dell’onomatopea. Egli obbedisce in ciò ad un naturale desiderio di nutrire con elementi brutali di vita la sua ispirazione lirica, liberandola da ogni solennità scolastica. È per questo che la <hi rend="italic">Fontana malata</hi> segna, per me, una data importantissima nella letteratura italiana. I suoi «<hi rend="italic">Clof, clop, cloch, cloffete, chchch</hi>...» sono senza dubbio i primi sputi gloriosi che il Futurismo ha lasciato cadere sul ridicolo Altare dell’Arte coll’A maiuscolo.</p>
               <p>F. T. Marinetti</p>
            </div>
            <div type="div2" rend="P148">
               <head>Distruzione della sintassi<lb/>Immaginazione senza fili<lb/>Parole in libertà</head>
               <p>11 maggio 1913</p>
               <div type="div3" rend="P270">
                  <head>La sensibilità futurista</head>
                  <p>Il mio <hi rend="italic">Manifesto tecnico della Letteratura futurista</hi> (11 Maggio, 1912) col quale inventai il <hi rend="italic">lirismo essenziale e sintetico, l’immaginazione senza fili e le parole in libertà</hi>, concerne esclusivamente l’ispirazione poetica.</p>
                  <p>La filosofia, le scienze esatte, la politica, il giornalismo, l’insegnamento, gli affari, pur ricercando forme sintetiche di espressione, dovranno ancora valersi della sintassi e della punteggiatura. Sono costretto infatti, a servirmi di tutto ciò per potervi esporre la mia concezione.</p>
                  <p>Il Futurismo si fonda sul completo rinnovamento della sensibilità umana avvenuto per effetto delle grandi scoperte scientifiche. Coloro che usano oggi del telegrafo, del telefono e del grammofono, del treno, della bicicletta, della motocicletta, dell’automobile, del transatlantico, del dirigibile, dell’aeroplano, del cinematografo, del grande quotidiano (sintesi di una giornata del mondo) non pensano che queste diverse forme di comunicazione, di trasporto e d’informazione esercitano sulla loro psiche una decisiva influenza.</p>
                  <p>Un uomo comune può trasportarsi con una giornata di treno, da una piccola città morta dalle piazze deserte, dove il sole, la polvere e il vento si divertono in silenzio, ad una grande capitale, irta di luci, di gesti e di grida... L’abitante di un villaggio alpestre, può palpitare d’angoscia ogni giorno, mediante un giornale, con i rivoltosi cinesi, le suffragette di Londra e quelle di New York, il dottor Carrel e le slitte eroiche degli esploratori polari. L’abitante pusillanime e sedentario di una qualsiasi città di provincia può concedersi l’ebrietà del pericolo seguendo in uno spettacolo di cinematografo, una caccia grossa nel Congo. Può ammirare atleti giapponesi, boxeurs negri, eccentrici americani inesauribili, parigine elegantissime, spendendo un franco al teatro di varietà. Coricato poi nel suo letto borghese, egli può godersi la lontanissima e costosa voce di un Caruso o di una Burzio.</p>
                  <p>Queste possibilità diventate comuni, non suscitano curiosità alcuna negli spiriti superficiali, assolutamente incapaci di approfondire qualsiasi fatto nuovo <hi rend="italic">come gli arabi che guardavano con indifferenza i primi aeroplani nel cielo di Tripoli</hi>. Queste possibilità sono invece per l’osservatore acuto altrettanti modificatori della nostra sensibilità, poiché hanno creato i seguenti fenomeni significativi:</p>
                  <p>1. Acceleramento della vita, che ha oggi, un ritmo rapido. Equilibrismo fisico, intellettuale e sentimentale sulla corda tesa della velocità fra i magnetismi contradittorii. Coscienze molteplici e simultanee in uno stesso individuo.</p>
                  <p>2. Orrore di ciò che è vecchio e conosciuto. Amore del nuovo, dell’imprevisto.</p>
                  <p>3. Orrore del quieto vivere, amore del pericolo e attitudine all’eroismo quotidiano.</p>
                  <p>4. Distruzione del senso dell’<hi rend="italic">al di là</hi> e aumentato valore dell’individuo che vuol <hi rend="italic">vivre sa vie</hi> secondo la frase di Bonnot.</p>
                  <p>5. Moltiplicazione e sconfinamento delle ambizioni e dei desideri umani.</p>
                  <p>6. Conoscenza esatta di tutto ciò che ognuno ha d’inaccessibile e d’irrealizzabile.</p>
                  <p>7. Semi-uguaglianza dell’uomo e della donna, e minore slivello dei loro diritti sociali.</p>
                  <p>8. Deprezzamento dell’amore (sentimentalismo o lussuria), prodotto della maggiore libertà e facilità erotica nella donna e dall’esagerazione universale del lusso femminile. Mi spiego: Oggi la donna ama più il lusso che l’amore. Una visita a una grande sartoria fatta in compagnia d’un banchiere amico, panciuto, podagroso, ma che paga, sostituisce perfettamente il più caldo convegno d’amore con un giovane adorato. La donna trova tutto l’ignoto dell’amore nella scelta di una toilette straordinaria, ultimo modello, che le sue amiche non hanno ancora. L’uomo non ama la donna priva di lusso. L’amante ha perso ogni prestigio, l’Amore ha perso il suo valore assoluto. Questione complessa, che mi accontento di sfiorare.</p>
                  <p>9. Modificazione del patriottismo diventato oggidì l’idealizzazione eroica della solidarietà commerciale, industriale e artistica di un popolo.</p>
                  <p>10. Modificazione della concezione della guerra, diventata il collaudo sanguinoso e necessario della forza di un popolo.</p>
                  <p>1l. Passione, arte, idealismo degli Affari. Nuova sensibilità finanziaria.</p>
                  <p>12. L’uomo moltiplicato dalla macchina. Nuovo senso meccanico, fusione dell’istinto col rendimento del motore e colle forze ammaestrate.</p>
                  <p>13. Passione, arte e idealismo dello Sport. Concezione e amore del «record».</p>
                  <p>14. Nuova sensibilità turistica dei transatlantici e dei grandi alberghi (sintesi annuale di razze diverse). Passione per la città. Negazione delle distanze e delle solitudini nostalgiche. Derisione del <hi rend="italic">divino silenzio verde</hi> e del paesaggio intangibile.</p>
                  <p>15. La terra rimpicciolita dalla velocità. Nuovo senso del mondo. Mi spiego: Gli uomini conquistarono successivamente il senso della casa, il senso del quartiere in cui abitavano, il senso della città, il senso della zona geografica, il senso del continente. Oggi posseggono il senso del mondo; hanno mediocremente bisogno di sapere ciò che facevano i loro avi, ma bisogno assiduo di sapere ciò che fanno i loro contemporanei di ogni parte del mondo. Conseguente necessità, per l’individuo, di comunicare con tutti i popoli della terra. Conseguente bisogno di sentirsi centro, giudice e motore dell’infinito esplorato e inesplorato. Ingigantimento del senso umano e urgente necessità di fissare ad ogni istante i nostri rapporti con tutta l’umanità.</p>
                  <p>16. Nausea della linea curva, della spirale e del <hi rend="italic">tourniquet</hi>. Amore della retta e del tunnel. Abitudine delle visioni in scorcio e delle sintesi visuali create dalla velocità dei treni e degli automobili che guardano dall’alto città e campagne. Orrore della lentezza, delle minuzie, delle analisi e delle spiegazioni minute. Amore della velocità, dell’abbreviazione e del riassunto. «<hi rend="italic">Raccontami tutto, presto, in due parole!</hi>»</p>
                  <p>17. Amore della profondità e dell’essenza in ogni esercizio dello spirito.</p>
                  <p>Ecco alcuni degli elementi della nuova sensibilità futurista che hanno generato il nostro dinamismo pittorico, la nostra musica antigraziosa senza quadratura ritmica, la nostra Arte dei rumori e le nostre parole in libertà.</p>
               </div>
               <div type="div3" rend="P270">
                  <head>Le parole in libertà</head>
                  <p>Scartando ora tutte le stupide definizioni e tutti i confusi verbalismi dei professori, io vi dichiaro che il <hi rend="italic">lirismo</hi> è la <hi rend="italic">facoltà</hi> rarissima di <hi rend="italic">inebbriarsi della vita</hi> e <hi rend="italic">di inebbriarla di noi stessi</hi>. La facoltà di cambiare in vino l’acqua torbida della vita che ci avvolge e ci attraversa. La facoltà di colorare il mondo coi colori specialissimi del nostro io mutevole.</p>
                  <p>Ora supponete che un amico vostro dotato di questa facoltà lirica si trovi in una zona di vita intensa (rivoluzione, guerra, naufragio, terremoto ecc.) e venga, immediatamente dopo, a narrarvi le impressioni avute. Sapete che cosa farà istintivamente questo vostro amico lirico e commosso?...</p>
                  <p>Egli comincerà col distruggere brutalmente la sintassi nel parlare. Non perderà tempo a costruire i periodi. S’infischierà della punteggiatura e dell’aggettivazione. Disprezzerà cesellature e sfumature di linguaggio, e in fretta vi getterà affannosamente nei nervi le sue sensazioni visive, auditive, olfattive, secondo la loro corrente incalzante. L’irruenza del vapore-emozione farà saltare il tubo del periodo, le valvole della punteggiatura e i bulloni regolari dell’aggettivazione. Manate di parole essenziali senza alcun ordine convenzionale. Unica preoccupazione del narratore rendere tutte le vibrazioni del suo io.</p>
                  <p>Se questo narratore dotato di lirismo avrà inoltre una mente popolata di idee generali, involontariamente allaccerà le sue sensazioni coll’universo intero conosciuto o intuito da lui. E per dare il valore esatto e le proporzioni della vita che ha vissuta, lancierà delle immense reti di analogie sul mondo. Egli darà così il fondo analogico della vita, telegraficamente, cioè con la stessa rapidità economica che il telegrafo impone ai reporters e ai corrispondenti di guerra, pei loro racconti superficiali. Questo bisogno di laconismo non risponde solo alle leggi di velocità che ci governano, ma anche ai rapporti multisecolari che il pubblico e il poeta hanno avuto. Corrono infatti, fra il pubblico e il poeta, i rapporti stessi che esistono fra due vecchi amici. Questi possono spiegarsi con una mezza parola, un gesto, un’occhiata. Ecco perché l’immaginazione del poeta deve allacciare fra loro le cose lontane <hi rend="italic">senza fili conduttori</hi>, per mezzo di parole essenziali <hi rend="italic">in libertà</hi>.</p>
               </div>
               <div type="div3" rend="P270">
                  <head>Morte del verso libero</head>
                  <p>Il verso libero dopo avere avuto mille ragioni d’esistere è ormai destinato a essere sostituito dalle parole in libertà.</p>
                  <p>L’evoluzione della poesia e della sensibilità umana ci ha rivelati i due irrimediabili difetti del verso libero.</p>
                  <p>1. Il verso libero spinge fatalmente il poeta a facili effetti di sonorità, giochi di specchi previsti, cadenze monotone, assurdi rintocchi di campana e inevitabili risposte di echi esterni o interni.</p>
                  <p>2. Il verso libero canalizza artificialmente la corrente della emozione lirica fra le muraglie della sintassi e le chiuse grammaticali. La libera ispirazione intuitiva che si rivolge direttamente all’intuizione del lettore ideale si trova così imprigionata e distribuita come un’acqua potabile per l’alimentazione di tutte le intelligenze restie e meticolose.</p>
                  <p>Quando parlo di distruggere i canali della sintassi, non sono né categorico, né sistematico. Nelle parole in libertà del mio lirismo scatenato si troveranno qua e là delle traccie di sintassi regolare ed anche dei veri periodi logici. Questa disuguaglianza nella concisione e nella libertà è inevitabile e naturale. La poesia non essendo, in realtà, che una vita superiore, più raccolta e più intensa di quella che viviamo ogni giorno, – è come questa composta di elementi ultravivi e di elementi agonizzanti.</p>
                  <p>Non bisogna dunque preoccuparsi troppo di questi ultimi. Ma si devono evitare ad ogni costo la rettorica e i luoghi comuni espressi telegraficamente.</p>
               </div>
               <div type="div3" rend="P270">
                  <head>L’immaginazione senza fili</head>
                  <p>Per immaginazione senza fili, io intendo la libertà assoluta delle immagini o analogie, espresse con parole slegate e senza fili conduttori sintattici e senza alcuna punteggiatura.</p>
                  <p>Gli scrittori si sono abbandonati finora all’analogia immediata. Hanno paragonato per esempio l’animale all’uomo o ad un altro animale, il che equivale ancora, press’a poco a una specie di fotografia. Hanno paragonato per esempio un fox-terrier a un piccolissimo puro sangue. Altri più avanzati, potrebbero paragonare quello stesso fox-terrier trepidante, a una piccola macchina Morse. Io lo paragono invece, a un’acqua ribollente. V’è in ciò una gradazione <hi rend="italic">di analogie sempre più vaste</hi>, vi sono dei rapporti sempre più profondi e solidi, quantunque lontanissimi. L’analogia non è altro che l’amore profondo che collega le cose distanti, apparentemente diverse ed ostili. Solo per mezzo di analogie vastissime uno stile orchestrale, ad un tempo policromo, polifonico e polimorfo, può abbracciare la vita della materia. Quando nella mia <hi rend="italic">Battaglia di Tripoli</hi>, ho paragonato una trincea irta di baionette a un’orchestra, una mitragliatrice a una donna fatale, ho introdotto intuitivamente una gran parte dell’universo in un breve episodio di battaglia africana. Le immagini non sono fiori da scegliere e da cogliere con parsimonia, come diceva Voltaire. Esse costituiscono il sangue stesso della poesia. La poesia deve essere un seguito ininterrotto d’immagini nuove, senza di che non è altro che anemia e clorosi. Quanto più le immagini contengono rapporti vasti, tanto più a lungo esse conservano la loro forza di stupefazione... (<hi rend="italic">Manifesto della letteratura futurista</hi>)</p>
                  <p>L’immaginazione senza fili, e le parole in libertà c’introdurranno nell’essenza della materia. Collo scoprire nuove analogie tra cose lontane e apparentemente opposte noi le valuteremo sempre più intimamente. Invece di <hi rend="italic">umanizzare</hi> animali, vegetali, minerali (sistema sorpassato) noi potremo <hi rend="italic">animalizzare</hi>, <hi rend="italic">vegetalizzare</hi>, <hi rend="italic">mineralizzare</hi>, <hi rend="italic">elettrizzare</hi> o <hi rend="italic">liquefare lo stile</hi>, facendolo vivere della stessa vita della materia. Es., per dare la vita di un filo d’erba, dico: «sarò più verde domani». Colle parole in libertà avremo: <hi rend="bold">Le metafore condensate. – Le immagini telegrafiche. – Le somme di vibrazioni. – I nodi di pensieri. – I ventagli chiusi o aperti di movimenti. – Gli scorci di analogie. – I bilanci di colore. – Le dimensioni, i pesi, le misure e la velocità delle sensazioni. – Il tuffo della parola essenziale nell’acqua della sensibilità, senza i cerchi concentrici che la parola produce. – I riposi dell’intuizione. – I movimenti a due, tre, quattro, cinque tempi. – I pali analitici esplicativi che sostengono il fascio dei fili intuitivi.</hi>
                  </p>
               </div>
               <div type="div3" rend="P270">
                  <head>Morte dell’io letterario<lb/>Materia e vita molecolare</head>
                  <p>Il mio manifesto tecnico combatteva l’ossessione dell’<hi rend="italic">io</hi> che i poeti hanno descritto, cantato, analizzato e vomitato fino ad oggi. Per sbarazzarsi di questo <hi rend="italic">io</hi> ossessionante, bisogna abbandonare l’abitudine di umanizzare la natura attribuendo passioni e preoccupazioni umane agli animali, alle piante, alle acque, alle pietre e alle nuvole. Si deve esprimere invece l’infinitamente piccolo che ci circonda, l’impercettibile, l’invisibile, l’agitazione degli atomi, il movimento Browniano, tutte le ipotesi appassionate e tutti i dominii esplorati dell’ultra-microscopia. Mi spiego: non già come documento scientifico, ma come elemento intuitivo, io voglio introdurre nella poesia l’infinita vita molecolare che deve mescolarsi, nell’opera d’arte, cogli spettacoli e i drammi dell’infinitamente grande, poiché questa fusione costituisce la sintesi integrale della vita.</p>
                  <p>Per aiutare in qualche modo l’intuizione del mio lettore ideale io impiego il carattere <hi rend="italic">corsivo</hi> per tutte le parole in libertà che esprimono l’infinitamente piccolo e la vita molecolare.</p>
               </div>
               <div type="div3" rend="P270">
                  <head>Aggettivo semaforico<lb/>Aggettivo-faro o aggettivo-atmosfera</head>
                  <p>Noi tendiamo a sopprimere ovunque l’aggettivo qualificativo, poiché presuppone un arresto nella intuizione, una definizione troppo minuta del sostantivo. Tutto ciò non è categorico. Si tratta di una tendenza. Ciò che è necessario è il servirsi dell’aggettivo il meno possibile e in un modo assolutamente diverso da quello usato fino ad oggi. Bisogna considerare gli aggettivi come segnali ferroviari o semaforici dello stile, che servono a regolare lo slancio, i rallentamenti e gli arresti della corsa, delle analogie. Si potranno così accumulare anche 20 di questi aggettivi semaforici.</p>
                  <p>Io chiamo aggettivo semaforico, aggettivo-faro o aggettivo-atmosfera l’aggettivo separato dal sostantivo isolato anzi in una parentesi, e diventato così una specie di sostantivo assoluto, più vasto e più potente di quello propriamente detto.</p>
                  <p>L’aggettivo semaforico o aggettivo-faro, sospeso in alto della gabbia invetriata della parentesi, lancia lontano tutt’intorno la sua luce girante.</p>
                  <p>Il profilo di questo aggettivo si sfrangia, dilaga intorno, illuminando, impregnando e avviluppando tutta una zona di parole in libertà. Se, per esempio, in un agglomeramento di parole in libertà che descrive un viaggio in mare, io pongo i seguenti aggettivi semaforici tra parentesi: (calmo azzurro metodico abitudinario) non soltanto il mare è <hi rend="italic">calmo azzurro metodico abitudinario</hi>, ma la nave, le sue macchine, i passeggieri, quello che io faccio e il mio stesso spirito sono <hi rend="italic">calmi azzurri metodici abitudinarî</hi>.</p>
               </div>
               <div type="div3" rend="P270">
                  <head>Verbo all’infinito</head>
                  <p>Anche qui, le mie dichiarazioni non sono categoriche. Io sostengo però che in un lirismo violento e dinamico, il verbo all’infinito sarà indispensabile, poiché, tondo come una ruota, adattabile come una ruota a tutti i vagoni del treno delle analogie, costituisce la velocità stessa dello stile.</p>
                  <p>Il verbo all’infinito nega per sé stesso l’esistenza del periodo ed impedisce allo stile di arrestarsi e di sedersi in un punto determinato. Mentre il <hi rend="bold">verbo all’infinito è rotondo</hi> e scorrevole come una ruota, gli altri modi e tempi del verbo sono o triangolari, o quadrati, o ovali.</p>
               </div>
               <div type="div3" rend="P270">
                  <head>Onomatopee e segni matematici</head>
                  <p>Quando io dissi che «bisogna sputare ogni giorno sull’<hi rend="italic">Altare dell’Arte</hi>» incitai i futuristi a liberare il lirismo dall’atmosfera solenne piena di compunzione e d’incensi che si usa chiamare l’Arte coll’A maiuscolo. L’arte coll’A maiuscolo costituisce il clericalismo dello spirito creativo. Incitavo per ciò i futuristi a distruggere e a beffeggiare le ghirlande, le palme, e le aureole, le cornici preziose, le stole e i paludamenti, tutto il vestiario storico e il <hi rend="italic">bric-à brac</hi> romantico che formano una gran parte di tutta la poesia fino a noi. Propugnavo invece un lirismo rapidissimo, brutale e immediato, un lirismo che a tutti i nostri predecessori deve apparire come antipoetico, un lirismo telegrafico, che non abbia assolutamente alcun sapore di libro, e, il più possibile, sapore di vita. Da ciò, l’introduzione coraggiosa di accordi onomatopeici per rendere tutti i suoni e rumori anche i più cacofonici della vita moderna.</p>
                  <p>L’onomatopea che serve a vivificare il lirismo con elementi crudi e brutali di realtà, fu usata in poesia (da Aristofane a Pascoli) più o meno timidamente. Noi futuristi iniziamo l’uso audace e continuo dell’onomatopea. Questo non deve essere sistematico. Per esempio il mio <hi rend="italic">Adrianopoli Assedio – Orchestra</hi> e la mia <hi rend="italic">Battaglia Peso + Odore</hi> esigevano molti accordi onomatopeici. Sempre allo scopo di dare la massima quantità di vibrazioni e una più profonda sintesi della vita, noi aboliamo tutti i legami stilistici, tutte le lucide fibbie colle quali i poeti tradizionali legano le immagini nel loro periodare. Ci serviamo invece dei brevissimi od anonimi segni matematici e musicali, e poniamo tra parentesi delle indicazioni come: (presto) (più presto) (rallentando) (due tempi) per regolare la velocità dello stile. Queste parentesi possono anche tagliare una parola o un accordo onomatopeico.</p>
               </div>
               <div type="div3" rend="P270">
                  <head>Rivoluzione tipografica</head>
                  <p>Io inizio una rivoluzione tipografica diretta contro la bestiale e nauseante concezione del libro di versi passatista e dannunziana, la carta a mano seicentesca, fregiata di galee, minerve e apolli, di iniziali rosse a ghirigori, ortaggi, mitologici nastri da messale, epigrafi e numeri romani. Il libro deve essere l’espressione futurista del nostro pensiero futurista. Non solo. La mia rivoluzione è diretta contro la così detta armonia tipografica della pagina, che è contraria al flusso e riflusso, ai sobbalzi e agli scoppi dello stile che scorre nella pagina stessa. Noi useremo perciò in una medesima pagina, <hi rend="italic">tre o quattro colori diversi </hi>
                     <hi rend="italic">d’inchiostro</hi>, e anche 20 caratteri tipografici diversi, se occorra. Per esempio: <hi rend="italic">corsivo</hi> per una serie di sensazioni simili o veloci, <hi rend="italic">grassetto tondo</hi> per le onomatopee violente, ecc. Con questa rivoluzione tipografica e questa varietà multicolore di caratteri io mi propongo di raddoppiare la forza espressiva delle parole.</p>
                  <p>Combatto l’estetica decorativa e preziosa di Mallarmé e le sue ricerche della parola rara, dell’aggettivo unico insostituibile, elegante, suggestivo, squisito. Non voglio suggerire un’idea o una sensazione con delle grazie o delle leziosaggini passatiste: voglio anzi afferrarle brutalmente e scagliarle in pieno petto al lettore.</p>
                  <p>Combatto inoltre l’ideale statico di Mallarmé, con questa rivoluzione tipografica che mi permette d’imprimere alle parole (già libere, dinamiche e siluranti) tutte le velocità, quelle degli astri, delle nuvole, degli aeroplani, dei treni, delle onde, degli esplosivi, dei globuli della schiuma marina, delle molecole, e degli atomi.</p>
                  <p>Realizzo così il 4° principio del mio Primo manifesto del Futurismo (20 febbraio 1909): «Noi affermiamo che la bellezza pel mondo si è arricchita di una bellezza nuova: la bellezza della velocità».</p>
               </div>
               <div type="div3" rend="P270">
                  <head>Lirismo multilineo</head>
                  <p>Ho ideato inoltre il <hi rend="italic">lirismo multilineo</hi> col quale riesco ad ottenere quella simultaneità lirica che ossessiona anche i pittori futuristi, <hi rend="italic">lirismo multilineo</hi>, mediante il quale io sono convinto di ottenere le più complicate simultaneità liriche.</p>
                  <p>Il poeta lancerà su parecchie linee parallele parecchie catene di colori, suoni, odori, rumori, pesi, spessori, analogie. Una di queste linee potrà essere per esempio odorosa, l’altra musicale, l’altra pittorica.</p>
                  <p>Supponiamo che la catena delle sensazioni e analogie pittoriche domini sulle altre catene di sensazioni e analogie: essa verrà in questo caso stampata in un carattere più grosso di quelli della seconda e della terza linea (contenenti l’una, per esempio, la catena delle sensazioni e analogie musicali, l’altra la catena delle sensazioni e analogie odorose).</p>
                  <p>Data una pagina contenente molti fasci di sensazioni e analogie, ognuno dei quali sia composto di 3 o 4 linee, la catena delle sensazioni e analogie pittoriche (stampata in un carattere grosso) formerà la prima linea del primo fascio e continuerà, (sempre nello stesso carattere) nella prima linea di ognuno degli altri fasci.</p>
                  <p>La catena delle sensazioni e analogie musicali (2<hi rend="sup">a</hi> linea), meno importante della catena delle sensazioni e analogie pittoriche (1<hi rend="sup">a</hi> linea), ma più importante di quella delle sensazioni e analogie odorose (3<hi rend="sup">a</hi> linea) sarà stampata in un carattere meno grosso di quello della prima linea e più grosso di quello della terza.</p>
               </div>
               <div type="div3" rend="P270">
                  <head>Ortografia libera espressiva</head>
                  <p>La necessità storica dell’ortografia libera espressiva è dimostrata dalle successive rivoluzioni che hanno sempre più liberato dai ceppi e dalle regole la potenza lirica della razza umana.</p>
                  <p>1. Infatti, i poeti, incominciarono coll’incanalare la loro ebrietà lirica in una serie di fiati uguali con accenti, echi, rintocchi o rime prestabilite a distanze fisse (<hi rend="bold">metrica tradizionale</hi>). I poeti alternarono poi con una certa libertà questi diversi fiati misurati dai polmoni dei poeti precedenti.</p>
                  <p>2. I poeti, più tardi, sentirono che i diversi momenti della loro ebrietà lirica dovevano creare fiati adeguati di diversissime e impreviste lunghezze, con assoluta libertà di accentazione. Giunsero così al <hi rend="bold">verso libero</hi>, ma conservarono però sempre l’ordine sintattico delle parole, affinché l’ebrietà lirica potesse colar giù nello spirito dell’ascoltatore, pel canale logico della sintassi.</p>
                  <p>3. Oggi noi non vogliamo più che l’ebrietà lirica disponga sintatticamente le parole prima di lanciarle fuori coi fiati da noi inventati, ed abbiamo le <hi rend="bold">parole in libertà</hi>. Inoltre la nostra ebrietà lirica deve liberamente deformare, riplasmare le parole, tagliandole allungandone, rinforzandone il centro o le estremità, aumentando o diminuendo il numero delle vocali e delle consonanti. Avremo così la <hi rend="italic">nuova ortografia</hi> che io chiamo <hi rend="italic">libera espressiva</hi>. Questa deformazione istintiva delle parole corrisponde alla nostra tendenza naturale verso l’onomatopea. Poco importa se la parola deformata, diventa equivoca. Essa si sposerà cogli accordi onomatopeici, o riassunti di rumori, e ci permetterà di giungere presto all’accordo <hi rend="italic">onomatopeico psichico</hi>, espressione sonora ma astratta di una emozione o di un pensiero puro. Mi si obbietta che le mie <hi rend="bold">parole in libertà</hi>, la mia immaginazione senza fili esigono declamatori speciali, sotto pena di non essere comprese. Benché la comprensione dei molti non mi preoccupi, risponderò che i declamatori futuristi vanno moltiplicandosi e che d’altronde qualsiasi ammirato poema tradizionale esige, per esser gustato, un declamatore speciale.</p>
                  <p>F. T. Marinetti</p>
               </div>
            </div>
            <div type="div2" rend="P148">
               <head>Il Teatro di Varietà</head>
               <p>Pubblicato dal «Daily-Mail» 21 novembre 1913</p>
               <p>Abbiamo un profondo schifo del teatro contemporaneo (versi, prosa e musica) perché ondeggia stupidamente fra la ricostruzione storica (zibaldone o plagio) e la riproduzione fotografica della nostra vita quotidiana; teatro minuzioso, lento, analitico e diluito, degno tutt’al più dell’età della lampada a petrolio.</p>
               <p>IL FUTURISMO ESALTA IL TEATRO DI VARIETÀ perché:</p>
               <p>1. Il Teatro di Varietà, nato con noi dall’elettricità, non ha fortunatamente, tradizione alcuna, né maestri, né dogmi, e si nutre di attualità veloce.</p>
               <p>2. Il Teatro di Varietà è assolutamente pratico, perché si propone di distrarre e divertire il pubblico con degli effetti di comicità, di eccitazione erotica o di stupore immaginativo.</p>
               <p>3. Gli autori, gli attori e i macchinisti del Teatro di Varietà hanno una sola ragione d’essere e di trionfare: quella d’inventare incessantemente nuovi elementi di stupore. Da ciò, l’impossibilità assoluta di arrestarsi e di ripetersi, da ciò una emulazione accanita di cervelli e di muscoli, per superare i diversi records di agilità, di velocità, di forza, di complicazione e di eleganza.</p>
               <p>4. Il Teatro di Varietà, solo, utilizza oggi il cinematografo, che lo arricchisce d’un numero incalcolabile di visioni e di spettacoli irrealizzabili (battaglie, tumulti, corse, circuiti d’automobili e d’aeroplani, viaggi, transatlantici, profondità di città, di campagne, d’oceani e di cieli).</p>
               <p>5. Il Teatro di Varietà, essendo una vetrina rimuneratrice d’innumerevoli sforzi inventivi, genera naturalmente ciò che io chiamo il <hi rend="italic">meraviglioso futurista</hi>, prodotto dal meccanismo moderno. Ecco alcuni elementi di questo <hi rend="italic">meraviglioso</hi>: 1. caricature possenti; 2. abissi di ridicolo; 3. ironie impalpabili e deliziose; 4. simboli avviluppanti e definitivi; 5. cascate d’ilarità irrefrenabili; 6. analogie profonde fra l’umanità, il mondo animale, il mondo vegetale, e il mondo meccanico; 7. scorci di cinismo rivelatore; 8. intrecci di motti spiritosi, di bisticci e d’indovinelli che servono ad aerare gradevolmente l’intelligenza; 9. tutta la gamma del riso e del sorriso per distendere i nervi; 10. tutta la gamma della stupidaggine, dell’imbecillità, della balordaggine e dell’assurdità, che spingono insensibilmente l’intelligenza fino all’orlo della pazzia; 11. tutte le nuove significazioni della luce, del suono, del rumore e della parola, coi loro prolungamenti misteriosi e inesplicabili nella parte più inesplorata della nostra sensibilità; 12. cumulo di avvenimenti sbrigati in fretta e di personaggi spinti da destra a sinistra in due minuti («ed ora diamo un’occhiata ai Balcani»: Re Nicola, Enver-bey, Daneff, Venizelos, manate sulla pancia e schiaffi tra Serbi e Bulgari, un <hi rend="italic">couplet</hi>, e tutto sparisce); 13. pantomime satiriche istruttive; 14. caricature del dolore e della nostalgia, fortemente impresse nella sensibilità per mezzo di gesti esasperanti per la loro lentezza spasmodica esitante e stanca; parole gravi ridicolizzate da gesti comici, camuffature bizzarre, parole storpiate, smorfie, buffonate.</p>
               <p>6. Il Teatro di Varietà è oggi il crogiuolo in cui ribollono gli elementi di una sensibilità nuova che si prepara. Vi si trova la scomposizione ironica di tutti i prototipi sciupati del Bello, del Grande, del Solenne, del Religioso, del Feroce, del Seducente e dello Spaventevole ed anche l’elaborazione astratta dei nuovi prototipi che a questi succederanno.</p>
               <p>Il Teatro di Varietà è dunque la sintesi di tutto ciò che l’umanità ha raffinato finora nei propri nervi per divertirsi ridendo del dolore materiale e morale; è inoltre la fusione ribollente di tutte le risate, di tutti i sorrisi, di tutti gli sghignazzamenti, di tutte le contorsioni, di tutte le smorfie dell’umanità futura. Vi si gustano l’allegria che scuoterà gli uomini fra cento anni, la loro poesia, la loro pittura, la loro filosofia, e i balzi della loro architettura.</p>
               <p>7. Il Teatro di Varietà offre il più igienico fra tutti gli spettacoli, pel suo dinamismo di forma e di colore (movimento simultaneo di giocolieri, ballerine, ginnasti, cavallerizzi multicolori, cicloni spiralici di danzatori trottolanti sulle punte dei piedi). Col suo ritmo di danza celere e trascinante, il Teatro di Varietà trae per forza le anime più lente dal loro torpore e impone loro di correre e di saltare.</p>
               <p>8. Il Teatro di Varietà è il solo che utilizzi la collaborazione del pubblico. Questo non vi rimane statico come uno stupido <hi rend="italic">voyeur</hi>, ma partecipa rumorosamente all’azione, cantando anch’esso, accompagnando l’orchestra, comunicando con motti imprevisti e dialoghi bizzarri cogli attori. Questi polemizzano buffonescamente coi musicanti.</p>
               <p>Il Teatro di Varietà utilizza il fumo dei sigari e delle sigarette per fondere l’atmosfera del pubblico con quella del palcoscenico. E poiché il pubblico collabora così colla fantasia degli attori, l’azione si svolge ad un tempo sul palcoscenico, nei palchi e nella platea. Continua poi alla fine dello spettacolo, fra i battaglioni di ammiratori, smockings caramellati che si assiepano all’uscita per disputarsi la <hi rend="italic">stella</hi>; doppia vittoria finale: cena <hi rend="italic">chic</hi> e letto.</p>
               <p>9. Il Teatro di Varietà è una scuola di sincerità istruttiva pel maschio, poiché esalta il suo istinto rapace e poiché strappa alla donna tutti i veli, tutte le frasi, tutti i sospiri, tutti i singhiozzi romantici che la deformano e la mascherano. Esso fa risaltare, invece tutte le mirabili qualità animali della donna, le sue forze di presa, di seduzione, di perfidia e di resistenza.</p>
               <p>10. Il Teatro di Varietà è una scuola d’eroismo pei differenti records di difficoltà da vincere e di sforzi da superare, che creano sulla scena la forte e sana atmosfera del pericolo. (Es. Salti della morte, <hi rend="italic">Looping the loop</hi> in bicicletta, in automobile, a cavallo.)</p>
               <p>11. Il Teatro di Varietà è una scuola di sottigliezza, di complicazione e di sintesi cerebrale, per i suoi clowns, prestigiatori, divinatori del pensiero, calcolatori prodigiosi, macchiettisti, imitatori e parodisti, i suoi giocolieri musicali e i suoi eccentrici americani, le cui fantastiche gravidanze figliano oggetti e meccanismi inverosimili.</p>
               <p>12. Il Teatro di Varietà è la sola scuola che si possa consigliare agli adolescenti e ai giovani d’ingegno, perché spiega in modo incisivo e rapido i problemi più astrusi e gli avvenimenti politici più complicati. Esempio: Un anno fa, alle Folies-Bergère, due danzatori rappresentavano le ondeggianti discussioni di Cambon con Kinderlen-Watcher sulla questione del Marocco e del Congo, con una danza simbolica e significativa che equivaleva ad almeno 3 anni di studi di politica estera. I due danzatori rivolti al pubblico, intrecciate le braccia, stretti l’uno al fianco dell’altro, andavano facendosi delle reciproche concessioni di territorî, saltando avanti e indietro, a destra e a sinistra, senza mai staccarsi, tenendo ognuno fissi gli occhi allo scopo, che era quello di imbrogliarsi a vicenda. Davano un’impressione di estrema cortesia, di abile ondeggiamento, di ferocia, di diffidenza, di ostinazione, di meticolosità, insuperabilmente diplomatiche.</p>
               <p>Inoltre il Teatro di Varietà spiega luminosamente le leggi dominanti della vita:</p>
               <p>a) necessità di complicazioni e di ritmi diversi;</p>
               <p>b) fatalità della menzogna e della contraddizione (es.: danzatrici inglesi a doppia faccia: pastorella e soldato terribile);</p>
               <p>c) onnipotenza di una volontà metodica che modifica le forze umane;</p>
               <p>d) sintesi di velocità + trasformazioni (esempio: Fregoli).</p>
               <p>13. Il Teatro di Varietà deprezza sistematicamente l’amore ideale e la sua ossessione romantica, ripetendo a sazietà, colla monotonia e l’automaticità di un mestiere quotidiano, i languori nostalgici della passione. Esso meccanizza bizzarramente il sentimento, deprezza e calpesta igienicamente l’ossessione del possesso carnale, abbassa la lussuria alla funzione naturale del coito, la priva di ogni mistero, di ogni angoscia deprimente, di ogni idealismo anti-igienico.</p>
               <p>Il Teatro di Varietà dà invece il senso e il gusto degli amori facili, leggieri e ironici. Gli spettacoli di caffè-concerto all’aria aperta sulle terrazze dei <hi rend="italic">Casinos</hi> offrono una divertentissima battaglia tra il chiaro di luna spasmodico, tormentato da infinite disperazioni, e la luce elettrica che rimbalza violentemente sui gioielli falsi, le carni imbellettate, i gonnellini multicolori, i velluti, i lustrini e il sangue falso delle labbra. Naturalmente l’energica luce elettrica trionfa, e il molle e decadente chiaro di luna è sconfitto.</p>
               <p>14. Il Teatro di Varietà è naturalmente antiaccademico, primitivo e ingenuo, quindi più significativo per l’imprevisto delle sue ricerche e la semplicità dei suoi mezzi. (Es.: il sistematico giro di palcoscenico che le chanteuses fanno, alla fine di ogni <hi rend="italic">couplet</hi>, come belve in gabbia.)</p>
               <p>15. Il Teatro di Varietà distrugge il Solenne, il Sacro, il Serio, il Sublime dell’Arte coll’A maiuscolo. Esso collabora alla distruzione futurista dei capolavori immortali, plagiandoli, parodiandoli, presentandoli alla buona, senza apparato e senza compunzione, come un qualsiasi numero <hi rend="italic">d’attrazione</hi>. Così, noi approviamo incondizionatamente l’esecuzione del <hi rend="italic">Parsifal</hi> in 40 minuti, che si prepara in un grande Music-hall di Londra.</p>
               <p>16. Il Teatro di Varietà distrugge tutte le nostre concezioni di prospettiva, di proporzione, di tempo e di spazio. (Es.: porticina e cancelletto alti 30 centimetri isolati in mezzo al palcoscenico, e da cui certi eccentrici americani passano aprendo e ripassano richiudendo con serietà, come se non potessero fare altrimenti.)</p>
               <p>17. Il Teatro di Varietà ci offre tutti i records raggiunti finora: massima velocità e massimo equilibrismo e acrobatismo dei giapponesi, massima frenesia muscolare dei negri, massimo sviluppo dell’intelligenza degli animali (cavalli, elefanti, foche, cani, uccelli ammaestrati), massima ispirazione melodica del Golfo di Napoli e delle steppe russe, massimo spirito parigino, massima forza comparata delle diverse razze (lotta e boxe), massima mostruosità anatomica, massima bellezza della donna.</p>
               <p>18. Mentre il Teatro attuale esalta la vita interna, la meditazione professorale, la biblioteca, il museo, le lotte monotone della coscienza, le analisi stupide dei sentimenti insomma (cosa e parola immonde) la <hi rend="italic">psicologia</hi>, il Teatro di Varietà esalta l’azione, l’eroismo, la vita all’aria aperta, la destrezza, l’autorità dell’istinto e dell’intuizione. Alla psicologia, oppone ciò che io chiamo <hi rend="italic">fisicofollia</hi>.</p>
               <p>19. Il Teatro di Varietà offre infine a tutti i paesi che non hanno una grande capitale unica (così l’Italia) un riassunto brillante di Parigi considerato come focolare unico e ossessionante di lusso e di piacere ultra raffinato.</p>
               <div type="div3" rend="P270">
                  <head>Il Futurismo vuole trasformare<lb/>il Teatro di Varietà in teatro dello stupore,<lb/>del record e della fisicofollia</head>
                  <p>1. Bisogna assolutamente distruggere ogni logica negli spettacoli del Teatro di Varietà, esagerarvi singolarmente il lusso, moltiplicare i contrasti e far regnare sovrani sulla scena l’inverosimile e l’assurdo. Esempio: (Obbligare le chanteuses a tingersi il décolleté, le braccia e specialmente i capelli, in tutti i colori finora trascurati come mezzi di seduzione. Capelli verdi, braccia violette, décolleté azzurro, chignon arancione, ecc. Interrompere una canzonetta facendola continuare da un discorso rivoluzionario. Cospargere una romanza d’insulti e di parolaccie, ecc.)</p>
                  <p>2. Impedire che una serie di tradizioni si stabilisca nel Teatro di Varietà. Combattere perciò ed abolire le <hi rend="italic">Revues</hi> parigine, stupide, e tediose quanto la tragedia greca, coi loro Compère et Commère, che esercitano la funzione del coro antico, e la loro sfilata di personaggi e d’avvenimenti politici, sottolineati da motti di spirito, con una logica e un concatenamento fastidiosissimi. Il Teatro di Varietà non deve essere, infatti, quello che pur troppo è ancora oggi, quasi sempre un giornale più o meno umoristico.</p>
                  <p>3. Introdurre la sorpresa e la necessità d’agire fra gli spettatori della platea, dei palchi e della galleria. Qualche proposta a caso: mettere della colla forte su alcune poltrone, perché lo spettatore, uomo o donna, che rimane incollato, susciti l’ilarità generale, (il frack o la toilette danneggiato sarà naturalmente pagato all’uscita) – Vendere lo stesso posto a dieci persone: quindi ingombro, battibecchi e alterchi. – Offrire posti gratuiti a signori o signore notoriamente pazzoidi, irritabili o eccentrici, che abbiano a provocare chiassate, con gesti osceni, pizzicotti alle donne, o altre bizzarrie. Cospargere le poltrone di polveri che provochino il prurito, lo sternuto ecc.</p>
                  <p>4. Prostituire sistematicamente tutta l’arte classica sulla scena, rappresentando per esempio in una sola serata tutte le tragedie greche, francesi, italiane, condensate e comicamente mescolate. – Vivificare le opere di Beethoven, di Wagner, di Bach, di Bellini, di Chopin, introducendovi delle canzonette napoletane. – Mettere a fianco a fianco sulla scena Zacconi, la Duse, e Mayol, Sarah Bernhardt e Fregoli. – Eseguire una sinfonia di Beethoven a rovescio, cominciando dall’ultima nota. – Ridurre tutto Shakespeare ad un solo atto. – Fare altrettanta con tutti gli attori più venerati. – Far recitare <hi rend="italic">Ernani</hi> da attori chiusi fino al collo in tanti sacchi. Insaponare le assi del palcoscenico, per provocare divertenti capitomboli nel momento più tragico.</p>
                  <p>5. Incoraggiare in ogni modo il <hi rend="italic">genere</hi> degli eccentrici americani, i loro effetti di grottesco esaltante, di dinamismo spaventevole, le loro grossolane trovate, le loro enormi brutalità, i loro panciotti a sorprese e i loro pantaloni profondi come stive di bastimenti, da cui uscirà con mille altre cose la grande ilarità futurista che deve ringiovanire la faccia del mondo.</p>
                  <p>Poiché, non lo dimenticate, noi futuristi siamo dei GIOVANI ARTIGLIERI IN BALDORIA, come proclamammo nel nostro manifesto <hi rend="italic">Uccidiamo il chiaro di luna</hi> fuoco + fuoco + luce contro chiaro di luna e vecchi firmamenti guerra ogni sera</p>
                  <p rend="center">grandi città brandire réclames luminose</p>
                  <p>Immensa faccia di negro (30 m. altezza + 150 m. altezza della casa = 180 m.) aprire chiudere aprire chiudere occhio d’oro altezza 3 m. <hi rend="bold">FUMEZ FUMEZ MANOLI FUMEZ MANOLI CIGARETTES</hi>  donna in camicia (50 m. + 120 altezza della casa = 170 m.) stringere allentare busto viola roseo lilla azzurro  spuma di lampadine elettriche in una coppa di champagne (30 m.) frizzare svaporare in una bocca d’ombra  réclames luminose velarsi morire sotto una mano nera tenace rinascere continuare prolungare nella notte lo sforzo della giornata umana coraggio + follia mai morire né fermarsi né addormentarsi  réclames luminose = formazione e disgregazione di minerali e vegetali centro della terra  circolazione sanguigna nei volti ferrei delle case futuriste animarsi imporporarsi (gioia collera su su ancora presto più forte ancora) appena le tenebre pessimiste negatrici sentimentali nostalgiche assediano la città  risveglio sfolgorante delle vie che canalizzano durante il giorno il brulichìo fumoso del lavoro  due cavalli (altezza 30 m.) far ruzzolare con una zampa palle d’oro  <hi rend="bold">GIOCONDA ACQUA PURGATIVA </hi> incrociarsi di <hi rend="bold">trrrr trrrrr</hi> Elevated <hi rend="bold">trrrr trrrrr</hi> sulla testa <hi rend="bold">trombeeebeeebeette</hi> fiiiiiiischi sirene d’autoambulanze + pompe elettriche  trasformazione delle vie in splendidi corridoi condurre spingere logica necessità la folla verso trepidazione + ilarità + frastuono del Music-hall  <hi rend="bold">FOLIES-BERGÈRE EMPIRE CRÈME-</hi>
                     <hi rend="bold">É</hi>
                     <hi rend="bold">CLIPSE</hi> tubi di mercurio rossi rossi rossi turchini turchini violetti  enormi lettere-anguille d’oro fuoco porpora diamante sfida futurista alla notte piagnucolosa  sconfitta delle stelle calore entusiasmo fede convinzione volontà penetrazione d’una réclame luminosa nella casa di rimpetto <hi rend="bold">schiaffi gialli</hi> a quel podagroso in pantofole bibliofile che sonnecchia  3 specchi lo guardano  la réclame s’immerge nei 3 abissi rossodoooorati aprire chiudere aprire chiudere delle profondità di 3 miliardi di chilometri  orrore  uscire uscire presto cappello bastone scala tassametro spintoni <hi rend="bold">zuu zuoeu</hi> eccoci  barbaglio del promenoir  solennità delle pantere-cocottes fra i tropici della musica leggiera  odore tondo e caldo della gaiezza Music-hall = ventilatore instancabile del cervello futurista del mondo.</p>
                  <p>F. T. Marinetti</p>
               </div>
            </div>
            <div type="div2" rend="P148">
               <head>Lettera aperta<lb/>al futurista Mac Delmarle</head>
               <p>Caro amico,</p>
               <p>Mi è rincresciuto molto di non avervi trovato a Parigi, ultimamente. Volevo dirvi anzitutto che noi approviamo integralmente e con entusiasmo il vostro Manifesto futurista, batteria d’idee a tiro rapido puntata contro tutto ciò che rimane di più fradicio e di più passatista a Parigi. Montmartre va crollando sotto i vostri colpi, con le sue <hi rend="italic">casette</hi>, i suoi <hi rend="italic">giardinetti</hi>, i suoi <hi rend="italic">uccellini</hi>, le sue Mimì Pinsons e i suoi pittorelli zazzeruti. Siamo veramente felici di constatarlo. La vostra coraggiosa iniziativa futurista dimostra luminosamente che il Futurismo non è una <hi rend="italic">chiesuola</hi> né una <hi rend="italic">scuola</hi>, ma piuttosto un grande movimento di energie e di eroismi intellettuali, nel quale l’individuo è nulla, mentre la volontà di distruggere e di rinnovare è tutto.</p>
               <p>Considerare il Futurismo come un monopolio di Marinetti, Boccioni, Carrà, Russolo, Severini, Buzzi, Cangiullo, Folgore, Palazzeschi, ecc., è assurdo quanto l’attribuire alle lampade elettriche il monopolio della elettricità atmosferica e all’Etna il monopolio del fuoco terrestre e dei terremoti.</p>
               <p>Poiché un passato illustre schiacciava l’Italia e <hi rend="italic">un avvenire infinitamente più glorioso</hi> ribolliva nel suo seno, appunto in Italia, sotto il nostro cielo troppo voluttuoso, l’energia futurista doveva nascere, 4 anni fa, organizzarsi, canalizzarsi, trovare in noi i suoi motori, i suoi apparecchi di illuminazione e di propagazione.</p>
               <p>L’Italia, più di qualunque altro paese, aveva un bisogno urgente di Futurismo, poiché moriva di passatismo.</p>
               <p>L’ammalato inventò il proprio rimedio. <hi rend="italic">Noi siamo i suoi medici occasionali</hi>. Il rimedio vale per gli ammalati di ogni paese.</p>
               <p>Il nostro programma immediato è di combattimento accanito contro il passatismo italiano sotto tutte le sue forme ripugnanti: archeologia, accademismo, pedantismo, sentimentalismo, erotomania, ecc. Perciò noi professiamo un nazionalismo ultra-violento, anticlericale e antisocialista, un nazionalismo antitradizionale che ha per base il vigore inesauribile del sangue italiano.</p>
               <p>Il nostro nazionalismo futurista lotta ferocemente contro il culto degli avi che, ben lungi dal cementare la razza, l’anemizza e la imputridisce miserevolmente.</p>
               <p>Ma il Futurismo va oltre questo programma immediato che noi abbiamo realizzato (in parte) in 4 anni di battaglie incessanti.</p>
               <p>Il Futurismo, nel suo programma totale, è un’atmosfera d’avanguardia; è la parola d’ordine di tutti gl’innovatori o franchi tiratori intellettuali del mondo; è l’amore del nuovo; l’arte appassionata della velocità; la denigrazione sistematica dell’antico, del vecchio, del lento, dell’erudito e del professorale; è il rumore stridente di tutti i picconi demolitori; è un nuovo modo di vedere il mondo; una nuova ragione di amare la vita; un’entusiastica glorificazione delle scoperte scientifiche e del meccanismo moderno; una bandiera di gioventù, di forza e di originalità ad ogni costo; è uno sputacchio enorme su tutti i passatismi deprimenti; un colletto d’acciaio contro l’abitudine dei torcicolli nostalgici; una mitragliatrice inesauribile puntata contro l’esercito dei morti, dei podagrosi e degli opportunisti, che vogliamo esautorare e sottomettere a giovani audaci e creatori; è una cartuccia di dinamite per tutte le rovine venerate.</p>
               <p>La parola <hi rend="italic">Futurismo</hi> contiene la più vasta formula di rinnovamento: quella che, essendo a un tempo igienica ed eccitante, semplifica i dubbi, distrugge gli scetticismi e raduna tutti gli sforzi in una formidabile esaltazione.</p>
               <p>Tutti gli spiriti novatori s’incontreranno sotto la bandiera del Futurismo, perché il Futurismo proclama la necessità di andar sempre avanti, di non indietreggiare mai, e perché propone la distruzione di tutti i ponti offerti alla vigliaccheria.</p>
               <p>Il Futurismo è l’ottimismo artificiale opposto a tutti i pessimismi cronici, è il dinamismo continuo, il divenire perpetuo e la volontà instancabile.</p>
               <p>Il Futurismo, meravigliosa formula del <hi rend="italic">rinascere cosciente delle razze</hi>, non è dunque sottoposto alle leggi della moda né al logorìo del tempo.</p>
               <p>Queste verità mi apparvero nettamente allo spirito la sera della nostra famosa battaglia del Teatro Costanzi, quando dopo aver resistito per 3 ore contro le ingiurie e i proiettili di 5000 passatisti più o meno prezzolati dell’aristocrazia romana, ci scagliammo contro di loro tirando pugni e bastonate. I cinquecento futuristi improvvisati che sentimmo ad un tratto intorno a noi, quella sera, e che ci aiutarono a sgangherare e a rimpastare un poco le facce dei nostri avversari, combatterono coraggiosamente, non già per difenderci, ma soltanto pel trionfo di questa <hi rend="italic">grande energia mondiale: il Futurismo</hi>.</p>
               <p>Caro Delmarle, ho seguito la vostra polemica col nostro amico Severini che è ad un tempo un simpatico uomo ed un grande pittore futurista. Sappiate che noi non diamo alcuna importanza a quel piccolo malinteso personale, che potrete facilmente eliminare ad un vostro prossimo incontro.</p>
               <p>Soltanto le idee esplosive del Futurismo hanno importanza. I futuristi possono anche perire, talvolta, nel lanciarle.</p>
               <p rend="end italic">F. T. Marinetti</p>
               <p>F. T. Marinetti</p>
            </div>
            <div type="div2" rend="P148">
               <head>Abbasso il tango e Parsifal!</head>
               <p rend="center">Lettera futurista circolare ad alcune<lb/>amiche cosmopolite che dànno<lb/>dei thè-tango e si parsifalizzano</p>
               <p>11 gennaio 1914</p>
               <p>Un anno fa, io rispondevo ad una inchiesta del «Gil Blas» denunciando i veleni rammollenti del tango. Questo dondolìo epidemico si diffonde a poco a poco nel mondo intero, e minaccia di imputridire tutte le razze, gelatinizzandole. Perciò noi ci vediamo ancora una volta costretti a scagliarci contro l’imbecillità della moda e a sviare la corrente pecorile dello snobismo.</p>
               <p>Monotonia di anche romantiche, fra il lampeggìo delle occhiate e dei pugnali spagnuoli di De Musset, Hugo e Gautier. Industrializzazione di Baudelaire, <hi rend="italic">Fleurs du mal</hi> ondeggianti nelle taverne di Jean Lorrain, per «voyeurs» impotenti alla Huysmans e per invertiti alla Oscar Wilde. Ultimi sforzi maniaci di un romanticismo sentimentale decadente e paralitico verso la Donna Fatale di cartapesta.</p>
               <p>Goffaggine dei tango inglesi e tedeschi, desiderî e spasimi meccanizzati da ossa e da fracs che non possono esternare la loro sensibilità. Plagio dei tango parigini, e italiani, coppie-molluschi, felinità selvaggia della razza argentina, stupidamente addomesticata, morfinizzata, e incipriata.</p>
               <p>Possedere una donna, non è strofinarsi contro di essa, ma penetrarla.</p>
               <p>— Barbaro!</p>
               <p>Un ginocchio fra le coscie? Eh via! ce ne vogliono due!</p>
               <p>— Barbaro!</p>
               <p>Ebbene, sì, siamo barbari! Abbasso il tango e i suoi cadenzati deliqui. Vi pare dunque molto divertente guardarvi l’un l’altro nella bocca e curarvi i denti estaticamente l’un l’altro, come due dentisti allucinati? Strappare?... Piombare?... Vi pare dunque molto divertente inarcarvi disperatamente l’uno sull’altro per sbottigliarvi a vicenda lo spasimo, senza mai riuscirvi?... o fissare la punta delle vostre scarpe, come calzolai ipnotizzati?... Anima mia, porti proprio il numero 35?... Come sei ben calzata, mio sooogno!... Anche tuuuu!...</p>
               <p>Tristano e Isotta che ritardano il loro spasimo per eccitare re Marco. Contagocce dell’amore. Miniatura delle angoscie sessuali. Zucchero filato del desiderio. Lussuria all’aria aperta. Delirium tremens. Mani e piedi d’alcoolizzati. Mimica del coito per cinematografo. Valzer masturbato. Pouah! Abbasso le diplomazie della pelle! Viva la brutalità di una possessione violenta e la bella furia di una danza muscolare esaltante e fortificante.</p>
               <p>Tango, rullìo e beccheggio di velieri che hanno gettata l’ancora negli altifondi del cretinismo. Tango, rullìo e beccheggio di velieri inzuppati di tenerezza e di stupidità lunare. Tango, tango, beccheggio da far vomitare. Tango, lenti e pazienti funerali del sesso morto! Oh! non si tratta certo di religione, di morale, né di pudore! Queste tre parole non hanno senso, per noi! Noi gridiamo <hi rend="italic">Abbasso il tango!</hi> in nome della Salute, della Forza, della Volontà e della Virilità.</p>
               <p>Se il tango è male, <hi rend="italic">Parsifal</hi> è peggio, poiché inocula nei danzatori barcollanti di noia e di languore una incurabile nevrastenia musicale.</p>
               <p>Come eviteremo <hi rend="italic">Parsifal</hi>, coi suoi acquazzoni, le sue pozzanghere e le sue inondazioni di lagrime mistiche? <hi rend="italic">Parsifal</hi> è la svalutazione sistematica della vita! Fabbrica cooperativa di tristezza e di disperazioni. Stiramenti poco melodiosi di stomachi deboli. Cattiva digestione e alito pesante delle vergini quarantenni. Piagnistei di vecchi preti adiposi e costipati. Vendita all’ingrosso e al minuto di rimorsi e di viltà eleganti per snobs. Insufficienza del sangue, debolezza di reni, isterismo, anemia e clorosi. Genuflessione, abbrutimento e schiacciamento dell’Uomo. Strisciare ridicolo di note vinte e ferite. Russare d’organi ubbriachi e sdraiati nel vomito dei leitmotivs amari. Lagrime e perle false di Maria Maddalena in décolleté, da Maxim. Purulenza polifonica della piaga di Amfortas. Sonnolenza piagnucolosa dei Cavalieri del Graal. Satanismo ridicolo di Kundry... Passatismo! Passatismo!... Basta!</p>
               <p>Re e Regine dello snobismo, sappiate che dovete un’obbedienza assoluta a noi, ai futuristi, novatori vivi! Lasciate dunque alla foia bestiale del pubblico il cadavere di Wagner, novatore di cinquant’anni fa, la cui opera ormai sorpassata da Debussy, da Strauss e dal nostro grande futurista Pratella, non significa più nulla! Voi ci avete aiutati a difenderlo, quando ne aveva bisogno. Noi v’insegneremo ad amare e a difendere qualcosa di vivo, o cari schiavi e pecore dello snobismo.</p>
               <p>D’altronde, voi dimenticate <hi rend="italic">quest’ultimo argomento, l’unico persuasivo per voi</hi>; amare oggi Wagner e <hi rend="italic">Parsifal</hi>, che si rappresenta dappertutto e specialmente in provincia... dare oggi dei thè-tango come tutti i buoni borghesi di tutto il mondo, suvvia, <hi rend="bold">non è piuuù chic!</hi>
               </p>
               <p>F. T. Marinetti</p>
            </div>
            <div type="div2" rend="P165">
               <head>Lo splendore geometrico e meccanico e la sensibilità numerica</head>
               <p>18 marzo 1914</p>
               <p>Noi sbrigammo già il funerale grottesco della Bellezza passatista (romantica, simbolista e decadente) che aveva per elementi essenziali il ricordo, la nostalgia, la nebbia di leggenda prodotta dalle distanze di tempo, il fascino esotico prodotto dalle distanze di spazio, il pittoresco, l’impreciso, l’agreste, la solitudine selvaggia, il disordine multicolore, la penombra crepuscolare, la corrosione, il logorio, le sudicie traccie degli anni, lo sgretolarsi delle rovine, la muffa, il sapore della putrefazione, il pessimismo, la tisi, il suicidio, le civetterie dell’agonia, l’estetica dell’insuccesso, l’adorazione della morte.</p>
               <p>Dal caos delle nuove sensibilità contradittorie, nasce oggi una nuova bellezza che, noi futuristi, sostituiremo alla prima, e che io chiamo <hi rend="bold">Splendore geometrico e meccanico</hi>.</p>
               <p>Questo ha per elementi essenziali: l’igienico oblio, la speranza, il desiderio, la forza imbrigliata, la velocità, la luce, la volontà, l’ordine, la disciplina, il metodo; il senso della grande città; l’ottimismo aggressivo che risulta dal culto dei muscoli e dello sport; l’immaginazione senza fili, l’ubiquità, il laconismo e la simultaneità che derivano dal turismo, dall’affarismo e dal giornalismo; la passione per il successo, il nuovissimo istinto del record, l’entusiastica imitazione dell’elettricità e della macchina; la concisione essenziale e la sintesi; la precisione felice degl’ingranaggi e dei pensieri bene oliati; la concorrenza di energie convergenti in una sola traiettoria vittoriosa.</p>
               <p>I miei sensi futuristi percepirono per la prima volta questo splendore geometrico sul ponte di una <hi rend="italic">dreadnought</hi>. Le velocità della nave, le distanze dei tiri fissate dall’alto del cassero nella ventilazione fresca delle probabilità guerresche, la vitalità strana degli ordini trasmessi dall’ammiraglio e subitamente divenuti autonomi, non più umani, attraverso i capricci, le impazienze e le malattie dell’acciaio e del rame: tutto ciò irradiava splendore geometrico e meccanico. Sentii l’iniziativa lirica dell’elettricità correre attraverso il blindaggio delle torri quadruple, scendere per tubi blindati fino alla santabarbara, traendone gli obici fino alle culatte, fino alle volate emergenti. Mira in altezza, in direzione, alzo, fiamma, rinculo automatico, slancio personalissimo del proiettile, urto, sconquasso, odore di uova fradice, gas mefitici, ruggine, ammoniaca, ecc. Questo nuovo dramma pieno d’imprevisto futurista e di splendore geometrico, è per noi centomila volte più interessante della psicologia dell’uomo, con le sue combinazioni limitatissime.</p>
               <p>Le grandi collettività umane, maree di faccie e di braccia urlanti, possono talvolta darci una leggiera emozione. Ad esse, noi preferiamo la grande solidarietà dei motori preoccupati, zelanti e ordinati. Nulla è più bello di una grande centrale elettrica ronzante che contiene la pressione idraulica di una catena di monti e la forza elettrica di un vasto orizzonte, sintetizzate nei quadri marmorei di distribuzione, irti di contatori, di tastiere e di commutatori lucenti. Questi quadri sono i nostri soli modelli in poesia. Abbiamo come precursori i ginnasti e gli equilibristi, che realizzano negli sviluppi, nei riposi e nelle cadenze delle loro muscolature quella perfezione scintillante d’ingranaggi precisi, e quello splendore geometrico che noi vogliamo raggiungere in poesia colle parole in libertà.</p>
               <p>1. Noi distruggiamo sistematicamente l’Io letterario perché si sparpagli nella vibrazione universale, e giungiamo ad esprimere l’infinitamente piccolo e le agitazioni molecolari. Es.: Fulmineo agitarsi di molecole nel buco prodotto da un obice (ultima parte di <hi rend="italic">Forte Cheittam-Tépé</hi>, nel mio <hi rend="italic">Zang tumb tumb</hi>). La poesia delle forze cosmiche soppianta così la poesia dell’umano.</p>
               <p>
                  <hi rend="bold">Vengono abolite le antiche proporzioni</hi> (romantiche, sentimentali e cristiane) <hi rend="bold">del racconto</hi>, secondo le quali un ferito in battaglia aveva una importanza esageratissima in confronto degli strumenti di distruzione, delle posizioni strategiche e delle condizioni atmosferiche. Nel mio poema <hi rend="italic">Zang tumb tumb</hi>, io descrivo la fucilazione di un traditore bulgaro con poche parole in libertà, mentre prolungo una discussione di due generali turchi sulle distanze di tiro e sui cannoni avversarii. Notai infatti nella batteria De Suni, a Sidi-Messri, nell’ottobre 1911, come la volata lucente e aggressiva di un cannone arroventato dal sole e dal fuoco accelerato renda quasi trascurabile lo spettacolo della carne umana straziata e morente.</p>
               <p>2. Ho più volte dimostrato come il sostantivo, sciupato dai molteplici contatti o dal peso degli aggettivi parnassiani e decadenti, riacquisti il suo assoluto valore e la sua forza espressiva quando vien denudato e isolato. Fra i sostantivi nudi, io distinguo il <hi rend="bold">sostantivo elementare</hi> e il <hi rend="bold">sostantivo sintesi-moto</hi> (o nodo di sostantivi). Questa distinzione non assoluta, risulta da intuizioni quasi inafferrabili. Secondo un’analogia elastica e comprensiva, vedo ogni sostantivo come un vagone o come una cinghia messa in moto dal verbo all’infinito.</p>
               <p>3. Salvo bisogni di contrasti o di mutamento di ritmi, i diversi modi e tempi del verbo devono essere aboliti poiché essi fanno del verbo una ruota sgangherata di diligenza che si adatta alle scabrosità delle strade di campagna, ma non può girare velocemente su una strada liscia. <hi rend="bold">Il verbo all’infinito</hi>, invece, <hi rend="bold">è il moto stesso del nuovo lirismo</hi>, avendo la scorrevolezza di una ruota di treno, o di un’elica d’aeroplano.</p>
               <p>I diversi modi e tempi del verbo esprimono un pessimismo prudente e rassicurante, un egotismo ristretto, episodico, accidentale, un alto e basso di forza e di stanchezza, di desiderio e di delusione, delle soste, insomma, nello slancio della speranza e della volontà. Il verbo all’infinito esprime l’ottimismo stesso, la generosità assoluta e la follia del Divenire. Quando io dico: <hi rend="italic">correre,</hi> qual’è il soggetto di questo verbo? Tutti e tutto: cioè irradiamento universale della vita che corre e di cui siamo una particella cosciente. Es.: Finale del <hi rend="italic">Salone d’albergo</hi> del parolibero Folgore. Il verbo all’infinito è la passione dell’<hi rend="italic">io</hi> che si abbandona al divenire del <hi rend="italic">tutto</hi>, la continuità eroica, disinteressata dello sforzo e della gioia di agire. Verbo all’infinito = divinità dell’azione.</p>
               <p>4. Mediante uno o più aggettivi isolati tra parentesi o messi a fianco delle parole in libertà dietro una riga perpendicolare (in chiave), si possono dare le diverse atmosfere del racconto e i toni che lo governano. <hi rend="bold">Questi aggettivi-atmosfera o aggettivi-tono non possono essere sostituiti da sostantivi.</hi> Sono convinzioni intuitive difficilmente dimostrabili. Credo però che isolando p. es. il sostantivo <hi rend="italic">ferocia</hi> (o mettendolo in chiave, in una descrizione di strage) si otterrà uno stato d’animo di ferocia fermo e chiuso in un profilo netto. Mentre, se io pongo tra parentesi o in chiave l’aggettivo <hi rend="italic">feroce</hi>, ne faccio un aggettivo-atmosfera o aggettivo-tono, che avvilupperà tutta la descrizione della strage senza arrestare la corrente delle parole in libertà.</p>
               <p>5. Malgrado le più abili deformazioni, il periodo sintattico conteneva sempre una prospettiva scientifica e fotografica assolutamente contraria ai diritti della emozione. <hi rend="bold">Colle parole in libertà questa prospettiva fotografica viene distrutta</hi> e si giunge naturalmente alla multiforme prospettiva emozionale. (Es.: <hi rend="italic">Uomo + montagna + vallata</hi> del parolibero Boccioni.)</p>
               <p>6. Colle parole in libertà, noi formiamo talvolta delle <hi rend="bold">tavole sinottiche di valori lirici</hi>, che ci permettono di seguire leggendo contemporaneamente molte correnti di sensazioni incrociate o parallele. Queste tavole sinottiche non devono essere uno scopo, ma un mezzo per aumentare la forza espressiva del lirismo. Bisogna dunque evitare ogni preoccupazione pittorica, non compiacendosi in giochi di linee, né in curiose sproporzioni tipografiche.</p>
               <p>Tutto ciò che nelle parole in libertà non concorre ad esprimere col nuovissimo splendore geometrico-meccanico la sfuggente e misteriosa sensibilità futurista, deve essere risolutamente bandito. Il parolibero Cangiullo in <hi rend="italic">Fumatori II</hi>
                  <hi rend="sup italic">a</hi>, fu felicissimo nel dare con questa <hi rend="bold">analogia disegnata</hi>:</p>
               <p rend="center bold">FUMARE</p>
               <p>le lunghe e monotone fantasticherie e l’espandersi della noia-fumo di un lungo viaggio in treno.</p>
               <p>Le parole in libertà, in questo sforzo continuo di esprimere colla massima forza e la massima profondità, si trasformano naturalmente in <hi rend="bold">auto-illustrazioni</hi>, mediante l’ortografia e tipografia libere espressive, le tavole sinottiche di valori lirici e le analogie disegnate. (Es.: Il pallone disegnato tipograficamente nel mio <hi rend="italic">Zang tumb tumb</hi>.) Appena questa maggiore espressione è raggiunta, le parole in libertà ritornano al loro fluire normale. Le tavole sinottiche di valori sono inoltre la base della critica in parole in libertà. (Es.: <hi rend="italic">Bilancio 1910-1914</hi> del parolibero Carrà.)</p>
               <p>7. <hi rend="bold">L’ortografia e la tipografia libere espressive servono inoltre ad esprimere la mimica facciale e la gesticolazione del narratore.</hi>
               </p>
               <p>Così le parole in libertà giungono ad utilizzare (rendendola completamente) quella parte di esuberanza comunicativa e di genialità epidermica che è una delle caratteristiche delle razze meridionali. Questa energia d’accento, di voce e di mimica che finora si rivelava soltanto in tenori commoventi e in conversatori brillanti, trova la sua espressione naturale nelle sproporzioni dei caratteri tipografici che riproducono le smorfie del viso e la forza scultoria e cesellante dei gesti. Le parole in libertà diventano così il prolungamento lirico e trasfigurato del nostro magnetismo animale.</p>
               <p>8. Il nostro amore crescente per la materia, la volontà di penetrarla e di conoscere le sue vibrazioni, la simpatia fisica che ci lega ai motori, ci spingono all’<hi rend="bold">uso dell’onomatopea</hi>.</p>
               <p>Il rumore, essendo il risultato dello strofinamento o dell’urto di solidi, liquidi o gas in velocità, l’onomatopea, che riproduce il rumore, è necessariamente uno degli elementi più dinamici della poesia. Come tale l’onomatopea può sostituire il verbo all’infinito, specialmente se viene opposta ad una o più altre onomatopee. (Es.: l’onomatopea <hi rend="italic">tatatata</hi> delle mitragliatrici, opposta all’<hi rend="italic">urrrraaaah</hi> dei Turchi nel finale del capitolo «Ponte», del mio <hi rend="italic">Zang tumb tumb</hi>.)</p>
               <p>La brevità delle onomatopee permette in questo caso di dare degli agilissimi intrecci di ritmi diversi. Questi perderebbero parte della loro velocità se fossero espressi più astrattamente, con maggior sviluppo, cioè senza il tramite delle onomatopee. Vi sono diversi tipi di onomatopee:</p>
               <p>
                  <hi rend="italic">a</hi>) <hi rend="bold">Onomatopea diretta imitativa elementare realistica</hi>, che serve ad arricchire di realtà brutale il lirismo e gli impedisce di diventare troppo astratto o troppo <hi rend="italic">artistico</hi>. (Es.: <hi rend="italic">pic pac pum</hi>, fucileria.) Nel mio «Contrabbando di guerra», in <hi rend="italic">Zang tumb tumb</hi>, l’onomatopea stridente <hi rend="italic">ssiiiiii</hi> dà il fischio di un rimorchiatore sulla Mosa ed è seguita dall’onomatopea velata <hi rend="italic">ffiiiii ffiiiiiii</hi>, eco dell’altra riva. Le due onomatopee mi hanno evitato di descrivere la larghezza del fiume, che viene così definita dal contrasto delle due consonanti <hi rend="italic">s</hi> ed <hi rend="italic">f</hi>.</p>
               <p>
                  <hi rend="italic">b</hi>) <hi rend="bold">Onomatopea indiretta complessa e analogica</hi>. Es.: nel mio poema <hi rend="italic">Dune</hi> l’onomatopea <hi rend="italic">dum-dum-dum-dum</hi> esprime il rumore rotativo del sole africano e il peso arancione del cielo, creando un rapporto tra sensazioni di peso, calore, colore, odore e rumore. Altro esempio: l’onomatopea <hi rend="italic">stridionla stridionla stridionlaire</hi> che si ripete nel primo canto del mio poema epico La <hi rend="italic">Conquête des Étoiles</hi> forma un’analogia fra lo stridore di grandi spade e l’agitarsi rabbioso delle onde, prima di una grande battaglia di acque in tempesta.</p>
               <p>
                  <hi rend="italic">c</hi>) <hi rend="bold">Onomatopea astratta</hi>, espressione rumorosa e incosciente dei moti più complessi e misteriosi della nostra sensibilità. (Es.: nel mio poema <hi rend="italic">Dune</hi>, l’onomatopea astratta <hi rend="italic">ran ran ran</hi> non corrisponde a nessun rumore della natura o del macchinismo, ma esprime uno stato d’animo.)</p>
               <p>
                  <hi rend="italic">d</hi>) <hi rend="bold">Accordo onomatopeico psichico</hi>, cioè fusione di 2 o 3 onomatopee astratte.</p>
               <p>9. L’amore della precisione e della brevità essenziale mi ha dato naturalmente il gusto dei numeri, che vivono e respirano sulla carta come esseri vivi nella nostra nuova <hi rend="bold">sensibilità numerica</hi>. Es.: invece di dire, come qualsiasi scrittore tradizionale: «<hi rend="italic">un vasto e profondo rintocco di campana</hi>» (notazione imprecisa e perciò inefficace), oppure, come un contadino intelligente: «<hi rend="italic">questa campana si può dire dal villaggio tale o tal’altro</hi>» (notazione più precisa ed efficace), io afferro con precisione intuitiva la potenza del rimbombo e ne determino l’ampiezza, dicendo «campana rintocco ampiezza 20 kmq.». Io do così tutto un orizzonte vibrante e una quantità di esseri lontani che tendono l’orecchio al medesimo suono di campana. Esco dall’impreciso, dal banale, e m’impadronisco della realtà con un atto volitivo che soggioga e deforma originalmente la vibrazione stessa del metallo.</p>
               <p>I segni matematici + – × = servono a ottenere delle meravigliose sintesi e concorrono, colla loro semplicità astratta d’ingranaggi anonimi, a dare lo splendore geometrico e meccanico. Per esempio, sarebbe stata necessaria almeno un’intera pagina di descrizione, per dare questo vastissimo e complicato orizzonte di battaglia, che ha trovato invece questa equazione lirica definitiva: «<hi rend="italic">orizzonte = trivello acutissimo del sole + 5 ombre triangolari (1 km. di lato) + 3 losanghe di luce rosea + 5 frammenti di colline + 30 colonne di fumo + 23 vampe</hi>».</p>
               <p>Io impiego 1’<hi rend="italic">x</hi>, per indicare le soste interrogative del pensiero. Elimino così il punto interrogativo, che localizzava troppo arbitrariamente su un punto solo della coscienza la sua atmosfera di dubitazione. Coll’<hi rend="italic">x</hi> matematico, la sospensione dubitativa si spande ad un tratto sull’intera agglomerazione di parole in libertà.</p>
               <p>Sempre intuitivamente, io introduco tra le parole in libertà dei numeri che non hanno significato né valore diretto, ma che (indirizzandosi fonicamente e otticamente alla sensibilità numerica) esprimono le varie intensità trascendentali della materia e le rispondenze incrollabili della sensibilità.</p>
               <p>Io creo dei veri teoremi o delle equazioni liriche, introducendo dei numeri intuitivamente scelti e disposti nel centro stesso di una parola, con una certa quantità di + – × =, io do gli spessori, il rilievo, i volumi delle cose che la parola deve esprimere. La disposizione +–+–++× serve a dare, per es., i cambiamenti e l’acceleramento di velocità di un’automobile. La disposizione +++++ serve a dare l’affastellamento di sensazioni eguali. (Es.: «<hi rend="italic">odore fecale della dissenteria + puzzo melato dei sudori della peste + tanfo ammoniacale</hi> ecc., nel «Treno di soldati ammalati» del mio <hi rend="italic">Zang tumb tumb</hi>).</p>
               <p>Così al «<hi rend="italic">ciel antérieur où fleurit la beauté</hi>» di Mallarmé, noi sostituiamo lo splendore geometrico e meccanico e la sensibilità numerica nelle parole in libertà.</p>
               <p>F. T. Marinetti</p>
            </div>
            <div type="div2" rend="P148">
               <head>Gli sfruttatori del Futurismo</head>
               <p>Noi teniamo a dichiarare che non abbiamo in alcun modo partecipato all’invenzione, all’esecuzione e al commercio di una cinematografia che circola in Italia destando la curiosità per il suo titolo abilmente fabbricato: «<hi rend="italic">Mondo Baldoria</hi>, prima pellicola futurista». In questa film furono introdotti dei frammenti del <hi rend="italic">Pathé Journal</hi> dove figurano le nostre persone, in modo che il pubblico attribuisce a noi la suddetta film. Respingiamo sdegnosamente la responsabilità di tutte le ignobili contraffazioni teatrali e balordaggini scritte e dipinte che molti, in mala fede e a scopo di lucro, gabellano per manifestazioni futuriste.</p>
               <p>Non può essere chiamata «<hi rend="italic">Serata o conferenza futurista</hi>» una serata o conferenza che non sia imperniata su queste 6 questioni fondamentali (sviluppate nei primi 22 Manifesti del Futurismo)</p>
               <p>1. DEMOLIZIONE SISTEMATICA DEL PASSATISMO (<hi rend="italic">tradizione e mercantilismo</hi>).</p>
               <p>2. PAROLE IN LIBERTÀ.</p>
               <p>3. DINAMISMO PLASTICO.</p>
               <p>4. MUSICA PLURITONALE SENZA QUADRATURA.</p>
               <p>5. ARTE DEI RUMORI.</p>
               <p>6. PROGRAMMA POLITICO FUTURISTA (NAZIONALISMO ANTITRADIZIONALE).</p>
               <p>Considereremo sempre come IGNOBILI SFRUTTATORI DEL FUTURISMO tutti coloro che si dichiareranno pubblicamente futuristi senza difendere questi principii.</p>
               <p>La declamazione nelle conferenze futuriste, deve essere per metà consacrata ai versi liberi e per l’altra metà alle parole in libertà, così che ne risulti dimostrata la fatale liberazione del lirismo dalle prosodie e dalla sintassi. Versi liberi e parole in libertà devono essere dei poeti appartenenti alla Direzione del Movimento Futurista.</p>
               <p>Le contraffazioni si moltiplicano, ora che il Futurismo, celebre nel mondo, è diventato una etichetta rimunerativa. Noi riceviamo tutti i giorni proposte grottesche, espresse con un entusiasmo che ci fa schifo, da parte di gente che dopo averci insultati, vilipesi e derisi, vorrebbe oggi, per speculazione, farsi banditrice del Futurismo.</p>
               <p>La venalità che anima costoro e la pecoraggine delle loro ammirazioni tardigrade, li caratterizzano come i più temibili nemici del Futurismo che ha per elementi essenziali il disinteresse eroico e l’intuizione divinatrice. Dopo aver speculato sul culto del passato, questi passatisti mascherati vorrebbero ora speculare sugli entusiasmi futuristi. Noi dunque mettiamo in guardia contro tutto ciò quei giovani che ci seguono da lontano con fede, pur non potendo (perché isolati in piccoli centri) conoscere integralmente le opere e i principii futuristi, apparentemente contradittorii e in parte ancora oscuri.</p>
               <p>Il Futurismo, come tendenza antitradizionale, rinnovatrice e stimolatrice del genio italiano, è vastissimo, ha gradazioni infinite e abbraccia una grande varietà di temperamenti più o meno futuristi.</p>
               <p>Noi esortiamo i nostri veri amici a non lasciarsi sedurre dalle inevitabili proposte di Serate che i nuovi speculatori del Futurismo fanno a loro, come le fanno a noi senza risultato, coll’unico scopo di lucrare, prostituendo il Futurismo in grandi chiassate teatrali.</p>
               <p>Le Serate futuriste devono esplodere a tempo opportuno, quando nuove affermazioni divenute urgenti, come ultimamente nell’Università di Bologna, esigono una violenta avanzata, una difesa irruente con quella logica conclusione di pugni schiaffi e calci in faccia ai passatisti, di cui deteniamo finora il brevetto.</p>
               <p>Le vere Serate futuriste furono battaglie accanite da cui noi uscimmo sempre vittoriosi, dopo aver sgominato migliaia di passatisti, fumando la sigaretta, fra due siepi di ammiratori improvvisati. I nuovi futuristi, non possedendo la nostra abilità strategica e la nostra solidarietà di battaglione bene allineato, rischiano senza di noi, di subire dei rovesci dannosi al Movimento. Intensifichino dunque la propaganda in sale private, dove possono utilmente divulgare le opere e i principii del Futurismo ad un pubblico non troppo numeroso e perciò attento.</p>
               <p>Sono, saranno ammessi e rimarranno nel Gruppo direttivo soltanto quei futuristi che, anche giovanissimi e sconosciuti abbiano dimostrato forza creatrice futurista, spirito e muscoli aggressivi, fede entusiastica nei Manifesti futuristi ed in noi, iniziatori del Futurismo.</p>
               <p>F. T. Marinetti, C. R. W. Nevinson</p>
            </div>
            <div type="div2" rend="P148">
               <head>Manifesto futurista</head>
               <p>Io sono un poeta futurista italiano che ama appassionatamente l’Inghilterra. Voglio guarire l’arte inglese dalla più grave delle malattie: il passatismo. Ho quindi tutti i diritti di parlare ad alta voce e senza perifrasi e di dare col mio amico Nevinson, pittore futurista inglese, il segnale della lotta.</p>
               <p rend="center">CONTRO:</p>
               <p>1. il culto della tradizione, il conservatorismo delle accademie, la preoccupazione commerciale degli artisti inglesi, l’effeminatezza della loro arte e i loro sforzi in un senso puramente ed esclusivamente decorativo;</p>
               <p>2. i gusti pessimisti, scettici e nostalgici del pubblico inglese che adora stupidamente in estasi tutto ciò che è lezioso, moderato, attenuato, mediocre; le meschine ricostruzioni medioevali, le ignobili <hi rend="italic">Gardens cities</hi>, Maypole, <hi rend="italic">Morris dances</hi>, <hi rend="italic">Fairystories</hi>, l’Estetismo, Oscar Wilde, i Prerafaeliti, i Neo-primitivi, e Parigi;</p>
               <p>3. lo snobismo mal canalizzato che ignora e disprezza tutte le audacie inglesi, l’originalità e l’invenzione, e si affretta a venerare tutte le audacie e tutte le originalità straniere. Non si deve dimenticare che l’Inghilterra ebbe dei novatori quali Shakespeare e Swinburne nella poesia: Turner e Constable (che fu il primo iniziatore del movimento impressionista e della scuola di Barbizon) nella pittura; Watts, Stephenson, Darwin, ecc., nelle scienze;</p>
               <p>4. i falsi rivoluzionari del New English Art Club, che annientò il prestigio della Royal Academy, e che ora è anch’esso grossolanamente ostile, ai movimenti d’avanguardia;</p>
               <p>5. l’indifferenza del Re, dello Stato, e degli uomini politici per l’arte;</p>
               <p>6. il concetto inglese secondo il quale l’arte è un passatempo inutile, buono soltanto per le donne e per le signorine, mentre gli artisti sono dei poveri pazzi da compiangere e da proteggere, e l’arte una malattia bizzarra di cui tutti possono parlare;</p>
               <p>7. il diritto universale di discutere e di giudicare in materia d’arte;</p>
               <p>8. il vecchio ideale grottesco del genio ubbriacone, sordido, mal vestito, fuori classe; l’abitudine di bere molto, sinonimo d’arte; Chelsea, il Montmartre di Londra; i sotto-Rossetti dai capelli lunghi sotto il <hi rend="italic">sombrero</hi>, ed altre immondizie passatiste;</p>
               <p>9. il sentimentalismo di cui impregnate i vostri dipinti, per compensare (e avete torto) la vostra mancanza di affettuosità e di sentimento nella vita;</p>
               <p>10. i novatori fermati dalla stanchezza, dal benessere, dalla disperazione; i novatori seduti nelle loro isole o nelle loro oasi, e che rifiutano di riprendere la marcia; i novatori che dicono: «Sì, vogliamo il nuovo, ma non il vostro nuovo!»; i novatori stanchi che dicono: «Ammiriamo e seguiamo i post-impressionisti; ma non si va oltre l’ingenuità voluta (Gauguin, ecc.)». Questi novatori provano, non soltanto di essere fermati, ma di non aver mai compresa l’evoluzione dell’arte. Se si è fatto, in pittura e in scultura, dell’ingenuo ad ogni costo, della deformazione e dell’arcaismo, è stato perché bisognava liberarsi brutalmente dall’accademico e dal grazioso, prima di andare più avanti verso il dinamismo plastico della pittura futurista;</p>
               <p>11. la mania dell’immortalità. Il capolavoro deve scomparire col suo autore. L’immortalità in arte è un’infamia. Gli avi dell’arte italiana, colla loro potenza di costruzione e colla loro immortalità ci hanno chiusi in una prigione di timidezza, d’imitazione e di plagio. Sono sempre presenti sui loro seggioloni di nonni venerabili, e ci comandano. Le loro fronti di marmo pesano sempre sulle nostre giovani angoscie: «Schivate gli automobili, figliuoli! Copritevi! Evitate le correnti d’aria! Attenti al fulmine!»</p>
               <p>Via! via!... Viva gli automobili! Viva le correnti d’aria! Viva il fulmine!</p>
               <p rend="center">NOI VOGLIAMO</p>
               <p>1. avere un’arte inglese forte, virile e antisentimentale;</p>
               <p>2. che gli artisti inglesi rinforzino la loro arte con un ottimismo rigeneratore, con un coraggioso desiderio d’avventura e con un eroico istinto d’esplorazione, col culto della forza e col coraggio fisico e morale, forti virtù della razza inglese;</p>
               <p>3. che lo Sport sia considerato come un elemento essenziale dell’arte;</p>
               <p>4. creare una grande avanguardia futurista che sola potrà salvare l’arte inglese minacciata di morte dal conservatorismo tradizionale delle accademie e dall’abituale indifferenza del pubblico. Sarà un alcool eccitante, un pungolo accanito pel genio creatore e una costante preoccupazione di tenere accesi i forni dell’invenzione e dell’arte, per evitare il lungo lavoro e le spese dei continui sgomberi di scorie e delle continue riaccensioni.</p>
               <p>L’Inghilterra, paese ricco e potente, dovrà assolutamente sostenere, difendere e glorificare le sue avanguardie artistiche più rivoluzionarie e più avanzate, se vorrà salvare la sua arte da una morte sicura.</p>
               <p>Marinetti, Settimelli, Corra</p>
            </div>
            <div type="div2" rend="P169">
               <head>Il teatro futurista sintetico</head>
               <p rend="center italic">(Atecnico-dinamico-simultaneo-autonomo-alogico-irreale)</p>
               <p>11 gennaio 1915 – 18 febbraio 1915</p>
               <p>Aspettando la nostra grande guerra tanto invocata, noi futuristi alterniamo la nostra violentissima azione anti-neutrale nelle piazze e nelle Università, colla nostra azione artistica sulla sensibilità italiana, che vogliamo preparare alla grande ora del massimo Pericolo. L’Italia dovrà essere impavida, accanitissima, elastica e veloce come uno schermidore, indifferente ai colpi come un boxeur, impassibile all’annuncio di una vittoria che costasse cinquantamila morti, o anche all’annuncio di una disfatta.</p>
               <p>Perché l’Italia impari a decidersi fulmineamente, a slanciarsi, a sostenere ogni sforzo e ogni possibile sventura non occorrono libri e riviste. Questi interessano e occupano solo una minoranza; sono più o meno tediosi, ingombranti e rallentanti, non possono che raffreddare l’entusiasmo, troncare lo slancio e avvelenare di dubbi un popolo che si batte. La guerra, Futurismo intensificato, c’impone di marciare e di non marcire nelle biblioteche e nelle sale di lettura. <hi rend="bold">Noi crediamo dunque che non si possa oggi influenzare guerrescamente l’anima italiana, se non mediante il teatro</hi>. Infatti il 90 % degl’italiani va a teatro, mentre soltanto il 10 % legge libri e riviste. È necessario però un <hi rend="bold">teatro futurista</hi>, cioè assolutamente opposto al teatro passatista, che prolunga i suoi cortei monotoni e deprimenti sulle scene sonnolente d’Italia.</p>
               <p>Senza insistere contro il teatro storico, forma nauseante e già scartata dai pubblici passatisti, noi condanniamo tutto il teatro contemporaneo, poiché è tutto prolisso, analitico, pedantescamente psicologico, esplicativo, diluito, meticoloso, statico, pieno di divieti come una questura, diviso a celle come un monastero, ammuffito come una vecchia casa disabitata. È insomma un teatro pacifista e neutralista, in antitesi colla velocità ferace, travolgente e sintetizzante della guerra. Noi creiamo un Teatro futurista</p>
               <p rend="italic">Sintetico</p>
               <p>cioè brevissimo. Stringere in pochi minuti, in poche parole e in pochi gesti innumerevoli situazioni, sensibilità, idee, sensazioni, fatti e simboli.</p>
               <p>Gli scrittori che vollero rinnovare il teatro (Ibsen, Maeterlinck, Andrejeff, Paul Claudel, Bernard Shaw) non pensarono mai di giungere a una vera sintesi, liberandosi dalla tecnica che implica prolissità, analisi meticolosa, lungaggine preparatoria. Davanti alle opere di questi autori, il pubblico è nell’atteggiamento ributtante di un crocchio di sfaccendati che sorseggiano la loro angoscia e la loro pietà spiando la lentissima agonia di un cavallo caduto sul selciato. L’applauso-singhiozzo che scoppia, finalmente, libera lo stomaco del pubblico da tutto il tempo indigesto che ha ingurgitato. Ogni atto equivale a dovere aspettare pazientemente in anticamera che il ministro (colpo di scena: bacio, revolverata, parola rivelatrice, ecc.) vi riceva. Tutto questo teatro passatista o semi-futurista, invece di sintetizzare fatti e idee nel minor numero di parole e gesti, distrusse bestialmente la varietà dei luoghi (fonte di stupore e di dinamismo) insaccando molti paesaggi, piazze, strade, nell’unico salame di una camera. Cosicché questo teatro è tutto statico.</p>
               <p>Siamo convinti che meccanicamente, a forza di brevità, si possa giungere a un teatro assolutamente nuovo, in perfetta armonia colla velocissima e laconica nostra sensibilità futurista. I nostri atti potranno anche essere <hi rend="italic">attimi</hi>, e cioè durare pochi secondi. Con questa brevità essenziale e sintetica, il teatro potrà sostenere e anche vincere la concorrenza col <hi rend="italic">Cinematografo</hi>.</p>
               <p rend="italic">Atecnico</p>
               <p>Il teatro passatista è la forma letteraria che più costringe la genialità dell’autore a deformarsi e a diminuirsi. In esso, molto più che nella lirica e nel romanzo, imperano le <hi rend="italic">esigenze della tecnica</hi>: 1. scartare ogni concezione che non rientri nei gusti del pubblico; 2. trovata una concezione teatrale (esprimibile in poche pagine) diluirla e diluirla in due, tre, quattro atti; 3) mettere intorno al personaggio che ci interessa molta gente che non c’entra affatto: macchiette, tipi bizzarri e altri rompiscatole; fare in modo che la durata di ogni atto oscilli tra la mezz’ora e i tre quarti d’ora; 5. costruire gli atti preoccupandosi di <hi rend="italic">a</hi>) cominciare con sette-otto pagine assolutamente inutili; <hi rend="italic">b</hi>) introdurre un decimo della concezione nel primo atto, cinque decimi nel secondo, quattro decimi nel terzo; <hi rend="italic">c</hi>) architettare gli atti in maniera ascendente, cosicché l’atto non sia che una preparazione del finale; <hi rend="italic">d</hi>) fare senza riguardo il primo atto <hi rend="italic">noiosetto</hi>, purché il secondo sia <hi rend="italic">divertente</hi> ed il terzo <hi rend="italic">divorante</hi>; 6. appoggiare invariabilmente ogni battuta essenziale a un centinaio o più di battute insignificanti <hi rend="italic">di preparazione</hi>; 7. non consacrare mai meno di una pagina a spiegare con esattezza una entrata o una uscita; 8. applicare sistematicamente la <hi rend="italic">regola di una superficiale varietà</hi> all’intero lavoro, agli atti, alle scene, alle battute, cioè per es.: fare un atto di giorno, uno di sera e uno nel cuor della notte; fare un atto patetico, uno angoscioso e uno sublime; quando si è costretti a prolungare un colloquio a due, fare accadere qualche cosa che lo interrompa: un vaso che cade, una mandolinata che passa... Oppure far muovere costantemente le due persone, da sedute in piedi, da destra a sinistra, e intanto variare il dialogo in modo che sembri ad ogni istante che qualche bomba debba scoppiare fuori (per es.: il marito tradito che strappa alla moglie la prova) senza che in realtà scoppi mai niente sino alla fine dell’atto; 9. preoccuparsi enormemente della <hi rend="italic">verosimiglianza dell’intreccio</hi>; 10. fare in modo che il pubblico <hi rend="italic">debba sempre capire con la massima completezza il come e il perché di ogni azione scenica e sopratutto sapere all’ultimo atto come vanno a finire i protagonisti</hi>.</p>
               <p>Col nostro movimento sintetista nel teatro, noi vogliamo distruggere la Tecnica, che dai Greci ad oggi, invece di semplificarsi, è divenuta sempre più dogmatica, stupidamente logica, meticolosa, pedante, strangolatrice. <hi rend="bold">Dunque</hi>:</p>
               <p>1. <hi rend="bold">È stupido scrivere cento pagine dove ne basterebbe una</hi>, solo perché il pubblico per abitudine e per infantile istintivismo, vuol vedere il carattere di un personaggio risultare da una serie di fatti e ha bisogno di illudersi che il personaggio stesso esista realmente per ammirarne il valore d’arte, mentre non vuole ammettere questo valore se l’autore si limita a indicarlo con pochi tratti.</p>
               <p>2. <hi rend="bold">È stupido</hi> non ribellarsi al pregiudizio della teatralità quando la vita stessa (la quale è costituita da <hi rend="italic">azioni infinitamente più impacciate, più regolate e più prevedibili</hi>, di quelle che si svolgono nel campo dell’arte) è in massima parte <hi rend="italic">antiteatrale</hi> e offre anche in questa sua parte <hi rend="italic">innumerevoli</hi> possibilità sceniche. <hi rend="bold">Tutto è teatrale quando ha valore.</hi>
               </p>
               <p>3. <hi rend="bold">È stupido</hi> soddisfare le primitività delle folle, che alla fine vogliono vedere esaltato il personaggio simpatico e sconfitto l’antipatico.</p>
               <p>4. <hi rend="bold">È stupido</hi> curarsi della verosimiglianza (assurdità, questa, poiché valore e genialità non coincidono affatto con essa).</p>
               <p>5. <hi rend="bold">È stupido</hi> voler spiegare con una logica minuziosa tutto ciò che si rappresenta, quando anche nella vita non ci accade mai di afferrare un avvenimento interamente, con tutte le sue cause e conseguenze, perché la realtà ci vibra attorno assalendoci con <hi rend="italic">raffiche di frammenti di fatti combinati tra loro, incastrati gli uni negli altri, confusi, aggrovigliati, caotizzati</hi>. Per es.: è stupido rappresentare sulla scena una contesa tra due persone <hi rend="italic">sempre</hi> con ordine, con logica e con chiarezza, mentre nella nostra esperienza di vita troviamo quasi solo dei <hi rend="italic">pezzi di disputa</hi>, a cui la nostra attività di uomini moderni ci ha fatto assistere per <hi rend="italic">un momento</hi> in tram, in un caffè, in una stazione, e che sono rimasti cinematografati nel nostro spirito come dinamiche sinfonie frammentarie di gesti, parole, rumori e luci.</p>
               <p>6. <hi rend="bold">È stupido</hi> sottostare alle imposizioni del <hi rend="italic">crescendo</hi>, della <hi rend="italic">preparazione</hi> e del <hi rend="italic">massimo effetto alla fine</hi>.</p>
               <p>7. <hi rend="bold">È stupido</hi> lasciare imporre alla propria genialità il peso di una tecnica che tutti (anche gl’imbecilli) possono acquistare a furia di studio, di pratica e di pazienza.</p>
               <p>8. <hi rend="bold">È stupido rinunziare al dinamico salto nel vuoto della creazione totale fuori da tutti i campi esplorati.</hi>
               </p>
               <p rend="italic">Dinamico, simultaneo</p>
               <p>cioè nato dall’improvvisazione, dalla fulminea intuizione, dall’attualità suggestionante e rivelatrice. Noi crediamo che una cosa valga in quanto sia stata improvvisata (ore, minuti, secondi) e non preparata lungamente (mesi, anni, secoli).</p>
               <p>Noi abbiamo una invincibile ripugnanza per il lavoro fatto a tavolino, a priori, senza tener conto dell’ambiente in cui dovrà essere rappresentato. <hi rend="bold">La maggior parte dei nostri lavori sono stati scritti in teatro</hi>. L’ambiente teatrale è per noi un serbatoio inesauribile di ispirazioni: la circolare sensazione magnetica filtrante dal teatro vuoto dorato in una mattinata di prova a cervello stanco, l’intonazione di un attore che ci suggerisce la possibilità di costruirvi sopra un paradossale aggregato del pensiero, un movimento di scenari che ci dà lo spunto per una sinfonia di luci, la carnosità di un’attrice che genera nella nostra sensibilità concezioni piene di geniali scorci pletorici.</p>
               <p>Scorrazzavamo per l’Italia alla testa di un eroico battaglione di comici che imponeva <hi rend="italic">Elettricità</hi> e altre sintesi futuriste (ieri vive e oggi da noi superate e condannate) a pubblici che erano rivoluzioni imprigionate nelle sale. Dal Politeama Garibaldi di Palermo, al Dal Verme di Milano. I teatri italiani spianavano le rughe al messaggio furibondo della folla e ridevano con sussulti di terremoto. Fraternizzavamo con gli attori. Poi, nelle notti insonni di viaggio, discutevamo frustando reciprocamente le nostre genialità al ritmo dei tunnels e delle stazioni. Il nostro teatro futurista si infischia di Shakespeare ma tien conto di un pettegolezzo di comici, si addormenta a una battuta di Ibsen, ma si entusiasma pei riflessi rossi o verdi delle poltrone. Noi <hi rend="bold">otteniamo un dinamismo assoluto mediante la compenetrazione di ambienti e di tempi diversi</hi>. Es.: mentre in un dramma come <hi rend="italic">Più che l’amore</hi>, i fatti importanti (es.: l’uccisione del biscazziere) non si muovono sulla scena, ma vengono raccontati con un’assoluta mancanza di dinamismo; mentre nel primo atto della <hi rend="italic">Figlia di Jorio</hi> i fatti si muovono in un’unica scena senza balzi di spazio e di tempo, nella sintesi futurista <hi rend="italic">Simultaneità</hi> vi sono due ambienti che si compenetrano e molti tempi diversi messi in azione simultaneamente.</p>
               <p rend="italic">Autonomo, alogico, irreale</p>
               <p>La sintesi teatrale futurista non sarà sottomessa alla logica, non conterrà nulla di fotografico, sarà <hi rend="italic">autonoma</hi>, non somiglierà che a sé stessa, pur traendo dalla realtà elementi da combinarsi a capriccio. Anzitutto, come per il pittore e per il musicista esiste, sparpagliata nel mondo esteriore, una vita più ristretta ma più intensa, costituita da colori, forme, suoni e rumori, così <hi rend="bold">per l’uomo dotato di sensibilità teatrale esiste una realtà specializzata la quale assalta i nervi con violenza</hi>: essa è costituita da ciò che si chiama <hi rend="bold">il mondo teatrale</hi>.</p>
               <p>
                  <hi rend="bold">Il teatro futurista nasce dalle due vitalissime correnti</hi> della sensibilità futurista, precisate nei due manifesti: <hi rend="italic">Il Teatro di Varietà</hi> e <hi rend="italic">Pesi, misure e prezzi del genio artistico</hi>, che sono:</p>
               <p>1. <hi rend="bold">la nostra frenetica passione per la vita attuale, veloce, frammentaria, elegante, complicata, cinica, muscolosa, sfuggevole, futurista;</hi> 2. <hi rend="bold">la nostra modernissima concezione cerebrale dell’arte secondo la quale nessuna logica, nessuna tradizione, nessuna estetica, nessuna tecnica, nessuna opportunità è imponibile alla genialità dell’artista che deve solo preoccuparsi di creare delle espressioni sintetiche di energia cerebrale le quali abbiano VALORE ASSOLUTO DI NOVITÀ.</hi>
               </p>
               <p>Il <hi rend="bold">teatro futurista</hi> saprà esaltare i suoi spettatori, cioè far loro dimenticare la monotonia della vita quotidiana, scaraventandoli attraverso un <hi rend="bold">labirinto di sensazioni improntate alla più esasperata originalità e combinate in modi imprevedibili</hi>.</p>
               <p>Il <hi rend="bold">teatro futurista</hi> sarà ogni sera una ginnastica che allenerà lo spirito della nostra razza ai veloci e pericolosi ardimenti che quest’anno futurista rende necessarî.</p>
               <p rend="italic">Conclusioni:</p>
               <p>1. <hi rend="bold">abolire totalmente la tecnica sotto cui muore il teatro passatista;</hi>
               </p>
               <p>2. <hi rend="bold">porre sulla scena tutte le scoperte (per quanto inverosimili, bizzarre e antiteatrali) che la nostra genialità va facendo sul subcosciente, nelle forze mal definite, nell’astrazione pura, nel cerebralismo puro, nella fantasia pura, nel record e nella fisicofollia.</hi> (Es.: <hi rend="italic">Vengono</hi>, primo dramma d’oggetti di F. T. Marinetti, nuovo filone di sensibilità teatrale scoperto dal Futurismo);</p>
               <p>3. <hi rend="bold">sinfonizzare la sensibilità del pubblico esplorandone, risvegliandone con ogni mezzo le propaggini più pigre; eliminare il preconcetto della ribalta lanciando delle reti di sensazioni tra palcoscenico e pubblico; l’azione scenica invaderà platea e spettatori;</hi>
               </p>
               <p>4. <hi rend="bold">fraternizzare calorosamente coi comici, i quali sono tra i pochi pensatori che rifuggano da ogni deformante sforzo culturale;</hi>
               </p>
               <p>5. <hi rend="bold">abolire la farsa, il vaudeville, la pochade, la commedia, il dramma e la tragedia, per creare al loro posto le numerose forme del teatro futurista, come: le battute in libertà, la simultaneità, la compenetrazione, il poemetto animato, la sensazione sceneggiata, l’ilarità dialogata, l’atto negativo, la battuta riecheggiata, la discussione extralogica, la deformazione sintetica, lo spiraglio scientifico...;</hi>
               </p>
               <p>6. <hi rend="bold">creare tra noi e la folla, mediante un contatto continuato, una corrente di confidenza senza rispetto, così da trasfondere nei nostri pubblici la vivacità dinamica di una nuova teatralità futurista.</hi>
               </p>
               <p>Ecco le <hi rend="italic">prime</hi> parole sul teatro. Le nostre prime 11 sintesi teatrali (di Marinetti, Settimelli, Bruno Corra, R. Chiti, Balilla Pratella) sono state imposte vittoriosamente da Ettore Berti, da Zoncada e da Petrolini ai pubblici affollatissimi di Ancona, Bologna, Padova, Napoli, Venezia, Verona, Firenze, Roma. Presto avremo in Milano il grande edificio metallico, animato da tutte le complicazioni elettro-meccaniche, che solo potrà permetterci di attuare scenicamente le nostre più libere concezioni.</p>
               <p>F. T. Marinetti</p>
            </div>
            <div type="div2" rend="P148">
               <head>La declamazione dinamica e sinottica</head>
               <p>11 marzo 1916</p>
               <p>Aspettando l’onore-piacere di ritornare al fronte, noi futuristi rinnoviamo, acceleriamo e virilizziamo il genio della nostra razza.</p>
               <p>La nostra attività cresce continuamente. Una grande esposizione futurista di Balla a Roma. Una conferenza di Boccioni sulla pittura futurista all’Istituto di Belle Arti di Napoli. Il manifesto di Boccioni ai Pittori Meridionali. Una conferenza di Boccioni sulla pittura futurista a Mantova. Una conferenza-declamazione sulle parole in libertà di Marinetti, Cangiullo, Jannelli, Bruno Corra all’Istituto di Belle Arti di Napoli. Le pagine futuriste di «Vela Latina» dirette da Francesco Cangiullo, 8 serate futuriste sull’Arte dei rumori e gli Intonarumori di Luigi Russolo e Ugo Piatti in casa Marinetti.</p>
               <p>Ho offerto agli uomini politici l’unica soluzione del problema finanziario: vendita graduale e sapiente del nostro patrimonio artistico per centuplicare la potenza militare industriale commerciale e agricola dell’Italia, e schiacciare definitivamente il nostro odiato eterno nemico l’Austria.</p>
               <p>Ieri, Settimelli, Bruno Corra, Remo Chiti, Francesco Cangiullo, Boccioni ed io eccitavamo il pubblico fiorentino alla guerra mediante il nostro teatro sintetico violentemente patriottico antineutrale e antitedesco. Oggi voglio liberare gli ambienti intellettuali dalla vecchia declamazione statica pacifista e nostalgica e creare una nuova declamazione dinamica sinottica e guerresca.</p>
               <p>Il mio indiscutibile primato mondiale di declamatore di versi liberi e di parole in libertà mi ha permesso di constatare le deficienze della declamazione com’è stata compresa fino ad oggi. Questa declamazione passatista, anche quando è sorretta dai più meravigliosi organi vocali e dai temperamenti più forti, si riduce sempre ad una inevitabile monotonia di alti e di bassi, a un andirivieni di gesti che inondano di noia reiteratamente la rocciosa imbecillità dei pubblici di conferenze.</p>
               <p>Per troppo tempo, io mi sono divertito a sedurli e a commuoverli meglio e con maggior sicurezza di tutti gli altri declamatori di Europa, introducendo nei loro cervelli ottusi le immagini più strabilianti, accarezzandoli con raffinatissimi spasimi di voce, con mollezza e brutalità vellutate finché, domati dal mio sguardo o allucinati da un mio sorriso, essi sentivano il bisogno femminile di applaudire ciò che non avevano capito e che non amavano.</p>
               <p>Ho esperimentato sufficientemente la femminilità delle folle e la debolezza della loro verginità collettiva, nell’imporre i versi liberi futuristi. I trucchi più perfezionati della mimica facciale e dei gesti servivano mirabilmente alle prime forme di lirismo futurista, il quale, riassumendo tutte le tendenze simboliche e decadenti, era in certo modo la più spasimosa e completa umanizzazione dell’universo.</p>
               <p>Ciò che caratterizza il declamatore passatista è l’immobilità delle sue gambe, mentre l’agitazione eccessiva della parte superiore del suo corpo dà l’impressione d’un burattino affacciato a un teatrino di fiera e impugnato di sotto dal burattinaio.</p>
               <p>Col nuovo lirismo futurista, espressione dello splendore geometrico, il nostro <hi rend="italic">io</hi> letterario brucia e si distrugge nella grande vibrazione cosmica, così che il declamatore deve anch’esso sparire, in qualche modo, nella manifestazione dinamica e sinottica delle parole in libertà.</p>
               <p>Il declamatore futurista deve declamare colle gambe come colle braccia. Questo sport lirico obbligherà i poeti ad essere meno piagnucolosi, più attivi, più ottimisti.</p>
               <p>Le mani del declamatore devono manovrare i diversi strumenti rumoreggiatori. Non le vedremo più remeggiare spasmodicamente nel cervello torbido dell’uditorio. Non avremo più delle gesticolazioni da direttore d’orchestra che cadenzi le frasi, né le gesticolazioni del tribuno, più o meno decorative, né quelle languide d’una prostituta sul corpo di un amante stanco. Mani che accarezzano o fanno merletti, mani che supplicano, mani di nostalgia o di sentimentalismo: tutto ciò sparirà nella dinamica totale del declamatore.</p>
               <p>Il declamatore futurista dovrà dunque:</p>
               <p>1. Vestire un abito anonimo (possibilmente, di sera, uno smoking), evitando tutti gli abiti che suggeriscono ambienti speciali. Niente fiori all’occhiello, niente guanti.</p>
               <p>2. Disumanizzare completamente la voce, togliendole sistematicamente ogni modulazione o sfumatura.</p>
               <p>3. Disumanizzare completamente la faccia, evitare ogni smorfia, ogni effetto d’occhi.</p>
               <p>4. Metallizzare, liquefare, vegetalizzare, pietrificare ed elettrizzare la voce, fondendola colle vibrazioni stesse della materia, espresse dalle parole in libertà.</p>
               <p>5. Avere una gesticolazione geometrica, dando così alle braccia delle rigidità taglienti di semafori e di raggi di fari per indicare le direzioni delle forze, o di stantuffi e di ruote, per esprimere il dinamismo delle parole in libertà.</p>
               <p>6. Avere una gesticolazione disegnante e topografica che sinteticamente crei nell’aria dei cubi, dei coni, delle spirali, delle ellissi, ecc.</p>
               <p>7. Servirsi di una certa quantità di strumenti elementari come martelli, tavolette di legno, trombette d’automobili, tamburi, tamburelli, seghe, campanelli elettrici, per produrre senza fatica e con precisione le diverse onomatopee semplici o astratte e i diversi accordi onomatopeici.</p>
               <p>Questi diversi strumenti, in certe agglomerazioni orchestrali di parole in libertà possono agire orchestralmente, ognuno maneggiato da uno speciale esecutore.</p>
               <p>8. Servirsi di altri declamatori uguali o subalterni, mescolando o alternando la sua con la loro voce.</p>
               <p>9. Spostarsi nei differenti punti della sala, con maggiore o minore rapidità correndo o camminando lentamente, facendo così collaborare il movimento del proprio corpo allo sparpagliamento delle parole in libertà. Ogni parte del poema così avrà una sua luce speciale e il pubblico, pur seguendo magnetizzato la persona del declamatore, non subirà staticamente la forza lirica, ma concorrerà, nel voltarsi verso i diversi punti della sala, al dinamismo della poesia futurista.</p>
               <p>10. Completare la declamazione con 2, 3, o 4 lavagne disposte in diversi punti della sala, e sulle quali egli deve disegnare rapidamente teoremi, equazioni e tavole sinottiche di valori lirici.</p>
               <p>11. Deve essere un inventore e un creatore instancabile nella sua declamazione:</p>
               <p>
                  <hi rend="italic">a</hi>) decidendo istintivamente ad ogni istante il punto in cui l’aggettivo-tono e l’aggettivo atmosfera deve essere pronunciato e ripetuto. Non essendovi, nelle parole in libertà, nessuna indicazione precisa, egli deve seguire in ciò soltanto il suo fiuto, preoccupandosi di raggiungere il massimo splendore geometrico e la massima sensibilità numerica. Così egli collaborerà coll’autore parolibero, gettando intuitivamente nuove leggi e creando nuovi orizzonti imprevisti nelle parole in libertà che egli interpreta.</p>
               <p>
                  <hi rend="italic">b</hi>) Chiarendo e spiegando, colla freddezza d’un ingegnere o d’un meccanico, le tavole sinottiche e le equazioni di valori lirici che formano delle zone di evidenza luminosa, quasi geografica (fra le parti più oscure e più complesse delle parole in libertà) e delle momentanee concessioni alla comprensione del lettore.</p>
               <p>
                  <hi rend="italic">c</hi>) Imitando in tutto e per tutto i motori e i loro ritmi (senza preoccuparsi della comprensione) nel declamare queste parti più oscure e più complesse e specialmente tutti gli accordi onomatopeici.</p>
               <p>La 1<hi rend="sup">a</hi> 
                  <hi rend="italic">Declamazione dinamica e sinottica</hi>, ebbe luogo il 29 marzo 1914 nel salone dell’Esposizione Futurista permanente in Roma, Via del Tritone, 125.</p>
               <p rend="center">PIEDIGROTTA</p>
               <p rend="center">             PAROLE IN LIBERTA del parolibero futurista<lb/>FRANCESCO CANGIULLO</p>
               <table rend="frame" xml:id="Table1">  
                  <row>
                     <cell rows="2">declamate da</cell> 
                     <cell>MARINETTI</cell>
                  </row> 
                  <row> 
                     <cell>CANGIULLO</cell>
                  </row>
               </table>
               <p rend="center">con l’intervento</p>
               <table rend="frame" xml:id="Table2">  
                  <row>
                     <cell rows="5" rend="center">dei celeberrimi<lb/>artisti nani</cell> 
                     <cell>             Signorina TOFA (Sprovieri)</cell>
                  </row> 
                  <row> 
                     <cell>Sig. PUTIPÙ (Balla)</cell>
                  </row> 
                  <row> 
                     <cell>Sig. TRICCABBALLACCHE (Radiante)</cell>
                  </row> 
                  <row> 
                     <cell>Sig. SCETAVAIASSE (Depero)</cell>
                  </row> 
                  <row> 
                     <cell>Sig. FISCHIATORE (Sironi)</cell>
                  </row>
               </table>
               <p>che si produrranno nelle loro brevettate creazioni onomatopeiche</p>
               <p rend="center">CORO FINALE A 6 VOCI</p>
               <p>Prima dello spettacolo MARINETTI spiegherà il valore artistico degli artisti onomatopeici</p>
               <p>Signori</p>
               <p rend="center">TOFA-PUTIPÙ</p>
               <p rend="center">TRICCABBALLACCHE</p>
               <p rend="center">SCETAVAIASSE</p>
               <p>Cominciai collo spiegare al pubblico il valore artistico, e simbolico dei diversi strumenti onomatopeici. Nella <hi rend="bold">tofa</hi>, grossa conchiglia, dalla quale gli scugnizzi traggono soffiando una melopea tragicomica turchino-scura, io ho scoperto una feroce satira della mitologia con tutte le sue sirene, i suoi tritoni e le sue conche marine, che popolano il golfo passatista di Napoli.</p>
               <p>Il <hi rend="bold">putipù</hi> (rumore arancione), chiamato anche <hi rend="italic">caccavella</hi> o <hi rend="italic">pernacchiatore</hi>, piccola scatola di stagno o di terracotta coperta di pelle nella quale è confitto un giunco che rumoreggia buffonescamente se strofinato da una mano bagnata, è l’ironia violenta colla quale una razza sana e giovane corregge e combatte tutti i veleni nostalgici del Chiaro di luna.</p>
               <p>Lo <hi rend="bold">scetavaiasse</hi> (rumore rosa e verde), che ha per archetto una sega di legno, ricoperta di sonagli e di pezzi di stagno, è la parodia geniale del violino quale espressione della vita interna e dell’angoscia sentimentale. Ridicolizza spiritosamente il virtuosismo musicale, Paganini, Kubelik, gli angeli suonatori di viola di Benozzo Gozzoli, la musica classica, le sale di Conservatorio, piene di noia e di tetraggine deprimente.</p>
               <p>Il <hi rend="bold">triccabballacche</hi> (rumore rosso) è una specie di lira di legno che ha per corde delle fini sottili aste di legno, terminate da martelli quadrati, pure di legno. Si suona come i piatti, aprendo e chiudendo le mani alzate che impugnano i due montanti. È la satira dei cortei sacerdotali greco-romani e dei ceteratori che fregiano le architetture passatiste.</p>
               <p>Poi, declamai dinamicamente <hi rend="italic">Piedigrotta</hi>, <hi rend="bold">meravigliose e travolgenti parole in libertà scaturite dal genio esilarantissimo e originalissimo di Franc. Cangiullo, grande parolibero futurista, primo scrittore di Napoli, e primo umorista d’Italia</hi>. Balzava di quando in quando al pianoforte l’autore, che alternava con me la declamazione delle sue parole in libertà. La sala era illuminata a lampadine rosse che raddoppiavano il dinamismo del fondale piedigrottesco dipinto da Balla. Il pubblico salutò con un applauso frenetico l’apparizione del corteo della <hi rend="italic">troupe</hi> nana, irta di cappelli fantastici di carta velina, che girava intorno a me, mentre declamavo.</p>
               <p>Ammiratissimo il vascello variopinto che portava sulla testa il pittore Balla. Spiccava in un angolo la natura morta color verdebile di tre filosofi crociani, gustosa stonatura funeraria nell’ambiente ultracceso di Futurismo. Coloro che credono in un’arte gioiosa, ottimista e divinamente spensierata, trascinarono gli indecisi. Il pubblico accompagnò con la voce e col gesto il meraviglioso frastuono che scoppiava a quando a quando nella mia declamazione, la quale risultava evidentissima ed efficacissima nella sua fusione con gli strumenti onomatopeici.</p>
               <p>La seconda declamazione dinamica e sinottica fu fatta da me a Londra il 28 aprile 1914, nella Doré Gallerie.</p>
               <p>Declamai dinamicamente e sinotticamente parecchi brani del mio <hi rend="italic">Zang tumb tumb</hi> (assedio di Adrianopoli). Sulla tavola davanti a me erano disposti un apparecchio telefonico, delle assicelle e dei martelli appositi, che mi permettevano d’imitare gli ordini del generale turco e i rumori della fucileria e delle mitragliatrici.</p>
               <p>In tre punti della sala erano preparate tre lavagne alle quali mi avvicinavo alternativamente, camminando o correndo, per disegnarvi in modo effimero, col gesso, un’analogia. Gli ascoltatori voltandosi continuamente per seguirmi in tutte le mie evoluzioni, partecipavano con tutto il corpo acceso di emozione agli effetti di violenza della battaglia descritta colle mie parole in libertà.</p>
               <p>In una sala lontana erano disposti due grandi tamburi, dai quali il pittore Nevinson, che mi coadiuvava, traeva il rombo del cannone, quando io glielo indicavo con segnali telefonici.</p>
               <p>L’interesse crescente del pubblico inglese diventò frenetico entusiasmo quando raggiunsi il massimo dinamismo alternando il canto bulgaro <hi rend="italic">Sciumi Maritza</hi> col bagliore delle mie immagini e il fragore delle artiglierie onomatopeiche.</p>
               <p>F. T. Marinetti</p>
            </div>
            <div type="div2" rend="P148">
               <head>La nuova religione-morale della velocità</head>
               <p rend="center">Manifesto futurista pubblicato<lb/>nel primo numero del giornale «L’Italia Futurista»</p>
               <p>11 maggio 1916</p>
               <p>Nel mio primo manifesto (20 febbraio 1909) io dichiarai: la magnificenza del mondo s’è arricchita di una bellezza nuova, la <hi rend="italic">bellezza della velocità</hi>. Dopo l’arte dinamica la nuova religione-morale della velocità nasce in quest’anno futurista della nostra grande guerra liberatrice. La morale cristiana servì a sviluppare la vita interna dell’uomo. Non ha più ragione d’essere oggi, poiché s’è vuotata di tutto il Divino.</p>
               <p>La <hi rend="italic">morale cristiana</hi> difese la struttura fisiologica dell’uomo dagli eccessi della sensualità. Moderò i suoi istinti e li equilibrò. La <hi rend="italic">morale futurista</hi> difenderà l’uomo dalla decomposizione determinata dalla lentezza, dal ricordo, dall’analisi, dal riposo e dall’abitudine. L’energia umana centuplicata dalla velocità dominerà il Tempo e lo Spazio.</p>
               <p>L’uomo cominciò col disprezzare il ritmo isocrono e cadenzato dei grandi fiumi identico al ritmo del proprio passo. L’uomo invidiò il ritmo dei torrenti simile a quello del galoppo d’un cavallo. L’uomo domò i cavalli, gli elefanti e i cammelli per manifestare la sua autorità divina mediante un aumento di velocità. Strinse alleanza cogli animali più docili, catturò gli animali ribelli e si cibò degli animali commestibili. L’uomo rubò l’elettricità dello spazio e i carburanti, per crearsi dei nuovi alleati nei motori. L’uomo costrinse i metalli vinti e resi flessibili mediante il fuoco, ad allearsi coi carburanti e l’elettricità. Formò così un esercito di schiavi, ostili e pericolosi ma sufficientemente addomesticati, che lo trasportano velocemente sulle curve della terra.</p>
               <p>Sentieri tortuosi, strade che seguono l’indolenza dei fiumi e girano lungo le schiene e i ventri disuguali delle montagne, ecco le leggi della terra. Mai linea retta; sempre arabeschi e zigzag. La velocità dà finalmente alla vita umana uno dei caratteri della divinità: <hi rend="italic">la linea retta</hi>.</p>
               <p>Il Danubio opaco, sotto la sua tonaca di fango, chino il volto sulla sua vita interna piena di grassi pesci libidinosi e fecondi, passa borbottando fra le alte ripe implacabili delle sue montagne, come nell’immenso corridoio centrale della terra, convento scoperchiato dalle ruote veloci delle costellazioni. Fino a quando questo fiume pedante permetterà che un’automobile lo superi a tutta velocità, col suo abbaiare di fox-terrier folle? Io spero di vedere presto il Danubio correre in linea retta a 300 km. all’ora.</p>
               <p>Bisogna perseguitare, frustare, torturare tutti coloro che peccano contro la velocità.</p>
               <p>Grave colpevolezza delle città passatiste dove il sole si stabilisce, si adagia e non si muove più. Chi può credere che il sole si ritirerà questa sera? Eh via! Impossibile! Si è domiciliato qui. Piazze, laghi di fuoco stagnante. Strade, fiumi di fuoco pigro. Non si passa, per ora. Non si esce! Inondazione di sole. Ci vorrebbe una barca frigorifera o uno scafandro di ghiaccio per attraversare quel fuoco. Rintanarsi. Despotismo, repressione poliziesca della luce, che incarcera i rivoltosi color di fresco e di velocità. Stato d’assedio solare. Guai al corpo che esce di casa. Una mazzata sulla testa. Morto. Ghigliottine solari su tutte le porte. Guai al pensiero che esce dal cranio. 2, 3, 4 note di piombo gli cadono addosso dal campanile-rudero. In casa, nell’afa, rabbia di mosche nostalgiche. Stiramenti di cosce e di ricordi sudati.</p>
               <p>Lentezza peccaminosa delle folle domenicali e delle lagune veneziane.</p>
               <p>
                  <hi rend="italic">La velocità</hi>, avendo per essenza la sintesi intuitiva di tutte le forze in movimento, è naturalmente <hi rend="italic">pura</hi>. La lentezza, avendo per essenza l’analisi razionale di tutte le stanchezze in riposo, è naturalmente <hi rend="italic">immonda</hi>. Dopo la distruzione dell’antico bene e dell’antico male, noi creiamo un nuovo bene: la velocità, e un nuovo male: la lentezza.</p>
               <p>Velocità = sintesi di tutti i coraggi in azione. Aggressiva e guerresca.</p>
               <p>Lentezza = analisi di tutte le prudenze stagnanti. Passiva e pacifista.</p>
               <p>Velocità = disprezzo degli ostacoli, desiderio di nuovo e d’inesplorato. Modernità, igiene.</p>
               <p>Lentezza = arresto, estasi, adorazione immobile degli ostacoli, nostalgia del già visto, idealizzazione della stanchezza e del riposo, pessimismo circa l’inesplorato. Romanticismo rancido del poeta viandante e selvaggio e del filosofo zazzeruto occhialuto e sporco.</p>
               <p>Se pregare vuol dire comunicare con la divinità, correre a grande velocità è una preghiera. Santità della ruota e delle rotaie. Bisogna inginocchiarsi sulle rotaie per pregare la divina velocità. Bisogna inginocchiarsi davanti alla velocità rotante di una bussola giroscopica: 20.000 giri al minuto, massima velocità meccanica raggiunta dall’uomo. Bisogna rapire agli astri il segreto della loro velocità stupefacente, incomprensibile. Partecipiamo dunque alle grandi battaglie celesti; affrontiamo gli astri-palle lanciati da cannoni invisibili; gareggiamo con la stella 1830 Groombridge, che vola a 241 km. al secondo, con Arturo che vola a 413 km. al secondo. Invisibili artiglieri matematici. Guerre in cui gli astri, essendo ad un tempo proiettili e artiglieri, lottano di velocità per sfuggire a un astro più grosso o colpirne uno più piccolo. Nostri santi sono gli innumerevoli corpuscoli che penetrano nella nostra atmosfera a una velocità media di 42.000 metri al secondo. Nostre sante sono la luce e le onde elettromagnetiche 3 × 10<hi rend="sup">10</hi> metri al secondo.</p>
               <p>L’Ebbrezza delle grandi velocità in automobile non è che la gioia di sentirsi fusi con l’unica <hi rend="italic">divinità</hi>. Gli sportsmen sono i primi catecumeni di questa religione. Prossima distruzione delle case e delle città, per formare dei grandi ritrovi di automobili e di aeroplani.</p>
               <p>
                  <hi rend="bold">Luoghi abitati dal divino:</hi> i treni; i vagoni-ristoranti (mangiare in velocità). Le stazioni ferroviarie; specialmente quelle dell’Ovest America, dove i treni lanciati a 140 km. all’ora passano bevendo (senza fermarsi) l’acqua necessaria e i sacchi della posta. I ponti e i tunnels. La piazza dell’Opéra di Parigi. Lo Strand di Londra. I circuiti d’automobili. Le films cinematografiche. Le stazioni radiotelegrafiche. I grandi tubi che precipitano delle colonne d’acqua alpestri per strappare all’atmosfera l’elettricità motrice. I grandi sarti parigini che mediante l’invenzione veloce delle mode, creano la passione del nuovo e l’odio per il già visto. Le città modernissime e attive come Milano, che secondo gli americani ha il <hi rend="italic">punch</hi> (colpo netto e preciso, col quale il boxeur mette il suo avversario <hi rend="italic">knock-out</hi>). I campi di battaglia. Le mitragliatrici, i fucili, i cannoni, i proiettili sono divini. Le mine e le contro-mine veloci: far saltare il nemico PRIMA che il nemico ci faccia saltare. I motori a scoppio e i pneumatici d’un’automobile sono divini. Le biciclette e le motociclette sono divine. La benzina è divina. Estasi religiosa che ispirano le centocavalli. Gioia di passare dalla 3<hi rend="sup">a</hi> alla 4<hi rend="sup">a</hi> velocità. Gioia di premere l’acceleratore, pedale russante della musicale velocità. Schifo che ispirano le persone invischiate nel sonno. Ripugnanza che io provo a coricarmi la sera. Io prego ogni sera, la mia lampadina elettrica; poiché una velocità vi si agita furiosamente.</p>
               <p>L’eroismo è una velocità che ha raggiunto sé stessa, percorrendo il più vasto dei circuiti.</p>
               <p>Il patriottismo è la velocità diretta d’una nazione; la guerra è il collaudo necessario di un esercito, motore centrale di una nazione.</p>
               <p>Una grande velocità d’automobile o d’aeroplano consente di abbracciare e di confrontare rapidamente diversi punti lontani della terra, cioè di fare meccanicamente il lavoro dell’analogia. Chi viaggia molto, acquista meccanicamente dell’ingegno, avvicina le cose distanti guardandole sinteticamente e paragonandole l’una all’altra e ne scopre le simpatie profonde. Una grande velocità è una riproduzione artificiale dell’intuizione analogica dell’artista. Onnipresenza dell’immaginazione senza fili = velocità. Genio creatore = velocità.</p>
               <p>
                  <hi rend="italic">Velocità attiva e velocità passiva; Velocità maneggiante </hi>(chauffeur) <hi rend="italic">e velocità maneggiata </hi>(automobile); <hi rend="italic">Velocità modellante </hi>(scrivente, scolpente) <hi rend="italic">e velocità modellata </hi>(scritta, scolpita); <hi rend="italic">Velocità portata da diverse velocità </hi>(treno spinto e tratto da 2 locomotive in testa e in coda) <hi rend="italic">e velocità portante diverse velocità</hi> (transatlantico che porta parecchi motori di velocità diverse + diversi uomini in moto: marinai, macchinisti, passeggeri, camerieri, cuochi, nuotatori nell’acqua agitata delle vasche + l’acqua agitata dai nuotatori + molti cani correnti o abbaianti + molte pulci balzanti + le velocità potenziali di molti cavalli da corsa).</p>
               <p>Altro esempio di <hi rend="italic">velocità portante diverse velocità</hi>: l’automobile portante lo chauffeur + velocità del suo pensiero che fa la seconda tappa o tutto ciò che rimane da fare, mentre l’automobile fa materialmente la prima tappa. Lo chauffeur prova infatti all’arrivo la noia del già visto.</p>
               <p>La nostra vita deve sempre essere una velocità portante: velocità pensiero + velocità del corpo + velocità dell’impiantito che porta il corpo + velocità dell’elemento (acqua o aria) che porta l’impiantito (bastimento o aeroplano). Staccare il pensiero dalla strada mentale per posarlo su quella materiale. Come una matita, lasciare sulla carta della strada odori (sparpagliamento corporale), pensieri (sparpagliamento spirituale) = accrescimento di velocità. La velocità distrugge la legge di gravità, rende soggettivi, e perciò schiavi, i valori di tempo e di spazio. I chilometri e le ore non sono eguali, ma variano, per l’uomo veloce, di lunghezza e di durata.</p>
               <p>Imitiamo il treno e l’automobile che impongono a tutto ciò che esiste lungo la strada di correre con velocità identica in senso inverso, e destano in tutto ciò che esiste lungo la strada lo spirito di contraddizione, cioè la vita. La velocità del treno costringe il paesaggio attraversato a dividersi in due paesaggi giranti in senso inverso alla sua direzione. Ogni treno porta via con sé la parte nostalgica dell’anima di chi lo vede passare. Le cose un po’ lontane, alberi, boschi, colline, montagne guardano con spavento questo avventarsi delle cose lanciate in senso inverso del treno, poi si decidono a seguirle, ma come a malincuore e più lentamente. Ogni corpo in velocità dondola da destra a sinistra e tende a divenire un pendolo.</p>
               <p>Correre correre correre volare volare. Pericolo pericolo pericolo pericolo a destra a sinistra sotto sopra dentro fuori fiutare respirare bere la morte. Rivoluzione militarizzata d’ingranaggi. Lirismo preciso conciso. Splendore geometrico. Per godere più fresco e più vita che nei fiumi e nel mare dovete volare nella contro-corrente freschissima del vento a tutta velocità. Quando volai per la prima volta coll’aviatore Bielovucic, io sentii il petto aprirsi come un gran buco ove tutto l’azzurro del cielo deliziosamente s’ingolfava liscio fresco e torrenziale. Alla sensualità lenta stemperata, delle passeggiate nel sole e nei fiori, dovete preferire il massaggio feroce e colorante del vento impazzito. Leggerezza crescente. Infinito senso di voluttà. Scendete dalla macchina con uno scatto leggerissimo ed elastico. Vi siete levato un peso di dosso. Avete vinto il vischio della strada. Avete vinto la legge che impone all’uomo di strisciare.</p>
               <p>Bisogna continuamente variare la velocità perché la nostra coscienza vi partecipi. La velocità ha nel doppio svolto la sua bellezza assoluta, poiché lotta: 1° contro la resistenza del suolo, 2° contro le pressioni varie dell’atmosfera, 3° contro l’attrazione del vuoto formato dallo svolto. La velocità in linea retta è massiccia, grossolana, <hi rend="italic">incosciente</hi>. La velocità nello svolto e dopo lo svolto è la velocità agilizzata, <hi rend="italic">cosciente</hi>.</p>
               <p>Meraviglioso dramma dello slittamento nei circuiti d’automobili. L’automobile tende a tagliarsi in due. Appesantimento della parte posteriore che diventa palla di cannone e cerca i declivi, i fossi, il centro della terra, per paura di nuovi pericoli. <hi rend="italic">Piuttosto perire subito che continuare a rischiare</hi>. No! No! No! Gloria all’avantreno futurista che con una spallata o colpo di volante trae fuori dal fosso la parte posteriore del veicolo e la rimette in linea retta. <hi rend="italic">Vicino a noi</hi>, fra noi <hi rend="italic">senza binarî</hi>, delle automobili si slanciano, girano su sé stesse, balzano di qui alla curva dell’orizzonte, fragili, minacciate da tutti gli ostacoli preparati loro dagli svolti. Il doppio svolto superato in velocità è la più alta manifestazione della vita: Vittoria del nostro io sui perfidi complotti del nostro Peso, che vuole assassinare a tradimento la nostra velocità trascinandola in un buco d’immobilità. Velocità = sparpagliamento + condensazione dell’Io. Tutto lo spazio percorso da un corpo si condensa in questo stesso corpo.</p>
               <table rend="frame" xml:id="Table3">  
                  <row>
                     <cell rend="bold">Velocità terrestre</cell> 
                     <cell>
                        <p>             amore della terra-donna sparpagliamento sul mondo (lussuria orizzontale)</p> 
                        <p>= automobilismo accarezzante amorosamente le strade curve bianche e femminee</p>
                     </cell>
                  </row> 
                  <row>
                     <cell rend="bold">Velocità aerea</cell> 
                     <cell>
                        <p>             odio della terra (misticismo perpendicolare)</p> 
                        <p>ascensione spiralica dell’Io verso il Nulla-Dio = Aviazione, agilità purgativa dell’olio di ricino.</p>
                     </cell>
                  </row>
               </table>
               <p>Ingranaggio veloce delle ruote del treno coi denti sorgenti dei rumori. Le ruote estraggono dalla terra tutti i rumori dormenti nella materia. Sotto la pressione del treno, le rotaie balzano, guizzano nella rete vibrante, elastica dell’istante commosso. Le strade percorse dagli automobili sono scie di rumori globulari e di odori spiralici. Questa 100 HP continua le caverne dell’Etna.</p>
               <p>Le strade percorse dagli automobili e i binarî hanno uno slancio ondulatorio, elastico, per avvolgersi velocemente intorno al palo ideale che sorge su un punto dell’orizzonte.</p>
               <p>Voluttà di sentirsi solo nel fondo buio di una limousine che corra tra i luminosi ghiacci balzanti di una capitale notturna: voluttà specialissima di sentirsi un corpo veloce. Io sono un uomo che spesso mangia alla stazione tra due treni diretti; il mio sguardo a spola va dall’orologio murale al piatto fumante; la vite-angoscia-ricordo penetra girando nel cuore. Bisogna subito nutrirlo di velocità. Bisogna credere soltanto nella solidità-resistenza creata dalla velocità. La forza e la complicazione del pensiero, la raffinatezza dei desiderî e degli appetiti, l’insufficienza del suolo, la fame di miele, di spezie, di carni e di frutti lontani, tutto impone la morale-religione futurista della Velocità.</p>
               <p>La Velocità distacca il globulo-uomo dal globulo-donna. La Velocità distrugge l’amore, vizio del cuore sedentario, triste coagulamento, arterio-sclerosi dell’umanità-sangue. La velocità agilizza, precipita la circolazione sanguigna ferroviaria automobilistica aeroplanica del mondo.</p>
               <p>Soltanto la velocità potrà uccidere il velenoso Chiaro-di-luna, nostalgico, sentimentale, pacifista e neutrale. Italiani, siate veloci e sarete forti, ottimisti, invincibili, immortali!</p>
               <p>F. T. Marinetti, Bruno Corra, E. Settimelli Arnaldo Ginna, G. Balla, Remo Chiti</p>
            </div>
            <div type="div2" rend="P148">
               <head>La cinematografia futurista</head>
               <p rend="center">Manifesto futurista pubblicato</p>
               <p rend="center">nel 9° numero del giornale «L’Italia Futurista»</p>
               <p>11 settembre 1916</p>
               <p>Il libro, mezzo assolutamente passatista di conservare e comunicare il pensiero, era da molto tempo destinato a scomparire come le cattedrali, le torri, le mura merlate, i musei e l’ideale pacifista. Il libro, statico compagno dei sedentari, dei nostalgici e dei neutralisti, non può divertire né esaltare le nuove generazioni futuriste ebbre di dinamismo rivoluzionario e bellicoso.</p>
               <p>La conflagrazione agilizza sempre più la sensibilità europea. La nostra grande guerra igienica, che dovrà soddisfare <hi rend="italic">tutte</hi> le nostre aspirazioni nazionali, centuplica la forza novatrice della razza italiana. Il cinematografo futurista che noi prepariamo, deformazione gioconda dell’universo, sintesi alogica e fuggente della vita mondiale, diventerà la migliore scuola per i ragazzi: scuola di gioia, di velocità, di forza, di temerità e di eroismo. Il cinematografo futurista acutizzerà, svilupperà la sensibilità, velocizzerà l’immaginazione creatrice, darà all’intelligenza un prodigioso senso di simultaneità e di onnipresenza. Il cinematografo futurista collaborerà così al rinnovamento generale, sostituendo la rivista (sempre pedantedesca), il dramma (sempre previsto) e uccidendo il libro (sempre tedioso e opprimente). Le necessità della propaganda ci costringeranno a pubblicare un libro di tanto in tanto. Ma preferiamo esprimerci mediante il cinematografo, le grandi tavole di parole in libertà e i mobili avvisi luminosi.</p>
               <p>Col nostro Manifesto <hi rend="italic">Il teatro sintetico futurista</hi>, con le vittoriose <hi rend="italic">tournées</hi> delle compagnie drammatiche Gualtiero Tumiati, Ettore Berti, Annibale Ninchi, Luigi Zoncada, coi 2 volumi del <hi rend="italic">Teatro Sintetico Futurista</hi> contenenti 80 sintesi teatrali, noi abbiamo iniziato in Italia la rivoluzione del teatro di prosa. Antecedentemente un altro Manifesto futurista aveva riabilitato, glorificato e perfezionato il <hi rend="italic">Teatro di Varietà</hi>. È logico dunque che oggi noi trasportiamo il nostro sforzo vivificatore in un’altra zona del teatro: il <hi rend="italic">cinematografo</hi>.</p>
               <p>A prima vista il cinematografo, nato da pochi anni, può sembrare già futurista, cioè privo di passato e libero di tradizioni: in realtà, esso, sorgendo come <hi rend="italic">teatro senza parole</hi>, ha ereditate tutte le più tradizionali spazzature del teatro letterario. Noi possiamo dunque senz’altro riferire al cinematografo tutto ciò che abbiamo detto e fatto per il teatro di prosa. La nostra azione è legittima e necessaria, in quanto il cinematografo sino ad oggi <hi rend="italic">è stato, e tende a rimanere profondamente passatista</hi>, mentre noi vediamo in esso la possibilità di un’arte eminentemente futurista e <hi rend="italic">il mezzo di espressione più adatto alla plurisensibilità di un artista futurista</hi>.</p>
               <p>Salvo, i films interessanti di viaggi, caccie, guerre, ecc., non hanno saputo infliggerci che drammi, drammoni e drammetti passatistissimi. La stessa sceneggiatura che per la sua brevità e varietà può sembrare progredita, non è invece il più delle volte che una pietosa e trita <hi rend="italic">analisi</hi>. Tutte le immense possibilità <hi rend="italic">artistiche</hi> del cinematografo sono dunque assolutamente intatte.</p>
               <p>Il cinematografo è un’arte a sé. Il cinematografo non deve dunque mai copiare il palcoscenico. Il cinematografo, essendo essenzialmente visivo, deve compiere anzitutto l’evoluzione della pittura: distaccarsi dalla realtà, dalla fotografia, dal grazioso e dal solenne. Diventare antigrazioso, deformatore, impressionista, sintetico, dinamico, parolibero.</p>
               <p>
                  <hi rend="bold">Occorre liberare il cinematografo come mezzo di espressione</hi> per farne lo strumento ideale <hi rend="italic">di una nuova arte</hi> immensamente più vasta e più agile di tutte quelle esistenti. Siamo convinti che solo per mezzo di esso si potrà raggiungere quella <hi rend="italic">poliespressività</hi> verso la quale tendono tutte le più moderne ricerche artistiche. Il <hi rend="italic">cinematografo futurista</hi> crea appunto oggi la <hi rend="bold">sinfonia poliespressiva</hi> che già un anno fa noi annunciavamo nel nostro manifesto: <hi rend="italic">Pesi, misure e prezzi del genio artistico</hi>. Nel film futurista entreranno come mezzi di espressione gli elementi più svariati: dal brano di vita reale alla chiazza di colore, dalla linea alle parole in libertà, dalla musica cromatica e plastica alla musica di oggetti. Esso sarà insomma pittura, architettura, scultura, parole in libertà, musica di colori, linee e forme, accozzo di oggetti e realtà caotizzata. Offriremo nuove ispirazioni alle ricerche dei pittori i quali tendono a sforzare i limiti del quadro. Metteremo in moto le parole in libertà che rompono i limiti della letteratura marciando verso la pittura, la musica, l’arte dei rumori e gettando un meraviglioso ponte tra la parola e l’oggetto reale.</p>
               <p>I nostri films saranno:</p>
               <p>1. <hi rend="bold">Analogie cinematografate</hi> usando la realtà direttamente come uno dei due elementi dell’analogia. Esempio: Se vorremo esprimere lo stato angoscioso di un nostro protagonista invece di descriverlo nelle sue varie fasi di dolore daremo un’equivalente impressione con lo spettacolo di una montagna frastagliata e cavernosa.</p>
               <p>I monti, i mari, i boschi, le città, le folle, gli eserciti, le squadre, gli aeroplani, saranno spesso le nostre parole formidabilmente espressive: <hi rend="bold">L’universo sarà il nostro, vocabolario.</hi>
               </p>
               <p>Esempio: Vogliamo dare una sensazione di stramba allegria: rappresentiamo un drappello di seggiole che vola scherzando attorno ad un enorme attaccapanni sinché si decidono ad attaccarcisi. Vogliamo dare una sensazione di ira: frantumiamo l’iracondo in un turbine di pallottole gialle. Vogliamo dare l’angoscia di un Eroe che perdeva la sua fede nel defunto scetticismo neutrale: rappresentiamo l’Eroe nell’atto di parlare ispirato ad una moltitudine; facciamo scappar fuori ad un tratto Giovanni Giolitti che gli caccia in bocca a tradimento una ghiotta forchettata di maccheroni affogando la sua alata parola nella salsa di pomodoro.</p>
               <p>Coloriremo il dialogo dando velocemente e simultaneamente ogni immagine che attraversi i cervelli dei personaggi. Esempio rappresentando un uomo che dirà alla sua donna: Sei bella come una gazzella, daremo la gazzella. – Esempio: se un personaggio dice: Contemplo il tuo sorriso fresco e luminoso come un viaggiatore contempla dopo lunghe fatiche il mare dall’alto di una montagna, daremo viaggiatore, mare, montagna.</p>
               <p>In tal modo i nostri personaggi saranno perfettamente comprensibili come<hi rend="italic">se parlassero</hi>.</p>
               <p>2. <hi rend="bold">Poemi, discorsi e poesie cinematografati</hi>. Faremo passare tutte le immagini che li compongono sullo schermo.</p>
               <p>Esempio: <hi rend="italic">Canto dell’amore</hi> di Giosuè Carducci:</p>
               <p>Da le rocche tedesche appollaiate<lb/>sì come falchi a meditar la caccia...</p>
               <p>Daremo le rocche, i falchi in agguato.</p>
               <p>Da le chiese che al ciel lunghe levando<lb/>marmoree braccia pregano il Signor<lb/>. . . . . . . . . . . . . . . . . . . . . . . . . . . . .<lb/>Da i conventi tra i borghi e le cittadi<lb/>cupi sedenti al suon de le campane<lb/>come cucùli tra gli alberi radi<lb/>cantanti noie ed allegrezze strane...</p>
               <p>Daremo le chiese che a poco a poco si trasformano in donne imploranti, Iddio che dall’alto si compiace, daremo i conventi, i cuculi, ecc.</p>
               <p>Esempio: <hi rend="italic">Sogno d’estate</hi> di Giosuè Carducci:</p>
               <p rend="start">Tra le battaglie, Omero, nel carme tuo sempre sonanti<lb/>la calda ora mi vinse: chinommisi il capo tra ’l sonno<lb/>in riva di Scamandro, ma il cor mi fuggì su ’l Tirreno</p>
               <p>Daremo Carducci circolante fra il tumulto degli Achei che evita destramente i cavalli in corsa, ossequia Omero, va a bere con Aiace all’osteria dello <hi rend="italic">Scamandro Rosso</hi> e al terzo bicchiere di vino il cuore, di cui si devono vedere i palpiti, gli sbotta fuori dalla giacca e vola come un enorme pallone rosso sul golfo di Rapallo. In questo modo noi cinematografiamo i più segreti movimenti del genio.</p>
               <p>Ridicolizzeremo così le opere dei poeti passatisti, trasformando col massimo vantaggio del pubblico le poesie più nostalgicamente monotone e piagnucolose in spettacoli violenti, eccitanti ed esilarantissimi.</p>
               <p>3. <hi rend="bold">Simultaneità e compenetrazione</hi> di tempi e di luoghi diversi <hi rend="bold">cinematografate</hi>. Daremo nello stesso istante-quadro 2 o 3 visioni differenti l’una accanto all’altra.</p>
               <p>4. <hi rend="bold">Ricerche musicali cinematografate</hi> (dissonanze, accordi, sinfonie di gesti, fatti, colori, linee, ecc.).</p>
               <p>5. <hi rend="bold">Stati d’animo sceneggiati cinematografati</hi>.</p>
               <p>6. <hi rend="bold">Esercitazioni quotidiane per liberarsi dalla logica cinematografate</hi>.</p>
               <p>7. <hi rend="bold">Drammi d’oggetti cinematografati</hi>. (Oggetti animati, umanizzati, truccati, vestiti, passionalizzati, civilizzati, danzanti – oggetti tolti dal loro ambiente abituale e posti in una condizione anormale che, per contrasto, mette in risalto la loro stupefacente costruzione e vita non umana.)</p>
               <p>8. <hi rend="bold">Vetrine d’idee, d’avvenimenti, di tipi, d’oggetti, ecc. cinematografati.</hi>
               </p>
               <p>9. <hi rend="bold">Congressi, flirts, risse e matrimoni di smorfie, di mimiche, ecc. cinematografati.</hi> Esempio: un nasone che impone il silenzio a mille dita congressiste scampanellando un orecchio, mentre due baffi carabinieri arrestano un dente.</p>
               <p>10. <hi rend="bold">Ricostruzioni irreali del corpo umano cinematografate.</hi>
               </p>
               <p>11. <hi rend="bold">Drammi di sproporzioni cinematografate</hi> (un uomo che avendo sete tira fuori una minuscola cannuccia la quale si allunga ombelicalmente fino ad un lago e lo asciuga <hi rend="italic">di colpo</hi>).</p>
               <p>12. <hi rend="bold">Drammi potenziali e piani strategici di sentimenti cinematografati.</hi>
               </p>
               <p>13. <hi rend="bold">Equivalenze lineari plastiche, cromatiche, ecc.</hi>, di uomini, donne, avvenimenti, pensieri, musiche, sentimenti, pesi, odori, rumori <hi rend="bold">cinematografati</hi> (daremo con delle linee bianche su nero il ritmo interno e il ritmo fisico d’un marito che scopre sua moglie adultera e insegue l’amante – ritmo dell’anima e ritmo delle gambe).</p>
               <p>14. <hi rend="bold">Parole in libertà in movimento cinematografate</hi> (tavole sinottiche di valori lirici – drammi di lettere umanizzate o animalizzate – drammi ortografici – drammi tipografici – drammi geometrici – sensibilità numerica, ecc.)</p>
               <p>Pittura + scultura + dinamismo plastico + parole in libertà + intonarumori + architettura + teatro sintetico = Cinematografia futurista.</p>
               <p>
                  <hi rend="bold">Scomponiamo e ricomponiamo così l’Universo secondo i nostri meravigliosi capricci</hi>, per centuplicare la potenza del Genio creatore italiano e il suo predominio assoluto nel mondo.</p>
               <p>F. T. Marinetti</p>
            </div>
            <div type="div2" rend="P148">
               <head>Manifesto della danza futurista</head>
               <p>8 luglio 1917</p>
               <p>La danza ha sempre estratto dalla vita i suoi ritmi e le sue forme. Gli stupori e gli spaventi che agitarono l’umanità nascente davanti all’incomprensibile ed intricatissimo universo, si ritrovano nelle prime danze che dovevano naturalmente essere danze sacre.</p>
               <p>Le prime danze orientali pervase dal terrore religioso erano pantomime ritmate e simboliche che riproducevano ingenuamente, il movimento rotatorio degli astri. La «ronda» nasce così. I diversi passi e i gesti del prete cattolico nel celebrare la messa derivano da queste prime danze ed hanno lo stesso simbolo astronomico.</p>
               <p>Le danze cambodgiane e javanesi si distinguono per la loro eleganza architettonica e la loro regolarità matematica. Sono lenti bassorilievi in marcia.</p>
               <p>Le danze arabe e persiane sono invece lascive: impercettibili fremiti delle anche accompagnati da un battito monotono di mani o di tamburo; sussulti spasmodici e convulsioni isteriche della danza del ventre; enormi balzi furenti di danze sudanesi. Sono tutte variazioni sull’unico motivo di un uomo seduto a gambe incrociate e di una donna seminuda che con abili mosse cerca di persuaderlo all’atto d’amore.</p>
               <p>Morto e sepolto il glorioso balletto italiano, incominciarono in Europa stilizzazioni di danze selvagge, elegantizzazioni di danze esotiche e modernizzazioni di danze antiche. Pepe rosso parigino + cimiero + scudo + lancia + estasi davanti a idoli che non significano più nulla + ondulazioni di cosce montmartroises = anacronismo erotico passatista per forestieri.</p>
               <p>Prima della guerra, a Parigi si raffinavano le danze sud-americane: tango argentino spasmodico furente, <hi rend="italic">zamacueca</hi> del Chile, <hi rend="italic">maxixe</hi> brasiliana, <hi rend="italic">santafé</hi> del Paraguay. Quest’ultima danza descrive le evoluzioni galanti di un maschio ardente e audace intorno ad una femmina attirante e seduttrice che egli finalmente afferra con un balzo fulmineo e trascina con sé in un valzer vertiginoso.</p>
               <p>Molto interessante artisticamente il balletto russo organizzato dal Diaghilew, che modernizza i balli popolari russi con una meravigliosa fusione di musica e danza, penetrate l’una nell’altra, e dà allo spettatore un’espressione perfetta e originale della forza essenziale della razza.</p>
               <p>Col Nijnsky appare per la prima volta la geometria pura della danza liberata dalla mimica e senza l’eccitazione sessuale. Abbiamo la divinità, della muscolatura.</p>
               <p>Isadora Duncan crea la danza libera, senza preparazione mimica, trascurando la muscolatura e l’euritmia, per concedere tutto all’espressione passionale, all’ardore aereo dei passi. Ma essa in fondo non si propone che di intensificare, arricchire, modulare in mille modi diversi il ritmo di un corpo di donna che languidamente rifiuta, languidamente invoca, languidamente accetta e languidamente rimpiange il maschio donatore di felicità erotiche.</p>
               <p>Isadora Duncan, che io ebbi molte volte il piacere di ammirare nelle sue libere improvvisazioni fra i tendaggi di fumo madreperlaceo del suo atelier, quando danzava in libertà, spensieratamente, come si parla, si desidera, si ama, si piange, su una arietta qualsiasi, anche volgare, come quella di <hi rend="italic">Mariette, ma petite Mariette</hi> strimpellata su un pianoforte, non riesciva a dare che emozioni complicatissime di nostalgia disperata, di voluttà spasmodica e di giocondità, infantilmente femminile.</p>
               <p>Vi sono molti punti di contatto tra l’arte di Isadora Duncan e l’impressionismo pittorico, come pure tra l’arte del Nijnsky e le costruzioni di forme e di volumi di Cézanne.</p>
               <p>Così, naturalmente, sotto l’influenza delle ricerche cubiste e in particolar modo di Picasso, si creò una danza di volumi geometrizzati e indipendenti quasi dalla musica. La danza diventò un’arte autonoma, equivalente della musica. La danza non subiva più la musica, la rimpiazzava.</p>
               <p>Valentine de Saint-Point concepì una danza astratta e metafisica che doveva tradurre il pensiero puro senza sentimentalità e senza ardore sessuale. La sua <hi rend="italic">métachorie</hi> è costituita da poesie mimate e danzate. Disgraziatamente sono poesie passatiste che navigano nella vecchia sensibilità greca e medievale; astrazioni danzate ma statiche, aride, fredde e senza emozione. Perché privarsi dell’elemento vivificatore della mimica? Perché mettersi un elmo merovingio e velarsi gli occhi? La sensibilità di queste danze risulta monotona limitata elementare e tediosamente avvolta nella vecchia atmosfera assurda delle mitologie paurose che oggi non significano più nulla. Geometria fredda di pose che non hanno nulla a che fare con la grande sensibilità dinamica simultanea della vita moderna.</p>
               <p>Con intenti molto più moderni il Dalcroze ha creato una <hi rend="italic">ginnastica ritmica</hi> molto interessante, che limita però i suoi effetti alla igiene dei muscoli e alla descrizione dei lavori agresti.</p>
               <p>Noi futuristi preferiamo Loie-Füller e il <hi rend="italic">cake-walk</hi> dei negri (utilizzazione della luce elettrica e meccanicità).</p>
               <p>Bisogna superare le possibilità muscolari, e tendere nella danza a quell’ideale <hi rend="italic">corpo moltiplicato</hi> dal motore che noi abbiamo sognato da molto tempo. Bisogna imitare con i gesti i movimenti delle macchine; fare una corte assidua ai volanti, alle ruote, agli stantuffi; preparare così la fusione dell’uomo con la macchina, giungere al metallismo della danza futurista.</p>
               <p>La musica è fondamentalmente e incurabilmente passatista e perciò difficilmente utilizzabile nella danza futurista. Il rumore, essendo il risultato dello strofinamento o dell’urto di solidi, liquidi o gas in velocità, è diventato mediante l’onomatopeia uno degli elementi più dinamici della poesia futurista. Il rumore è il linguaggio della nuova vita umano-meccanica. La danza futurista sarà dunque accompagnata da <hi rend="italic">rumori organizzati</hi> e dall’orchestra degli intonarumori inventati da Luigi Russolo.</p>
               <p>La danza futurista sarà</p>
               <p rend="italic">disarmonica</p>
               <p rend="italic">sgarbata antigraziosa</p>
               <p rend="italic">asimmetrica</p>
               <p rend="italic">sintetica</p>
               <p rend="italic">dinamica</p>
               <p rend="italic">parolibera.</p>
               <p>In questa nostra epoca futurista, mentre più di venti milioni di uomini formano con le loro linee di battaglia una fantastica via lattea di stelle-shrapnels esplose che fascia la terra; mentre la Macchina e i Grandi Esplosivi, collaborando con la guerra hanno centuplicato la forza delle razze costringendole a dare il massimo rendimento di audacia, d’istinto e di resistenza muscolare, la danza futurista italiana non può avere altro scopo che immensificare l’eroismo, dominatore di metalli e fuso con le divine macchine di velocità e di guerra.</p>
               <p>Io traggo dunque le tre prime danze futuriste dai tre meccanismi di guerra: lo shrapnel, la mitragliatrice e l’aeroplano.</p>
               <div type="div3" rend="P270">
                  <head>Danza dello shrapnel</head>
                  <p>PRIMA PARTE</p>
                  <p>Voglio dare la fusione della montagna con la parabola dello shrapnel. La fusione della canzone umana carnale col rumore meccanico dello shrapnel. Dare la sintesi ideale della guerra: un alpino che canta spensierato sotto una volta ininterrotta di shrapnels.</p>
                  <p>1. <hi rend="italic">movimento</hi>. Con i piedi marcare il <hi rend="italic">tum-tum</hi> del proiettile che esce dalla bocca del cannone.</p>
                  <p>2. <hi rend="italic">movimento</hi>. Con le braccia aperte descrivere con velocità moderata la lunga parabola fischiante dello shrapnel che passa sulla testa del combattente quando esplode troppo in alto o dietro di lui. La danzatrice mostrerà un cartello stampato in azzurro: <hi rend="italic">Corto a destra</hi>.</p>
                  <p>3. <hi rend="italic">movimento</hi>. Con le mani (ornate di lunghissimi ditali argentei) alzate e aperte, molto in alto, dare l’esplosione argentea fiera beata dello shrapnel nel <hi rend="italic">paaaak</hi>. La danzatrice mostrerà un cartello stampato in azzurro: <hi rend="italic">Lungo a sinistra</hi>. Poi mostrerà un altro cartello stampato in argento: <hi rend="italic">Non scivolare sul ghiaccio. Sinovite</hi>.</p>
                  <p>4. <hi rend="italic">movimento</hi>. Con la vibrazione di tutto il corpo, le ondulazioni delle anche e i movimenti natatorii delle braccia, dare le ondate e il flusso e riflusso e i moti concentrici o eccentrici degli echi nei golfi, nelle rade e su i pendii delle montagne. La danzatrice mostrerà un cartello stampato in nero: <hi rend="italic">Corvée d’acqua</hi>; un altro cartello stampato in nero: <hi rend="italic">Corvée di rancio</hi>; un altro ancora stampato in nero: <hi rend="italic">I muli la posta</hi>.</p>
                  <p>5. <hi rend="italic">movimento</hi>. Con piccoli colpi saltellanti delle mani e una attitudine sospesa, estatica del corpo, esprimere la calma indifferente e sempre idilliaca della natura e il <hi rend="italic">cip-cip-cip</hi> degli uccelli. La danzatrice mostrerà un cartello stampato in caratteri disordinati: <hi rend="italic">300 metri allo scoperto</hi>. Poi un altro con in rosso: <hi rend="italic">15 gradi sotto zero, 800 metri rosso feroce soave</hi>.</p>
                  <p>SECONDA PARTE</p>
                  <p>6. <hi rend="italic">movimento</hi>. Passo lento, disinvolto e spensierato degli alpini che marciano cantando sotto le parabole successive e accanite degli shrapnels. La danzatrice accenderà una sigaretta mentre delle voci nascoste canteranno una delle tante canzoni di guerra:</p>
                  <p>il comandante del sesto alpini<lb/>incomincia a <hi rend="italic">sbombardar</hi>...</p>
                  <p>7. <hi rend="italic">movimento</hi>. L’ondulazione con la quale la danzatrice esprimerà questo canto di guerra sarà interrotta dal movimento 2. (parabola fischiante dello shrapnel).</p>
                  <p>8. <hi rend="italic">movimento</hi>. L’ondulazione con la quale la danzatrice continuerà ad esprimere il canto di guerra sarà interrotta dal movimento 3. (esplosione dello shrapnel in alto).</p>
                  <p>9. <hi rend="italic">movimento</hi>. L’ondulazione sarà interrotta dal movimento 4. (ondate degli echi).</p>
                  <p>10. <hi rend="italic">movimento</hi>. L’ondulazione sarà interrotta dal movimento 5. (<hi rend="italic">cip-cip-cip</hi> degli uccelli nella placidità della natura).</p>
               </div>
               <div type="div3" rend="P270">
                  <head>Danza della mitragliatrice</head>
                  <p>Voglio dare la carnalità italiana dell’urlo <hi rend="italic">Savoia!</hi> che si lacera e muore eroicamente a brandelli contro il laminatoio meccanico geometrico inesorabile del fuoco di mitragliatrice.</p>
                  <p>1. <hi rend="italic">movimento</hi>. Con i piedi (le braccia tese in avanti) dare il martellamento meccanico della mitragliatrice <hi rend="italic">tap-tap-tap-tap-tap</hi>. La danzatrice mostrerà con gesto rapido un cartello stampato in rosso: <hi rend="italic">nemico a 700 metri.</hi>
                  </p>
                  <p>2. <hi rend="italic">movimento</hi>. Con le mani arrotondate a coppa (una piena di rose bianche, l’altra piena di rose rosse) imitare lo sbocciare violento e continuo del fuoco fuori dalle canne della mitragliatrice. La danzatrice avrà fra le labbra una grande orchidea bianca e mostrerà un cartello stampato in rosso: <hi rend="italic">nemico a 500 metri</hi>.</p>
                  <p>3. <hi rend="italic">movimento</hi>. Con le braccia aperte descrivere il ventaglio girante e innaffiante dei proiettili.</p>
                  <p>4. <hi rend="italic">movimento</hi>. Lento girare del corpo, mentre i piedi martellano sul legno dell’impiantito.</p>
                  <p>5. <hi rend="italic">movimento</hi>. Accompagnare con slanci violenti del corpo in avanti il grido di <hi rend="italic">Savoiaaaaaa!</hi>
                  </p>
                  <p>6. <hi rend="italic">movimento</hi>. La danzatrice, carponi, imiterà la forma della mitragliatrice, nera-argentea sotto la sua cintura-nastro di cartucce. Il braccio teso in avanti agiterà febbrilmente l’orchidea bianca e rossa come una canna durante lo sparo.</p>
               </div>
               <div type="div3" rend="P270">
                  <head>Danza dell’aviatrice</head>
                  <p>La danzatrice danzerà sopra una grande carta geografica violentemente colorata (4 metri quadrati) sulla quale saranno indicati a grandi caratteri visibilissimi le montagne, i boschi, i fiumi, le geometrie delle campagne, i grandi nodi stradali delle città, il mare.</p>
                  <p>La danzatrice deve formare una palpitazione continua di veli azzurri. Sul petto, a guisa di fiore, una grande elica di celluloide che per la sua natura stessa vibrerà ad ogni movimento del corpo. Il viso bianchissimo sotto un cappello bianco in forma di monoplano.</p>
                  <p>1. <hi rend="italic">movimento</hi>. La danzatrice, pancia a terra, sul tappeto-carta geografica simulerà con sussulti e ondeggiamenti del corpo i tentativi successivi che fa un aeroplano per sollevarsi. Poi avanzerà carponi e ad un tratto balzerà in piedi, le braccia aperte, il corpo ritto ma tutto agitato da fremiti.</p>
                  <p>2. <hi rend="italic">movimento</hi>. La danzatrice, sempre ritta, agiterà un cartello stampato in azzurro: <hi rend="italic">300 metri – 3 vortici – salire</hi>. Poi, subito dopo, un secondo cartello: <hi rend="italic">600 metri – evitare montagna</hi>.</p>
                  <p>3. <hi rend="italic">movimento</hi>. La danzatrice accumulerà molte stoffe verdi per simulare una montagna verde, poi la scavalcherà con un salto. Riapparirà diritta, braccia aperte, tutta vibrante.</p>
                  <p>4. <hi rend="italic">movimento</hi>. La danzatrice, tutta vibrante, agiterà davanti a sé, in alto, un grande sole di cartone dorato e farà un giro velocissimo, fingendo d’inseguirlo (frenetico meccanico spasmodico).</p>
                  <p>5. <hi rend="italic">movimento</hi>. Con dei <hi rend="italic">rumori organizzati</hi> imitare la pioggia e i sibili del vento e con continue interruzioni della luce elettrica imitare i lampi. Intanto la danzatrice solleverà un telaio ricoperto di carta velina rossa in forma di nuvola al tramonto e lo sfonderà attraversandolo con un salto agile (lento a grandi ondate malinconiche).</p>
                  <p>6. <hi rend="italic">movimento</hi>. La danzatrice agiterà davanti a sé un altro telaio ricoperto di carta velina blu-scuro, forma e colore di notte stellata. La danzatrice lo attraverserà, sfondandolo. Poi cospargerà il suolo intorno a sé di stelle d’oro (allegro ironico spensierato).</p>
                  <p>F. T. Marinetti</p>
               </div>
            </div>
            <div type="div2" rend="P148">
               <head>Manifesto del partito futurista italiano</head>
               <p>1. Il partito politico futurista che noi fondiamo oggi vuole una Italia libera forte, non più sottomessa al suo grande Passato, al forestiero troppo amato e ai preti troppo tollerati: una Italia fuori tutela, assolutamente padrona di tutte le sue energie e tesa verso il suo grande avvenire.</p>
               <p>2. L’Italia, unico sovrano. Nazionalismo rivoluzionario per la libertà, il benessere, il miglioramento fisico e intellettuale, la forza, il progresso, la grandezza e l’orgoglio di tutto il popolo italiano.</p>
               <p>3. Educazione patriottica del proletariato. Lotta contro l’analfabetismo. Viabilità. Costruzione di nuove strade e ferrovie. Scuole laiche elementari obbligatorie con sanzioni penali. Abolizione di molte Università inutili e dell’insegnamento classico. Insegnamento tecnico obbligatorio nelle officine. Ginnastica obbligatoria con sanzioni penali. Educazione all’aria aperta, sportiva e militare, scuole di coraggio e d’Italianità.</p>
               <p>4. Trasformazione del Parlamento mediante un’equa partecipazione di industriali, di agricoltori, di ingegneri e di commercianti al Governo del Paese. Il limite minimo di età per la deputazione sarà ridotto a 22 anni. Un minimo di deputati avvocati (sempre opportunisti) e un minimo di deputati professori (sempre retrogradi). Un parlamento sgombro di rammolliti e di canaglie. Abolizione del Senato.</p>
               <p>Se questo Parlamento razionale e pratico non dà buoni risultati, lo aboliremo per giungere ad un Governo tecnico senza parlamento, un Governo composto di 20 tecnici eletti mediante suffragio universale.</p>
               <p>Rimpiazzeremo il Senato con una Assemblea di controllo composta di 20 giovani non ancora trentenni eletti mediante suffragio universale. Invece di un Parlamento di oratori incompetenti e di dotti invalidi, <hi rend="italic">moderato</hi> da un Senato di moribondi, avremo un governo di 20 tecnici <hi rend="italic">eccitato</hi> da una assemblea di giovani non ancora trentenni.</p>
               <p>Partecipazione eguale di tutti i cittadini italiani al Governo. Suffragio universale uguale e diretto a tutti i cittadini uomini e donne. Scrutinio di lista a larga base. Rappresentanza proporzionale.</p>
               <p>5. Sostituire all’attuale anticlericalismo rettorico e quietista un anticlericalismo d’azione, violento e reciso, per sgombrare l’Italia e Roma dal suo medioevo teocratico che potrà scegliere una terra adatta ove morire lentamente.</p>
               <p>Il nostro anticlericalismo intransigentissimo e integrale, costituisce la base del nostro programma politico, non ammette mezzi termini né transazioni, esige nettamente l’espulsione.</p>
               <p>Il nostro anticlericalismo vuole liberare l’Italia dalle chiese, dai preti, dai frati, dalle monache, dalle madonne, dai ceri e dalle campane.</p>
               <p rend="center">(<hi rend="italic">Censura</hi>)</p>
               <p>Unica religione, l’Italia di domani. Per lei noi ci battiamo e forse morremo senza curarci delle forme di governo destinate necessariamente a seguire il medioevo teocratico e religioso nella sua fatale caduta.</p>
               <p>6. Abolizione dell’autorizzazione maritale. Divorzio facile. Svalutazione graduale del matrimonio per l’avvento graduale del libero amore e del figlio di Stato.</p>
               <p>7. Mantenere l’esercito e la marina in efficienza fino allo smembramento dell’impero austro-ungarico. Poi, diminuire gli effettivi al minimo, preparando invece numerosissimi quadri di ufficiali con rapide istruzioni. Esempio: duecentomila uomini con sessantamila ufficiali, la cui istruzione può essere suddivisa in quattro corsi trimestrali ogni anno. Educazione militare e sportiva nelle scuole. Preparazione di una completa mobilitazione industriale (armi e munizioni) da realizzarsi in caso di guerra contemporaneamente alla mobilitazione militare. Tutti pronti, con la minore spesa, per una eventuale guerra o una eventuale rivoluzione.</p>
               <p>Bisogna portare la nostra guerra alla sua vittoria totale, cioè allo smembramento dell’impero austro-ungarico, e alla sicurezza dei nostri naturali confini di terra e di mare, senza di che non potremmo avere le mani libere per sgombrare, pulire, rinnovare e ingigantire l’Italia.</p>
               <p>Abolire il patriottismo commemorativo, la monumentomania e ogni ingerenza passatista dello Stato nell’arte.</p>
               <p>8. Preparazione della futura socializzazione delle terre con un vasto demanio mediante la proprietà delle Opere Pie, degli Enti Pubblici e con la espropriazione di tutte le terre incolte e mal coltivate. Energica tassazione dei beni ereditarî e limitazione di gradi successorî.</p>
               <p>Sistema tributario fondato sulla imposta diretta e progressiva con accertamento integrale. Libertà di sciopero, di riunione, di organizzazione, di stampa. Trasformazione ed epurazione della Polizia. Abolizione della Polizia politica. Abolizione dell’intervento dell’esercito per ristabilire l’ordine.</p>
               <p>Giustizia gratuita e giudice elettivo. I minimi salari elevati in rapporto alle necessità della esistenza. Massimo legale di 8 ore di lavoro. Parificazione ad eguale lavoro delle mercedi femminili con le mercedi maschili. Leggi eque nel contratto di lavoro individuale e collettivo. Trasformazione della Beneficenza in assistenza e previdenza sociale. Pensioni operaie.</p>
               <p>Sequestro dei due terzi di tutte le sostanze guadagnate con forniture di guerra.</p>
               <p>9. Costituzione di un patrimonio agrario dei combattenti. Occorre acquistare una determinata quantità della proprietà terriera d’Italia, pagandola a prezzi da fissarsi con criterî speciali, e darla, con le debite cautele e riserve ai combattenti, o, in caso di loro soccombenza, alle famiglie superstiti.</p>
               <p>Al pagamento delle terre così acquistate deve provvedere la nazione intera, senza distinzione di classe, ma con distinzione progressiva di posizione finanziaria, con elargizioni volontarie e con imposte.</p>
               <p>Il pagamento delle terre occorrenti potrebbe estinguersi entro cinquant’anni dallo spossessamento, in modo che il contributo della Nazione, sotto forma di elargizioni o di imposta, sarebbe minimo. Rientrino, se ve ne sono, nel patrimonio agrario dei combattenti, le terre espropriate per debito d’imposta.</p>
               <p>Tutti i lavoratori manuali che avranno prestato servizio militare nelle zone delle operazioni dovranno essere inscritti per cura dello Stato nella «Cassa Nazionale di previdenza per la invalidità e la vecchiaia degli operai» a far data dal primo giorno del loro effettivo servizio. Lo Stato dovrà pagare i contributi annuali per tutta la durata della guerra. L’iscrizione dei militari combattenti alla «Cassa Nazionale» avverrà d’ufficio, sarà posta a carico dello Stato per tutto il periodo corrispondente al servizio militare, e produrrà un onere continuativo a carico degli interessati per tutto il resto della loro vita.</p>
               <p>L’assegno congiunto alla concessione di medaglie al valor militare sarà triplicato. – Il limite di età stabilito nei corsi sarà prolungato per i reduci della zona delle operazioni di un tempo equivalente alla durata della guerra. – Ai reduci della zona delle operazioni, quando ottengano un pubblico impiego, saranno computati il servizio militare e le campagne agli effetti dell’anzianità e della pensione, provvedendo lo Stato, quando ne sia il caso, ai versamenti alla Cassa Pensioni per il tempo passato dal militare sotto le armi. – Per dieci anni dopo la guerra le amministrazioni dovranno alternare concorsi liberi con concorsi esclusivamente riservati ai reduci della zona delle operazioni ed ai mutilati di guerra fisicamente suscettibili del servizio richiesto.</p>
               <p>10. Industrializzazione e modernizzazione delle città morte che vivono tuttora del loro passato. Svalutazione della pericolosa e aleatoria industria del forestiero.</p>
               <p>Sviluppo della marina mercantile e della navigazione fluviale. Canalizzazione delle acque e bonifiche delle terre malariche. Mettere in valore tutte le forze e le ricchezze del paese. Frenare l’emigrazione. Nazionalizzare e utilizzare tutte le acque e tutte le miniere. Concederne lo sfruttamento a enti pubblici locali. Agevolazioni all’industria e all’agricoltura cooperative. Difesa dei consumatori.</p>
               <p>11. Riforma radicale della Burocrazia divenuta oggi fine a sé stessa e Stato nello Stato. Sviluppare per questo le autonomie regionali e comunali. Decentramento regionale delle attribuzioni amministrative e relativi controlli. Per fare di ogni amministrazione uno strumento agile e pratico, diminuire di due terzi gli impiegati raddoppiando gli stipendi dei Capi-servizio e rendendo difficili ma non teorici i concorsi. Dare ai Capi-servizio la responsabilità diretta e il conseguente obbligo di alleggerire e semplificare tutto. Abolire l’immonda anzianità, in tutte le amministrazioni, nella carriera diplomatica e in tutti i rami della vita nazionale. Premiazione diretta dell’ingegno pratico e semplificatore negli impieghi. Svalutazione dei diplomi accademici e incoraggiamento con premî della iniziativa commerciale e industriale. Principio elettivo nelle cariche maggiori. Organizzazione semplificata a tipo industriale nei rami esecutivi.</p>
               <p>Il partito politico futurista che noi fondiamo oggi, e che organizzeremo dopo la guerra, sarà nettamente distinto dal movimento artistico futurista. Questo continuerà nella sua opera di svecchiamento e rafforzamento del genio creatore italiano. Il movimento artistico futurista, avanguardia della sensibilità artistica italiana, è necessariamente sempre in anticipo sulla lenta sensibilità del popolo. Rimane perciò una avanguardia spesso incompresa e spesso osteggiata dalla maggioranza che non può intendere le sue scoperte stupefacenti, la brutalità delle sue espressioni polemiche e gli slanci temerari delle sue intuizioni.</p>
               <p>Il partito politico futurista invece intuisce i bisogni presenti e interpreta esattamente la coscienza di tutta la razza nel suo igienico slancio rivoluzionario. Potranno aderire al partito politico futurista tutti gli italiani, uomini e donne d’ogni classe e d’ogni età, anche se negati a qualsiasi concetto artistico e letterario.</p>
               <p>Questo programma politico segna la nascita del partito politico futurista invocato da tutti gli italiani che si battono oggi per una più giovane Italia liberata dal peso del passato e dallo straniero.</p>
               <p>Sosterremo questo programma politico con la violenza e il coraggio futurista che hanno caratterizzato sin qui il nostro movimento nei teatri e nelle piazze. Tutti sanno in Italia e all’estero ciò che noi intendiamo per violenza e coraggio.</p>
               <p>F. T. Marinetti</p>
            </div>
            <div type="div2" rend="P148">
               <head>Il Tattilismo</head>
               <p>Letto al Théâtre de l’Œuvre (Parigi),<lb/>all’Esposizione mondiale d’Arte Moderna (Ginevra),<lb/>e pubblicato da «Comœdia» in gennaio 1921</p>
               <p>Punto e a capo.</p>
               <p>Il Futurismo, da noi fondato a Milano nel 1909, diede al mondo l’odio del Museo, delle Accademie e del Sentimentalismo, l’Arte-azione, la difesa della gioventù contro tutti i senilismi, la glorificazione del genio novatore, illogico e pazzo, la sensibilità artistica del meccanicismo, della velocità, del Teatro di Varietà e delle compenetrazioni simultanee della vita moderna, le parole in libertà, il dinamismo plastico, gl’intonarumori, il teatro sintetico. Il Futurismo raddoppia oggi il suo sforzo creatore.</p>
               <p>Nell’estate scorsa, ad Antignano, là dove la via Amerigo Vespucci, scopritore d’Americhe, s’incurva costeggiando il mare, inventai il Tattilismo. Sulle officine occupate dagli operai garrivano bandiere rosse.</p>
               <p>Ero nudo nell’acqua di seta, lacerata dagli scogli, forbici coltelli rasoi schiumosi, fra i materassi d’alghe impregnate di iodio. Ero nudo nel mare di flessibile acciaio, che aveva una respirazione virile e feconda. Bevevo alla coppa del mare piena di genio fino all’orlo. Il sole con le sue lunghe fiamme torrefacenti vulcanizzava il mio corpo e bullonava la chiglia della mia fronte ricca di vele.</p>
               <p>Una ragazza del popolo, che aveva odore di sale e di pietra calda, guardò sorridendo la mia prima tavola tattile:</p>
               <p>— Si diverte a fare delle barchette!</p>
               <p>Io le risposi</p>
               <p>— Sì, costruisco un’imbarcazione che porterà lo spirito umano verso paraggi sconosciuti.</p>
               <p>Ecco le mie riflessioni di nuotatore:</p>
               <p>La maggioranza più rozza e più elementare degli uomini è uscita dalla grande guerra coll’unica preoccupazione di conquistare un maggior benessere materiale.</p>
               <p>La minoranza, composta di artisti e di pensatori, sensibili e raffinati, manifesta invece i sintomi di un male profondo e misterioso che è probabilmente una conseguenza del grande sforzo tragico che la guerra impose all’umanità.</p>
               <p>Questo male ha per sintomi una svogliatezza triste, una nevrastenia troppo femminile, un pessimismo senza speranza, una indecisione febbrile d’istinti smarriti e una mancanza assoluta di volontà.</p>
               <p>La maggioranza più rozza e più elementare degli uomini si slancia tumultuosamente alla conquista rivoluzionaria del paradiso comunista e dà l’assalto finale al problema della felicità, con la convinzione di risolverlo soddisfacendo tutti i bisogni e tutti gli appetiti materiali.</p>
               <p>La minoranza intellettuale disprezza ironicamente questo tentativo affannoso, e non gustando più le gioie antiche della Religione, dell’Arte e dell’Amore, che costituivano i suoi privilegi e i suoi rifugi, intenta un crudele processo alla Vita, di cui non sa più godere, e si abbandona ai pessimismi rari, alle inversioni sessuali e ai paradisi artificiali della cocaina, dell’oppio, dell’etere, ecc.</p>
               <p>Quella maggioranza e questa minoranza, denunciano il Progresso, la Civiltà, le Forze meccaniche della Velocità della Comodità dell’Igiene, il Futurismo, insomma, come responsabili delle loro sventure passate, presenti e future.</p>
               <p>Quasi tutti propongono un ritorno alla vita selvaggia, contemplativa, lenta, solitaria, lungi dalle città aborrite.</p>
               <p>Quanto a noi futuristi, che affrontiamo coraggiosamente il dramma spasimoso del dopoguerra, siamo favorevoli a tutti gli assalti rivoluzionari che la maggioranza tenterà. Ma alla minoranza degli artisti e dei pensatori, gridiamo a gran voce:</p>
               <p>– La Vita ha sempre ragione! I paradisi artificiali coi quali pretendete di assassinarla sono vani. Cessate di sognare un ritorno assurdo alla vita selvaggia. Guardatevi dal condannare le forze superiori della Società e le meraviglie della velocità. Guarite piuttosto la malattia del dopo-guerra, dando all’umanità nuove gioie nutrienti. Invece di distruggere le agglomerazioni umane, bisogna perfezionarle. Intensificate le comunicazioni e le fusioni degli esseri umani. Distruggete le distanze e le barriere che li separano nell’amore e nell’amicizia. Date la pienezza e la bellezza totale a queste due manifestazioni essenziali della vita: l’Amore e l’Amicizia.</p>
               <p>Nelle mie osservazioni attente e antitradizionali di tutti i fenomeni erotici e sentimentali che uniscono i due sessi, e dei fenomeni non meno complessi dell’amicizia, ho compreso che gli esseri umani si parlano colla bocca e cogli occhi, ma non giungono ad una vera sincerità, data l’insensibilità della pelle, che è tuttora una mediocre conduttrice del pensiero.</p>
               <p>Mentre gli occhi e le voci si comunicano le loro essenze, i tatti di due individui non si comunicano quasi nulla nei loro urti, intrecci o sfregamenti.</p>
               <p>Da ciò, la necessità di trasformare la stretta di mano, il bacio e l’accoppiamento in trasmissioni continue del pensiero.</p>
               <p>Ho cominciato col sottoporre il mio tatto ad una cura intensiva, localizzando i fenomeni confusi della volontà e del pensiero su diversi punti del mio corpo e particolarmente sul palmo delle mani. Questa educazione è lenta, ma facile, e tutti i corpi sani possono dare, mediante questa educazione, risultati sorprendenti e precisi.</p>
               <p>Invece, le sensibilità malate, che traggono la loro eccitabilità e la loro perfezione apparente dalla debolezza stessa del corpo, giungeranno alla grande virtù tattile meno facilmente, senza continuità e senza sicurezza.</p>
               <p>Ho creato una prima scala educativa del tatto, che è nello stesso tempo una scala di valori tattili pel Tattilismo, o Arte del tatto.</p>
               <p rend="bold">Prima scala, piana, con 4 categorie di tatti diversi</p>
               <table rend="frame" xml:id="Table4">  
                  <row>
                     <cell rend="italic">Prima categoria:</cell> 
                     <cell>
                        <p>tatto sicurissimo, astratto, freddo.</p> 
                        <p>Carta vetrata,</p> 
                        <p>Carta argentata.</p>
                     </cell>
                  </row> 
                  <row>
                     <cell rend="italic">Seconda categoria:</cell> 
                     <cell>
                        <p>tatto senza calore, persuasivo, ragionante.</p> 
                        <p>Seta liscia,</p> 
                        <p>Crespo di seta.</p>
                     </cell>
                  </row> 
                  <row>
                     <cell rend="italic">Terza categoria:</cell> 
                     <cell>
                        <p>eccitante, tiepido, nostalgico.</p> 
                        <p>Velluto, Lana dei Pirenei,</p> 
                        <p>Lana,</p> 
                        <p>Crespo di seta-lana.</p>
                     </cell>
                  </row> 
                  <row>
                     <cell rend="italic">Quarta categoria:</cell> 
                     <cell>
                        <p>quasi irritante, caldo, volitivo.</p> 
                        <p>Seta granulosa,</p> 
                        <p>Seta intrecciata,</p> 
                        <p>Stoffa spugnosa.</p>
                     </cell>
                  </row>
               </table>
               <p rend="bold">Seconda scala, di volumi</p>
               <table rend="frame" xml:id="Table5">  
                  <row>
                     <cell rend="italic">Quinta categoria:</cell> 
                     <cell>
                        <p>morbido, caldo, umano.</p> 
                        <p>Pelle scamosciata,</p> 
                        <p>Pelo di cavallo o di cane,</p> 
                        <p>Capelli e peli umani,</p> 
                        <p>Marabù.</p>
                     </cell>
                  </row>
               </table>
               <table rend="frame" xml:id="Table6">  
                  <row>
                     <cell cols="2" rend="italic">Sesta categoria:caldo, sensuale, spiritoso, affettuoso. – Questa categoria ha due rami:</cell> 
                  </row> 
                  <row>
                     <cell>
                        <p>Ferro ruvido,</p> 
                        <p>Spazzola leggera,</p> 
                        <p>Spugna,</p> 
                        <p>Spazzola di ferro.</p>
                     </cell> 
                     <cell>
                        <p>
                           <hi rend="italic">Peluche</hi>,</p> 
                        <p rend="start">Peluria della carne<lb/>o della pesca,</p> 
                        <p>Peluria d’uccello.</p>
                     </cell>
                  </row>
               </table>
               <p>Mediante questa distinzione di valori tattili, ho creato:</p>
               <p rend="bold">1. Le tavole tattili semplici</p>
               <p>che presenterò al pubblico nelle nostre <hi rend="italic">contattilazioni</hi> o conferenze sull’Arte del tatto.</p>
               <p>Ho disposto in sapienti combinazioni armoniche o antitetiche i diversi valori tattili catalogati precedentemente.</p>
               <p rend="bold">2. Tavole tattili astratte o suggestive (Viaggi di mani)</p>
               <p>Queste tavole tattili hanno delle disposizioni di valori tattili che permettono alle mani di vagare su di esse seguendo tracce colorate e realizzando così uno svolgersi di sensazioni suggestive, il cui ritmo a volta a volta languido, cadenzato o tumultuoso, è regolato da indicazioni precise.</p>
               <p>Una di queste tavole tattili astratte realizzate da me e che ha per titolo: <hi rend="italic">Sudan-Parigi</hi>, contiene nella parte <hi rend="italic">Sudan</hi> dei valori tattili rozzi, untuosi, ruvidi, pungenti, brucianti (stoffa spugnosa, spugna, carta vetrata, lana, spazzola, spazzola di ferro); nella parte <hi rend="italic">Mare</hi>, valori tattili sdrucciolevoli, metallici, freschi (carta argentata); nella parte <hi rend="italic">Parigi</hi>, valori tattili morbidi, delicatissimi, carezzevoli, caldi e freddi ad un tempo (seta, velluto, piume, piumini).</p>
               <p rend="bold">3. Tavole tattili per sessi diversi</p>
               <p>In queste tavole tattili, la disposizione dei valori tattili permette alle mani di un uomo e di una donna, accordate fra loro, di seguire e valutare insieme il loro viaggio tattile.</p>
               <p>Queste tavole tattili sono svariatissime, e il piacere che danno si arricchisce d’inatteso, nell’emulazione di due sensibilità rivali, che si sforzeranno di sentir meglio e di spiegar meglio le loro sensazioni concorrenti.</p>
               <p>Queste tavole tattili sono destinate a sostituire l’abbrutente giuoco degli scacchi.</p>
               <p rend="bold">4. Cuscini tattili</p>
               <p rend="bold">5. Divani tattili</p>
               <p rend="bold">6. Letti tattili</p>
               <p rend="bold">7. Camicie e vestiti tattili</p>
               <p rend="bold">8. Camere tattili</p>
               <p>In queste camere tattili avremo pavimenti e muri formati da grandi tavole tattili. Valori tattili di specchi, acque correnti, pietre, metalli, spazzole, fili leggermente elettrizzati, marmi, velluti, tappeti che daranno ai piedi nudi dei danzatori e delle danzatrici un piacere variato.</p>
               <p rend="bold">9. Vie tattili</p>
               <p rend="bold">10. Teatri tattili</p>
               <p>Avremo dei teatri predisposti pel Tattilismo. Gli spettatori seduti appoggeranno le mani su dei lunghi nastri tattili che scorreranno, producendo delle sensazioni tattili con ritmi differenti. Questi nastri tattili potranno anche essere disposti su piccole ruote giranti, con accompagnamenti di musica e di luci.</p>
               <p rend="bold">11. Tavole tattili per improvvisazioni parolibere</p>
               <p>Il tattilista esprimerà ad alta voce le diverse sensazioni tattili che gli saranno date dal viaggio delle sue mani. La sua improvvisazione sarà parolibera, ossia liberata da ogni ritmo, prosodia e sintassi, improvvisazione essenziale e sintetica e quanto meno umana possibile.</p>
               <p>Il tattilista improvvisatore potrà aver bendati gli occhi, ma è preferibile avvolgerlo nel fascio di raggi d’un proiettore. Si benderanno gli occhi ai nuovi iniziati che non hanno ancora educato la loro sensibilità tattile.</p>
               <p>Quanto ai veri tattilisti, la piena luce d’un proiettore è preferibile, poiché l’oscurità produce l’inconveniente di concentrare troppo la sensibilità in una astrazione eccessiva.</p>
               <p rend="bold">EDUCAZIONE DEL TATTO</p>
               <p>
                  <hi rend="bold">1.</hi> Bisognerà tenere inguantate le mani per molti giorni, durante i quali il cervello si sforzerà di condensare in esse i desideri di sensazioni tattili diverse.</p>
               <p>
                  <hi rend="bold">2.</hi> Nuotare sott’acqua, nel mare, cercando di distinguere tattilisticamente le correnti intrecciate e le diverse temperature.</p>
               <p>
                  <hi rend="bold">3.</hi> Enumerare e riconoscere ogni sera, in un’oscurità assoluta, tutti gli oggetti che sono nella camera da letto. Appunto col dedicarmi a questo esercizio nel sotterraneo buio di una trincea di Gorizia, nel 1917, io feci i miei primi esperimenti tattili.</p>
               <p>Non ebbi mai la pretesa d’inventare la sensibilità tattile, che già si manifestò in forme geniali nella <hi rend="italic">Jongleuse</hi> e negli <hi rend="italic">Horsnature</hi> di Rachilde. Altri scrittori ed artisti ebbero il presentimento del Tattilismo. Esiste inoltre da molto tempo un’arte del tatto plastico. Il mio grande amico Boccioni, pittore e scultore futurista, sentiva tattilisticamente, quando creava nel 1911 il suo insieme plastico <hi rend="italic">Fusione di una testa e di una finestra</hi>, con materiali assolutamente opposti come peso e valore tattile: ferro, porcellana e capelli di donna.</p>
               <p>Il Tattilismo creato da me è un’arte nettamente separata dalle arti plastiche. Non ha nulla a che fare, nulla da guadagnare e tutto da perdere con la pittura o la scultura.</p>
               <p>Bisogna evitare quanto più sia possibile, nelle tavole tattili, la varietà dei colori, che si presta ad impressioni plastiche. I pittori e gli scultori, che tendono naturalmente a subordinare i valori tattili ai valori visuali, potranno difficilmente creare delle tavole tattili significative. Il Tattilismo mi sembra particolarmente riservato ai giovani poeti, ai pianisti, ai dattilografi, e a tutti i temperamenti erotici raffinati e potenti.</p>
               <p>II Tattilismo, nondimeno, deve evitare non solo la collaborazione delle arti plastiche, ma anche l’erotomania morbosa. Deve avere per scopo le armonie tattili, semplicemente, e collaborare indirettamente a perfezionare le comunicazioni spirituali fra gli esseri umani, attraverso l’epidermide. La distinzione dei cinque sensi è arbitraria e un giorno si potranno certamente scoprire e catalogare numerosi altri sensi. Il Tattilismo favorirà questa scoperta.</p>
               <p>F. T. Marinetti, Francesco Cangiullo</p>
            </div>
            <div type="div2" rend="P148">
               <head>Il teatro della sorpresa</head>
               <p>(<hi rend="italic">Teatro sintetico Fisicofollia Parole in libertà sceneggiate<lb/>Declamazione dinamica e sinottica Teatro-giornale<lb/>Teatro-galleria di quadri Discussioni improvvisate di strumenti<lb/>musicali, ecc.</hi>)</p>
               <p>Milano, 11 ottobre 1921</p>
               <p>Abbiamo glorificato e rinnovato il <hi rend="italic">Teatro di Varietà</hi>. Abbiamo nel <hi rend="italic">Teatro Sintetico</hi> distrutto le preoccupazioni di tecnica, verosimiglianza, logica continuata e preparazione graduata.</p>
               <p>Abbiamo nel <hi rend="italic">Teatro Sintetico</hi> creato le nuovissime miscele di serio e di comico, di personaggi reali e irreali, le compenetrazioni e le simultaneità di tempo e di spazio, i drammi d’oggetti e le dissonanze, le immagini sceneggiate, le vetrine d’idee e di gesti. Se oggi esiste un giovane teatro italiano con miscele serio-comiche-grottesche, personaggi irreali in ambienti reali, simultaneità e compenetrazioni di tempo e spazio, lo si deve al nostro <hi rend="italic">Teatro Sintetico</hi>.</p>
               <p>Oggi noi imponiamo al teatro un altro balzo in avanti. Il nostro <hi rend="italic">Teatro della Sorpresa</hi> si propone di esilarare sorprendendo, con tutti i mezzi, fatti idee contrasti non ancora portati da noi sul palcoscenico, accozzi divertenti non ancora sfruttati da noi, e capaci di scuotere giocondamente la sensibilità umana.</p>
               <p>Abbiamo più volte dichiarato che elemento essenziale dell’arte è la sorpresa, che l’opera d’arte è autonoma, assomiglia soltanto a sé stessa e perciò appare come un prodigio. Infatti, <hi rend="italic">La primavera</hi> di Botticelli – come molti altri capolavori – aveva al suo apparire, oltre ai valori diversi di composizione, ritmi, volumi e colori, il valore essenziale della sua originalità sorprendente. La nostra conoscenza di questo quadro, i plagi e le imitazioni che suscitò, hanno distrutto oggi questo valore di sorpresa. Ciò dimostra come il culto delle opere passate (ammirate, imitate e plagiate) sia, oltre che pernicioso ai nuovi ingegni creatori, vano e assurdo, dato che si può oggi ammirare, imitare e plagiare soltanto una parte di quelle opere.</p>
               <p>Raffaello, avendo scelto per un suo affresco una parete di una sala del Vaticano già decorata qualche anno prima dal pennello del Sodoma, fece raschiare da quella parete l’opera meravigliosa di questo pittore, e l’affrescò, in omaggio al proprio orgoglio creatore e pensando che il valore principale di un’opera d’arte è costituito dalla sua apparizione sorprendente.</p>
               <p>Perciò diamo una importanza assoluta al valore di sorpresa. Tanto più che dopo tanti secoli pieni di opere geniali, le quali (ognuna al suo apparire) sorpresero, oggi è difficilissimo sorprendere.</p>
               <p>Nel <hi rend="italic">Teatro della Sorpresa</hi>, la pietra della <hi rend="italic">trovata</hi> che l’autore lancia dev’essere tale da:</p>
               <p>1. Colpire di sorpresa gioconda la sensibilità del pubblico, in pieno.</p>
               <p>2. Suggerire una continuità di altre idee comicissime a guisa di acqua schizzata lontano, di cerchi concentrici di acqua o di echi ripercossi.</p>
               <p>3. Provocare nel pubblico parole e atti assolutamente impreveduti, perché ogni <hi rend="italic">sorpresa</hi> partorisca nuove sorprese in platea, nei palchi e nella città la sera stessa, il giorno dopo, all’infinito.</p>
               <p>Allenando lo spirito, italiano alla massima elasticità con tutte le sue ginnastiche spirituali extra-logiche, il <hi rend="italic">Teatro della Sorpresa</hi> vuole strappare la gioventù italiana alla monotona, funerea, abbrutente ossessione politica.</p>
               <p>Concludendo: Il <hi rend="italic">Teatro della Sorpresa</hi> contiene oltre a tutte le fisicofollie di un caffè-concerto futurista con partecipazione di ginnasti, atleti, illusionisti, eccentrici, prestigiatori, oltre al <hi rend="italic">Teatro Sintetico</hi>, anche un <hi rend="italic">Teatro-giornale</hi> del movimento futurista e un <hi rend="italic">Teatro-galleria</hi> di plastica, e anche declamazioni dinamiche e sinottiche di parole in libertà compenetrate di danze, poemi paroliberi sceneggiati, discussioni musicali improvvisate tra pianoforti, tra pianoforte e canto, libere improvvisazioni dell’orchestra, ecc.</p>
               <p>Il <hi rend="italic">Teatro Sintetico</hi> (creato da Marinetti, Settimelli, Cangiullo, Buzzi, Mario Carli, Folgore, Pratella, Jannelli, Nannetti, Remo Chiti, Mario Dessy, Balla, Volt, Depero, Rognoni, Soggetti, Masnata, Vasati, Alfonso Dolce) è stato imposto vittoriosamente in Italia dalle Compagnie Berti, Ninchi, Zoncada, Tumiati, Mateldi, Petrolini, Luciano Molinari; a Parigi e a Ginevra dalla Società avanguardista <hi rend="italic">Art et Liberté</hi>; a Praga dalla Compagnia czecoslovacca del Teatro Svandovo.</p>
               <p>Il nostro <hi rend="italic">Teatro della Sorpresa</hi> è stato rappresentato e imposto dalla Compagnia Futurista De Angelis ai pubblici di Napoli, Palermo, Roma, Firenze, Genova, Torino, Milano, i quali furono – secondo l’espressione di un quotidiano poco favorevole, «Il Giorno», <hi rend="italic">spaventosamente allegri</hi>. A Roma, i passatisti furono straordinariamente insolenti e furono legnati da Marinetti, da Cangiullo e dai fratelli Fornari. È leggendario il calcio che il pittore Totò Fornari incuneò nel cervello posteriore di un passatista salito sul palcoscenico per riprendere un suo argomento vegetale. Con quel calcio a sorpresa, il pittore Fornari infornò nel palco il passatista.</p>
               <p>Il <hi rend="italic">Teatro della Sorpresa</hi> espose a Napoli i quadri del pittore futurista Pasqualino Cangiullo; a Roma, i quadri del pittore futurista Totò Fornari, presentati alla ribalta dal pittore Balla; a Firenze, i quadri del pittore futurista Marasco; a Milano, i quadri del pittore futurista Bernini.</p>
               <p>Il <hi rend="italic">Teatro della Sorpresa</hi> impose le discussioni fra pianoforti improvvisatori e pianoforte e violoncello inventate dai musicisti futuristi Aldo Mantia, Mario Bartoccini, Vittorio Mortari, Franco Baldi.</p>
               <p>F. T. Marinetti</p>
            </div>
            <div type="div2" rend="P148">
               <head>Dopo il teatro sintetico<lb/>e il teatro a sorpresa,<lb/>noi inventiamo il teatro antipsicologico astratto di puri elementi e il teatro tattile</head>
               <p>Tutto l’attuale teatro giovane italiano, che ha giustamente scopato via il teatro verista e il teatro dannunziano, sarebbe un teatro futurista se non fosse ingombro di psicologismo e di filosofismo. Questo giovane teatro italiano non avrebbe mai osato le audaci compenetrazioni di reale e irreale, di serio e grottesco, le sue simultaneità di realtà e visione, le sue scene di oggetti inanimati, se il nostro Teatro Sintetico futurista non avesse imposto tutto ciò alle folle italiane.</p>
               <p>Il pubblico che applaude ora il nuovo dramma di Pirandel1o, applaude anche la sua trovata futurista che consiste nel far partecipare il pubblico all’azione del dramma. Il pubblico si ricordi che questa trovata è dovuta ai futuristi.</p>
               <p>Questa precedenza d’invenzione nel teatro, nell’operetta e nel <hi rend="italic">music-hall</hi> fu constatata dalla critica parigina, inglese, berlinese, americana, e recentemente in un articolo di fondo del quotidiano «Comoedia» di Parigi, in cui Gustave Fréjaville scrisse «F. T. Marinetti, parlando sulla montagna, ha fatto sentire dieci anni fa tante verità che oggi si impongono con la forza dell’evidenza».</p>
               <p>Il <hi rend="italic">Teatro Sintetico</hi> (creato da Marinetti e Settimelli) è stato imposto vittoriosamente in Italia dalle Compagnie Berti, Ninchi, Zoncada, Tumiati, Mateldi, Petrolini, Luciano Molinari; a Parigi e a Ginevra dalla Società avanguardista «Art et Action»; a Praga dalla Compagnia czecoslovacca del Teatro Svandovo.</p>
               <p>Il <hi rend="italic">Teatro della Sorpresa</hi>, creato da Marinetti e Cangiullo, è stato imposto dalla Compagnia Futurista De Angelis ai pubblici di Napoli, Palermo, Roma, Firenze, Genova, Torino, Milano, ecc.</p>
               <p>Il Teatro futurista sintetico e della Sorpresa, rappresentato e pubblicato in tutte le lingue, commentato da innumerevoli giornali, ha influenzato tutti gli attori drammatici e tutti gli ambienti teatrali.</p>
               <p>Il successo di <hi rend="italic">Sei personaggi in cerca d’autore</hi>, di Pirandello (che contiene, accanto a lungaggini filosofiche e psicologiche ultra-passatiste, delle scene d’oggetti inanimati tipicamente futuriste), dimostra come il pubblico accetti con entusiasmo il Futurismo nelle sue forme moderate. D’altra parte si deve al Futurismo italiano e ai futuristi Balla, Prampolini, Depero la rivoluzione scenografica del teatro russo. Lo constata Luigi Chiarelli in un articolo del «Corriere Italiano»:</p>
               <p>Gli scenografi russi derivano quasi tutti dai nostri futuristi, ché in Russia il verbo Marinetti è sempre in grande onore; e l’interpretazione spirituale delle opere, per quanto si riferisce agli ambienti, risente spesso degli arditi tentativi di luce psicologica compiuti da Anton Giulio Bragaglia, il quale da parecchi anni, sebbene sprovvisto di mezzi adeguati, lavora in Italia al rinnovamento della messa in scena. Anche le derivazioni del Teatro del Colore del rimpianto Ricciardi sono, in Russia, sensibili. Il Tairoff, del teatro Kamerny, valendosi di messe in scena di Alessandra Exter, tenta di dar voga al teatralismo, seguendo anch’egli però i manifesti dei futuristi italiani; le sue scene ballano con gli attori, come nel balletto <hi rend="italic">Il Cabaret epilettico</hi> di Bragaglia e Marinetti.</p>
               <p>Nel 1911 io ed Emilio Settimelli abbiamo ideato una rivoluzione totale del teatro. Le nostre idee assolutamente opposte a quelle imperanti sui palcoscenici d’Italia e dell’Estero ci spinsero alla distruzione di tutti i canoni e di tutti i divieti per giungere a un teatro libero e finalmente aperto a tutte le nuove libertà spirituali.</p>
               <p>Dovunque si lavorava a perfezionamenti scenici, ma nulla si era tentato per rinnovare i motivi drammatici</p>
               <p>Ibsen, Maeterlinck, Andreieff, Paul Claudel, Bernard Shaw non pensarono mai di giungere a una vera sintesi, liberandosi dalla tecnica che implica prolissità, analisi meticolosa, lungaggine preparatoria. Davanti alle opere di questi autori, il pubblico è nell’atteggiamento riluttante d’un crocchio di sfaccendati che sorseggiano la loro angoscia e la loro pietà spiando la lentissima agonia di un cavallo caduto sul selciato. L’applauso-singhiozzo, che scoppia finalmente, libera lo stomaco del pubblico da tutto il tempo indigesto che ha ingurgitato. Ogni atto equivale a dovere aspettare pazientemente in anticamera che il ministro (colpo di scena: bacio, revolverata, parola rivelatrice, ecc.) vi riceva. Tutto questo teatro passatista o semifuturista, invece di sintetizzare fatti e idee nel minor numero di parole e gesti, distrusse bestialmente la varietà di luoghi (fonte di stupore e di dinamismo), insaccando molti paesaggi, piazze, strade, nell’unico salame di una camera.</p>
               <p>Abbiamo nel <hi rend="italic">Teatro Sintetico</hi> distrutto le preoccupazioni di tecnica, verosimiglianza, logica continuata e preparazione graduata.</p>
               <p>Abbiamo nel <hi rend="italic">Teatro Sintetico</hi> rinnovato motivi drammatici, creando le nuovissime miscele di serio e di comico, di personaggi reali e irreali, le compenetrazioni e le simultaneità di tempo e di spazio, i drammi d’oggetti, le dissonanze, le immagini sceneggiate, le vetrine d’idee e di gesti. Se oggi esiste un giovane teatro italiano con miscele serio-comiche-grottesche, personaggi irreali in ambienti reali, simultaneità e compenetrazione di tempo e spazio, lo si deve al nostro <hi rend="italic">Teatro Sintetico</hi>.</p>
               <p>Il <hi rend="italic">Teatro della Sorpresa</hi> si propone di esilarare sorprendendo, con tutti i mezzi, fatti, idee, contrasti non ancora portati da noi sul palcoscenico, accozzi divertenti non ancora sfruttati da noi, e capaci di scuotere giocondamente la sensibilità umana. Per noi elemento essenziale dell’arte è la sorpresa, l’opera d’arte è autonoma; assomiglia soltanto a se stessa e perciò appare come un prodigio. Infatti, <hi rend="italic">La primavera</hi> di Botticelli – come molti altri capolavori – aveva al suo apparire, oltre ai valori diversi di composizione, ritmi, volumi e colori, il valore essenziale della sua originalità sorprendente. La nostra conoscenza di questo quadro, i plagi e le imitazioni che suscitò, hanno distrutto oggi questo valore di sorpresa. Ciò dimostra come il culto delle opere passate (ammirate, imitate e plagiate) sia, oltre che pernicioso ai nuovi ingegni creatori, vano e assurdo, dato che si può oggi ammirare, imitare e plagiare soltanto una parte di quelle opere.</p>
               <p>Raffaello, avendo scelto per un suo affresco una parete di una sala del Vaticano, già decorata qualche anno prima dal pennello del Sodoma, fece raschiare da quella parete l’opera meravigliosa di questo pittore, e l’affrescò, in omaggio al proprio orgoglio creatore e pensando che il valore principale di un’opera d’arte è costituito dalla sua apparizione sorprendente.</p>
               <p>Perciò diamo una importanza assoluta al valore di sorpresa. Tanto più che dopo tanti secoli pieni di opere geniali, le quali (ognuna al suo apparire) sorpresero, oggi è difficilissimo sorprendere.</p>
               <p>Nel <hi rend="italic">Teatro della Sorpresa</hi>, la pietra della <hi rend="italic">trovata</hi> che l’autore lancia dev’essere tale da: 1° Colpire di sorpresa gioconda la sensibilità del pubblico, in pieno. 2° Suggerire una continuità di altre idee comicissime a guisa di acqua schizzata lontano, di cerchi concentrici di acqua o di echi ripercossi. 3° Provocare nel pubblico parole e atti assolutamente impreveduti, perché ogni <hi rend="italic">sorpresa</hi> partorisca nuove sorprese in platea, nei palchi e nella città la sera stessa, il giorno dopo, all’infinito.</p>
               <p>Ora credo urgente combattere nel teatro lo psicologismo nelle sue diverse forme</p>
               <p>1. Psicologismo scientifico-documentario passatista.</p>
               <p>2. Psicologismo semi-futurista alla parigina, frammentario, effeminato, ambiguo,(Proust).</p>
               <p>3. Psicologismo italiano che camuffa di Futurismo le sue analisi massicce, avvocatesche, pesanti, funerarie, moraliste, professorali, pedanti, con relativi decrepiti amletismi: «Essere o non essere; vivere, sognare» e dialoghi filosofici senza sintesi plastica né movimento.</p>
               <p>Questi psicologismi sono tutti e tre ugualmente analitici, lunghi, opachi, senza lirismo, monotoni, tediosi, deprimenti, e anti-italiani, cioè contrarî alle belle qualità liriche spiritose esplosive improvvisatrici alate coloratissime della nostra razza.</p>
               <p>Perciò abbiamo creato due nuove forme di teatro (rappresentate nella <hi rend="italic">tournée</hi> del Nuovo Teatro Futurista in diciotto città italiane):</p>
               <p>1. La sintesi astratta alogica di elementi puri che presenta al pubblico senza psicologia le forze della vita in movimento. La sintesi astratta è una combinazione alogica e sorprendente di blocchi di sensazioni tipiche.</p>
               <p>2. La sintesi tattile muscolare sportiva meccanica senza psicologia.</p>
               <p>F. T. Marinetti</p>
            </div>
            <div type="div2" rend="P148">
               <head>Tattilismo</head>
               <div type="div3" rend="P171">
                  <head>I.</head>
                  <p>Nel gennaio 1921 io presentavo al pubblico intellettuale parigino, riunito nella sala del Théâtre de l’Oeuvre, le mie tavole tattili, primi saggi di un’arte tattile ideata da me, fondata sulla combinazione armoniosa di valori tattili. Da quella conferenza clamorosa ad oggi, le mie ricerche e i miei tentativi si sono intensificati.</p>
                  <p>Prima di esporli ai lettori, credo opportuno informarli delle origini di questa mia invenzione.</p>
                  <p>Nella letteratura e nella plastica, esiste da molto tempo una sensibilità tattile. Il mio grande amico Boccioni, pittore e scultore futurista, sentiva già tattilisticamente quando creava nel 1911 il suo insieme plastico <hi rend="italic">Fusione di una testa e di una finestra</hi> con materiali assolutamente opposti come peso e valore tattile: ferro, porcellana, creta e capelli di donna. Questo complesso plastico, mi diceva, è fatto per essere non soltanto visto, ma anche palpato. Una notte dell’inverno 1917, scendevo tastoni nel sotterraneo buio di una batteria di bombarde per raggiungere senza candela il mio giaciglio. Mi preoccupavo di non urtare ma urtavo baionette, gavette e teste di soldati dormenti. Mi coricai, ma non dormii, ossessionato dalle sensazioni tattili che avevo provate e catalogate. Quella notte per la prima volta pensai ad un’arte tattile.</p>
                  <p>Nell’estate 1920, ad Antignano, là dove la via Amerigo Vespucci scopritore di Americhe s’incurva costeggiando il mare, creai la prima tavola tattile.</p>
                  <p>Sulle officine occupate dagli operai garrivano bandiere rosse.</p>
                  <p>Ero nudo nell’acqua di seta, lacerata dagli scogli, forbici coltelli rasoi schiumosi, fra i materassi d’alghe impregnate di iodio. Ero nudo nel mare di flessibile acciaio, che aveva una respirazione virile e feconda. Bevevo alla coppa del mare piena di genio fino all’orlo. Il sole con le sue lunghe fiamme torrefacenti vulcanizzava il mio corpo e bullonava la chiglia della mia fronte ricca di vele.</p>
                  <p>Una ragazza del popolo, che aveva odore di sale e di pietra calda, guardò sorridendo la mia prima tavola tattile:</p>
                  <p>— Si diverte a fare delle barchette!</p>
                  <p>Io le risposi:</p>
                  <p>— Sì, costruisco un’imbarcazione che porterà lo spirito umano verso paraggi sconosciuti.</p>
                  <p>Però le difficoltà erano enormi. Occorreva procedere a una educazione del mio tatto. Localizzavo a forza di volontà i fenomeni confusi del pensiero e dell’immaginazione sui diversi punti del mio corpo. Notai che i corpi sani possono dare, mediante questa educazione, risultati sorprendenti e precisi.</p>
                  <p>Invece, le sensibilità malate, che traggono la loro eccitabilità e la loro perfezione apparente dalla debolezza stessa del corpo, giungono alla grande virtù tattile meno facilmente, senza continuità e senza sicurezza.</p>
                  <p>Fra le diverse esperienze, trovai preferibili le tre seguenti</p>
                  <p>1. tenere inguantate le mani per molti giorni, durante i quali il cervello si sforzerà di condensare in esse i desideri di sensazioni tattili diverse;</p>
                  <p>2. nuotare sott’acqua nel mare, cercando di distinguere tattilisticamente le correnti intrecciate e le diverse temperature;</p>
                  <p>3. enumerare e riconoscere ogni sera, in un’oscurità assoluta, tutti gli oggetti che sono nella camera da letto.</p>
                  <p>Creai così una prima scala educativa del tatto, che è nello stesso tempo una scala di valori tattili pel Tattilismo, o Arte del tatto.</p>
                  <p>
                     <hi rend="italic">Prima scala, piana, con 4 categorie di tatti diversi</hi>. – Prima categoria: tatto sicurissimo, astratto, freddo. Carta vetrata. Carta argentata.</p>
                  <p>Seconda categoria: tatto senza colore, persuasivo, ragionante. Seta liscia. Crespo di seta.</p>
                  <p>Terza categoria: eccitante, tiepido, nostalgico. Velluto. Lana dei Pirenei. Lana. Crespo di seta-lana.</p>
                  <p>Quarta categoria: quasi irritante, caldo, volitivo. Seta granulosa. Seta intrecciata. Stoffa spugnosa.</p>
                  <p>
                     <hi rend="italic">Seconda scala di volumi</hi>. – Quinta categoria: morbido, caldo, umano. Pelle scamosciata. Pelo di cavallo o di cane. Capelli e peli umani. Marabù.</p>
                  <p>Sesta categoria: caldo, sensuale, spiritoso, affettuoso.</p>
                  <p>Questa categoria ha due rami: Ferro ruvido. Spazzola leggera. Spugna. Spazzola di ferro. Peluche. Peluria della carne o della pesca. Peluria d’uccello.</p>
                  <p>Dopo avere a lungo concentrato la mia attenzione sulle sensazioni che le mie mani provavano nell’accarezzare queste scale di valori tattili, le misi brutalmente da parte, e rapidamente a colpi d’intuito creai la prima tavola tattile astratta suggestiva, che ha per titolo <hi rend="italic">Sudan-Parigi</hi>. Questa tavola porta nella parte <hi rend="italic">Sudan</hi>: stoffa spugnosa, carta vetrata, lana, spazzola di setole e spazzola di ferro.</p>
                  <p>(<hi rend="italic">Valori tattili rozzi, untuosi, ruvidi, pungenti, brucianti, che evocano nello spirito del palpatore visioni africane</hi>.)</p>
                  <p>Nella parte <hi rend="italic">mare</hi>, la tavola porta diversi tipi di carte argentate. (<hi rend="italic">Valori tattili sdrucciolevoli, metallici, freschi, elastici, marini.</hi>)</p>
                  <p>Nella parte <hi rend="italic">Parigi</hi>, la tavola porta sete, amoerro, velluto, piume e piumini. (<hi rend="italic">Valori tattili morbidi delicatissimi caldi e freddi ad un tempo, artificiali, civilizzati</hi>.)</p>
                  <p>Quest’arte tattile, ancora embrionale, è nettamente separata dalle arti plastiche. Non ha nulla a che fare con la pittura o con la scultura.</p>
                  <p>Bisogna evitare quanto più sia possibile, nelle tavole tattili, la varietà dei colori, che si presta ad impressioni plastiche. I pittori e gli scultori, che tendono naturalmente a subordinare i valori tattili ai valori visuali, potranno difficilmente creare delle tavole tattili significative. Il Tattilismo mi sembra particolarmente riservato ai giovani poeti, ai pianisti, ai dattilografi, e a tutti i temperamenti erotici raffinati e potenti.</p>
                  <p>Il Tattilismo, nondimeno, deve evitare non solo la collaborazione delle arti plastiche, ma anche l’erotomania morbosa. Deve avere per scopo le armonie tattili, semplicemente, e collaborare indirettamente a perfezionare le comunicazioni spirituali fra gli esseri umani, attraverso l’epidermide.</p>
                  <p>La distinzione dei cinque sensi è arbitraria. Si possono oggi scoprire e catalogare numerosi altri sensi. Il Tattilismo favorisce questa scoperta.</p>
               </div>
               <div type="div3" rend="P171">
                  <head>II.<lb/>
                     <hi rend="bold">Alla scoperta di nuovi sensi</hi>
                  </head>
                  <p>Supponete che il Sole esca dalla sua orbita e dimentichi la Terra! Tenebre. Incespicare degli uomini. Terrore. Poi, nascita di una vaga sicurezza, e assestamento. Precauzioni delle epidermidi. Vita tastoni. Dopo aver tentato di creare nuove luci artificiali, gli uomini si adattano alle tenebre. Ammirano gli animali nictalopi. Dilatazione delle pupille umane, che percepiscono la tenue quantità di luce che le tenebre contengono. Si accumula l’attenzione nel nervo ottico.</p>
                  <p>Nasce un senso visivo alla punta delle dita.</p>
                  <p>Si sviluppa l’interscopia, e alcuni già possono vedere dentro il loro corpo. Altri scorgono nebbiosamente l’interno dei corpi vicini. Sentono tutti che la vista, l’olfatto, l’udito, il tatto e il palato sono le modificazioni di un solo senso attivissimo: il tatto, scisso in diversi modi e localizzato in diversi punti.</p>
                  <p>Occorrono altre localizzazioni. Ecco: l’epigastro vede. Le ginocchia vedono. I gomiti vedono. Tutti ammirano le variazioni di velocità che differenziano la luce dal suono.</p>
                  <p>Poteva nascere così spontaneamente la nuova arte: il Tattilismo che noi abbiamo creato invece con un atto di capriccio-fede-volontà futurista.</p>
                  <p>Siamo convinti che il Tattilismo renderà grandi servizi pratici, col preparare buoni chirurghi dalle mani veggenti e coll’offrire nuovi modi di educare i deficienti.</p>
                  <p>Il futurista Balla dichiara che mediante il Tattilismo ognuno può rigodere con freschezza e sorpresa assoluta le sensazioni della sua vita passata, che non potrebbe rigodere con uguale sorpresa mediante la musica né mediante la pittura.</p>
                  <p>Esatto. Ma noi andiamo più lontano.</p>
                  <p>Conosciamo le ipotesi sull’essenza della materia. Attraverso quella probantissima ipotesi che considera la materia come una armonia di sistemi elettronici, siamo giunti a negare la distinzione tra spirito e materia.</p>
                  <p>Quando noi palpando un pezzo di ferro dichiariamo: questo è del ferro, ci appaghiamo di una parola e nulla più. Tra ferro e mano avviene un conflitto di forza-pensieri-sentimenti precoscienti. Forse vi è più pensiero alla punta delle dita e nel ferro, che non nel cervello che ha l’orgoglio di osservare il fenomeno.</p>
                  <p>Col Tattilismo ci proponiamo di penetrare meglio e fuori dai metodi scientifici la vera essenza della materia. </p>
                  <p rend="italic">Sensi non ancora precisati</p>
                  <p>I cinque sensi già noti, definiti e studiati più o meno scolasticamente sono delle localizzazioni più o meno arbitrarie di quel confuso assieme di sensi intrecciati che costituisce le forze tipiche della macchina umana.</p>
                  <p>Credo che queste forze possano essere meglio osservate sulle frontiere epidermiche del nostro corpo. Do per questo il nome di Tattilismo all’assieme dei sensi non ancora precisati.</p>
                  <p>Mi propongo di precisarne un certo numero:</p>
                  <p>1. <hi rend="italic">Senso dell’equilibrio assurdo</hi>. Oltre al senso dell’equilibrio meccanico, caratteristico del corpo umano, e spiegabile con le leggi meccaniche, esiste un misterioso equilibrio assurdo, cioè una riserva non cosciente di equilibrio che interviene quando l’equilibrio meccanico è rotto.</p>
                  <p>I corridori, i giuocatori di foot-ball, i boxeurs, i lottatori, conoscono questo equilibrio assurdo che talvolta interviene e li salva da una caduta meccanicamente logica. – Si può osservare questo equilibrio assurdo nei massimi sforzi dei cavalli da traino.</p>
                  <p>2. <hi rend="italic">Senso dell’orientamento aviatorio</hi>. Questo senso va definendosi collo sviluppo dell’aviazione. Vi sono aviatori capaci di orientarsi senza bussola nella nebbia più fitta.</p>
                  <p>3. <hi rend="italic">Senso tattile a distanza</hi>. Lo si chiama presentimento. Sarebbe meglio chiamarlo pre-sensazione: – parlare di una persona o cosa, e vederla comparire poco dopo; gridare prima di avere urtato, nel buio, un corpo resistente.</p>
                  <p>4. <hi rend="italic">Senso delle spalle</hi>. Questo senso tattile a distanza è indubbiamente localizzato nelle spalle. L’uomo che è specialmente premunito nella parte anteriore (occhi, mani, unghie) ha nelle spalle un senso più o meno sviluppato che avverte l’avvicinarsi di una persona amica o nemica. Si sviluppa, questo senso, particolarmente nei ladri e in genere in tutti gli esseri minacciati di arresto o di morte.</p>
                  <p>Questo senso diventa senso della groppa, negli animali, e specialmente nei felini. Da studiarsi sul gatto in una camera buia.</p>
                  <p>5. <hi rend="italic">Senso tattile dell’identità fisica</hi>. Questo senso non si può studiare che nei rari momenti in cui, per effetto di un’eccesiva stanchezza fisica o di un intorpidimento dovuto al sonno, esso si sfascia.</p>
                  <p>6. <hi rend="italic">Senso del bersaglio</hi>, o mirino del fucile umano. Punto estremo di una linea ideale che seguono necessariamente i nostri cazzotti in una lotta.</p>
                  <p>7. <hi rend="italic">Senso musicale</hi> o tempismo fisiologico. Punto di contatto tra la nostra pelle e l’infinito-tempo-spazio che ci avvolge. Lo si può chiamare anche senso del ritmo corporale. Questo senso si sforza di armonizzare il nostro corpo col ritmo della terra e col ritmo planetario. Questo tempismo lo si avverte talvolta in una lotta, quando illogicamente si sente venuto il momento di scatenare un pugno. Anche nella discesa precipitata da un’alta montagna.</p>
                  <p>8. <hi rend="italic">Senso della superfatica-forza</hi>. Una fatica eccessiva genera una nuova forza. Lo notano gli artisti creatori alle punte estreme dei loro sforzi cerebrali.</p>
                  <p>9. <hi rend="italic">Senso fisico della velocità</hi>. Senso corporale che misura le diverse rotture dell’atmosfera attraversata.</p>
                  <p>10. <hi rend="italic">Senso-tatto del livello</hi>. È rivelato dal malessere che un oratore prova talvolta nelle gambe e nei piedi mentre cammina su una ribalta troppo alta.</p>
                  <p>11. <hi rend="italic">Senso-tatto chirurgico</hi>. Talvolta il chirurgo che per la prima volta visita un ammalato e gli trova una febbre altissima non ne trae apprensione eccessiva, poiché sente che quella febbre è abituale.</p>
                  <p>12. <hi rend="italic">Senso carnale materno</hi>. Dramma di forze benefiche che si svolge fra le mani della madre e le guance del suo figlio dichiarato inguaribile dalla scienza.</p>
                  <p rend="italic">Nuove tavole tattili</p>
                  <p rend="italic">Ritratto fisio-psico-tattile di Marinetti</p>
                  <p>
                     <hi rend="italic">Blocco centrale generatore</hi>. Ruvidità di elemento, rotondità senza rudezza, potenza morbidezza al centro che svela la sensibilità dell’essere. (Spazzola mista di calore = aspirazioni nella vita. Blocco di roccia e legno = potenzialità massima. Spugna = porosità all’ambiente.)</p>
                  <p>
                     <hi rend="italic">Scivolamento in ritmo levigato. Creazioni sicure</hi>. (Lamine argentate). Con dolore e rudezza e animalità nel piano; impossibilità di fermarsi (carta-vetro-pelo ruvido).</p>
                  <p>
                     <hi rend="italic">Vitalità</hi>. Muscoli scattanti, nudi (gomma naturale). Muscoli teneri (gomma felpata). Muscoli umani (gomma coperta di pelle). Muscoli tesi verso l’assoluto (gomma fasciata d’argento).</p>
                  <p>
                     <hi rend="italic">Volontà tagliente d’innovatore</hi>. (Elemento che ferisce per differenziarsi = pietra acuminata.)</p>
                  <p>
                     <hi rend="italic">Creazione</hi>. Ponti nell’azzurro e salti nello spazio. Morbidezza su fili e curve che avvolgono lo spazio (lamina di metallo coperta a tratti, a zig-zag.)</p>
                  <p>
                     <hi rend="italic">Sprofondamento nel dolore</hi>. (Taglio aspro della lamina, contorsione nella scesa, e attrazione.)</p>
                  <p>
                     <hi rend="italic">Abbandono verso tenerezza, amore, umanità, dolcezza</hi>. (Zone calde di stoffe – pelle sempre meno ruvida – velluto – in giri concentrici al nucleo calore di piume) [pausa].</p>
                  <p>
                     <hi rend="italic">Slancio verso l’infinito con forza perpendicolare</hi>. (Lamina d’acciaio rivestita di argento nell’ultima parte.)</p>
                  <p rend="italic">Tavola tattile di paesaggio arido</p>
                  <p>Partendo da un’altura semiarida (spazzola normale), si scende in zona ruvida viva con intensità laceranti (pinastri con rovi), poi in zona aspra (spazzola dura) zona vegetale-umana quasi spenta e madida dal grigiore atmosferico (alghe secche, sughero).</p>
                  <p>Una irritazione improvvisa (grattugia), dopo di che si ricade nella sintesi delle sensazioni tattili precedenti, diventate quasi astratte, sempre più vaghe (su carte-vetro di diverso grado, paglia ed erbe ruvide disposte a fasce simmetriche).</p>
                  <p rend="italic">Tavola tattile astratta della conseguente nostalgia di morbidezze-calore</p>
                  <p>La tavola tattile precedente si lega a questa mediante la cartavetro, che dalla sintesi di sensazioni astratte vaghe passa alla noia (zona vasta di carte-vetro sulle quali le mani devono indugiare).</p>
                  <p>
                     <hi rend="italic">Ribellione della sensibilità</hi> (spazzola dura e roccia liscia) che crea ruvidezze ammorbidite (grattugia coperta di seta stoffa spugna) scivolando (pelle) su una nostalgia progressiva di morbidezze volumi (seta e lana imbottita, pelle rigonfia, lana calda ondulata) fino a zone di calore materno (lana dei Pirenei) calore amoroso (raso di lana e seta) tenerezza (piume velluto seta) fino a un <hi rend="italic">riposo astratto</hi> levigato, frigido.</p>
                  <p rend="italic">Tavola tattile astratta di volontà dinamica aggressiva</p>
                  <p>Dal riposo si passa nel centro alla volontà consolidata in masse lanciate (cuoio curvo – cilindro di legno – parallelepipedo di legno – cilindretto di pietra levigata) poi velocità accelerata e balzante su ostacoli e attriti senza e con binari (grosso birillo, blocchi ottagonali di legno, ponte di sughero).</p>
                  <p>
                     <hi rend="italic">Ondate pure di velocità striscianti, meno striscianti, aeree </hi>(ponte di metallo, palle girevoli di legno, cilindro liscio di legno, ponte sul vuoto di metallo fasciato di stoffa).</p>
                  <p>
                     <hi rend="italic">Piano aereo liscio di volo</hi> (carta argento).</p>
                  <p rend="italic">Nuove esperienze tattili</p>
                  <p>Il futurista Maga propone per le esperienze tattili:</p>
                  <p>1. una scatola a molti scompartimenti disuguali da empire con materie diverse di colore diverso;</p>
                  <p>2. un rosario di pallottoline di sostanze diverse, infilate a distanze disuguali. Le mani si allenerebbero così a distinguere nel buio: marmo, ferro, corallo, polenta, pasta, tabacco, ecc.;</p>
                  <p>3. ritratti di persone composti di stoffe affini ai loro diversi temperamenti. Un uomo cinico e duro, con pelle di elefante. Un uomo forte e intelligente, con nervi di bue. Un uomo seducente e grazioso, con velluto seta sulle guance e foglie di rosa negli occhi.</p>
                  <p>Tutte queste ricerche ci conducono ancor più lontano, senza riposarci mai. Presenterò nel primo Congresso futurista italiano a Milano il 23 novembre le nuove ricerche sul Tatto fatte da Charles Henry, direttore del Laboratoire de Phisiologie des Sensations de la Sorbonne.</p>
                  <p>F. T. Marinetti</p>
               </div>
            </div>
            <div type="div2" rend="P148">
               <head>Introduzione a<lb/>«I nuovi poeti futuristi»</head>
               <p>Le prefazioni che i letterati passatisti illustri scrivono per i libri dei giovani <hi rend="italic">debuttanti</hi> sono dettate dal desiderio di liberarsi da una richiesta fastidiosa, quasi mai ispirate dalla volontà di rivelare al pubblico un nuovo ingegno.</p>
               <p>Il loro egoismo pauroso vede in tutti i giovani dei pericolosissimi concorrenti.</p>
               <p>Le loro prefazioni sono inevitabilmente prefazioni forzate di libri mediocri o prefazioni tiepide che scoraggiano il lettore.</p>
               <p>Compiango i giovani che sognano di ornare il loro primo libro con simili impiastri.</p>
               <p>Conoscete voi una prefazione di Carducci, Pascoli, Verga, D’Annunzio, che abbia rivelato un giovane geniale? No. Questi illustri letterati si sono sempre infischiati dei giovani.</p>
               <p>L’Italia riconoscerà fra qualche anno che soltanto noi futuristi abbiamo voluto e saputo centuplicare il genio artistico della nostra razza, rivelando, sostenendo e glorificando i giovani.</p>
               <p>La ferma sicurezza di poter creare instancabilmente del nuovo ha annientata in noi qualsiasi paura egoistica di concorrenza.</p>
               <p>Io ho scritto poche prefazioni, ma le mie prefazioni orali di presentazione o conferenze, furono numerose. Nessuna dettata da opportunismo o da preghiere insistenti. Tutte clamorose. Tutte decisive, per l’intensa luce che hanno proiettato sui nuovi ingegni.</p>
               <p>Ho preferito sempre le conferenze alle prefazioni scritte, perché più efficaci nel suscitare polemiche.</p>
               <p>I nuovi ingegni da me scoperti formano oggi la gloria della nuova letteratura e della nuova arte italiana. Con prefazioni orali e declamazioni io mostrai all’Italia, diciotto anni fa, Giosuè Borsi, premiato da me nel primo concorso di «Poesia».</p>
               <p>Con innumerevoli conferenze e declamazioni, contro tutti i fischi dei detrattori e tutti gli scetticismi della stampa quotidiana, io rivelai più tardi Cavacchioli, Buzzi, Folgore, Govoni, Palazzeschi, Boccioni, Russolo, Carrà, Severini, Auro D’Alba, Armando Mazza, Sant’Elia, Jannelli, Bragaglia, Dessy, Marchi, Cangiullo, Depero, Steiner, Fiozzi, Vasari, Nicastro, Azari, Cantarelli, Bonomi, Cannonieri.</p>
               <p>Cito coloro che prima delle mie Conferenze e declamazioni battagliere non erano noti poiché alla notorietà di molti altri, come Balla, Pratella, Settimelli, Mario Carli e Prampolini ho semplicemente collaborato.</p>
               <p>Vent’anni fa, più di cento mie conferenze e declamazioni sulla poesia simbolista e decadente francese fecero conoscere all’Italia i capolavori di Baudelaire, Mallarmé, Verlaine, Rimbaud, Regnier, Moreas, Verhaeren, Claudel, Gustave Kahn, Laforgue, Paul Fort, Vielé Griffin, Jammes, Maeterlinck.</p>
               <p>Fondai «Poesia», rivista internazionale, che, prima fra tutti i fogli d’Italia, portò il nome e le poesie di Paul Claudel, accanto alle prime poesie di Buzzi, Cavacchioli, Folgore, Palazzeschi, Gozzano.</p>
               <p>Nasceva così il movimento futurista, con un largo e frenetico amore per l’arte nuova e per i molti ingegni lirici italiani soffocati dallo scetticismo misoneista. Nasceva il movimento futurista antiscuola, anti-accademia, che doveva sgomberare l’Italia dal passatismo ruderomane, dal professoralismo pessimista, e preparare l’attuale rinascenza italiana.</p>
               <p>Una conoscenza anche sommaria degli ingegni da me rivelati, tanto diversi l’uno dall’altro, dimostra che non si può oggi parlare di <hi rend="italic">Accademia futurista</hi> senza essere nella più impudente malafede.</p>
               <p>Alla morte del mio grande amico Boccioni, denigrato in vita e glorificato dopo la sua rassicurante sepoltura, mi sono convinto che in Italia ci sono pochi imbecilli, ma moltissime canaglie. Queste intuiscono talvolta la presenza di un nuovo ingegno. Ma subito addosso, con materassi, trappole, palate di terra, dileggi, ironie e gas asfissianti di silenzio. Se muore, eccole tutte a tavola sul suo cadavere da misurare, commentare, sfruttare culturalmente.</p>
               <p>Noi futuristi continuiamo imperterriti la nostra opera di demolizione, sgombero di macerie, impianti elettrici spirituali, per ingigantire il genio creatore italiano rivelandone tutte le più diverse, le più opposte manifestazioni.</p>
               <p>Il volume <hi rend="italic">I poeti futuristi</hi> pubblicato e lanciato da me l’1l luglio 1912, e giunto al 42° migliaio, rivelò al mondo i poeti futuristi Altomare, Betuda, Buzzi, Cardile, Carrieri, Cavacchioli, Auro D’Alba, Folgore, Govoni, Manzella Frontini, Armando Mazza, Palazzeschi.</p>
               <p>Questo volume <hi rend="italic">I nuovi poeti futuristi</hi> rivelerà al mondo i poeti futuristi Loris Catrizzi, Silvio Cremonesi, Mario Dolfi, Escodamè, Farfa, Fillia, Alceo Folicaldi, Giovanni Gerbino, Giuseppe Guatteri, Angelo Maino, Enzo Mainardi, Oreste Marchesi, Bruno Sanzin, Cesare Simonetti, Alberto Vianello. Di questi 15 poeti 8 sono paroliberi.</p>
               <p>Le parole in libertà orchestrano i colori, i rumori e i suoni, combinano i materiali della lingua e dei dialetti, le formole aritmetiche e geometriche, i segni musicali, le parole vecchie, deformate o nuove, i gridi degli animali, delle belve e dei motori.</p>
               <p>Le parole in libertà spaccano in due nettamente la storia del pensiero e della poesia umana, da Omero all’ultimo fiato lirico della terra.</p>
               <p>Prima di noi paroliberi, gli uomini hanno sempre cantato come Omero, con la successione narrativa e il catalogo logico di fatti, immagini, idee. Fra i versi di Omero e quelli di Gabriele D’Annunzio non esiste differenza sostanziale.</p>
               <p>Le nostre tavole parolibere, invece, ci distinguono finalmente da Omero, poiché non contengono più la successione narrativa, ma la poliespressione simultanea del mondo.</p>
               <p>Le parole in libertà sono un nuovo modo di vedere l’universo, una valutazione essenziale dell’universo come somma di forze in moto che s’intersecano al traguardo cosciente del nostro <hi rend="italic">io</hi> creatore, e vengono simultaneamente notate con tutti i mezzi espressivi che sono a nostra disposizione.</p>
               <p>Campo di ricerche difficilissime, piene d’incertezze, lontane dal successo e dall’approvazione del pubblico. Tentativi eroici dello spirito che si proietta al difuori di tutte le sue norme di logica e di comodità.</p>
               <p>Nel mio <hi rend="italic">Manifesto tecnico della letteratura futurista</hi> (11 maggio 1912) io scrivevo:</p>
               <p>Scartando tutte le stupide definizioni e tutti i confusi verbalismi dei professori, io vi dichiaro che il <hi rend="italic">lirismo</hi> è la facoltà rarissima <hi rend="italic">di inebbriarsi della vita e di inebbriarla di noi stessi</hi>. La facoltà di cambiare in vino l’acqua torbida della vita che ci avvolge e ci attraversa. La facoltà di colorare il mondo coi colori specialissimi del nostro io mutevole.</p>
               <p>Ora supponete che un amico vostro dotato di questa facoltà lirica si trovi in una zona di vita intensa (rivoluzione, guerra, naufragio, terremoto ecc.) e venga, immediatamente dopo, a narrarvi le impressioni avute. Sapete che cosa farà istintivamente questo vostro amico lirico e commosso?...</p>
               <p>Egli comincerà col distruggere brutalmente la sintassi nel parlare. Non perderà tempo a costruire i periodi. S’infischierà della punteggiatura e dell’aggettivazione. Disprezzerà cesellature e sfumature di linguaggio, e in fretta vi getterà affannosamente nei nervi le sue sensazioni visive, auditive, olfattive, secondo la loro corrente incalzante. L’irruenza del vapore-emozione farà saltare il tubo del periodo, le valvole della punteggiatura e i bulloni regolari dell’aggettivazione. Manate di parole essenziali senza alcun ordine convenzionale. Unica preoccupazione del narratore rendere tutte le vibrazioni del suo io.</p>
               <p>Se questo narratore dotato di lirismo avrà inoltre una mente popolata di idee generali, involontariamente allaccerà le sue sensazioni coll’universo intero sconosciuto o intuito da lui. E per dare il valore esatto e le proporzioni della vita che ha vissuta, lancerà delle immense reti di analogie sul mondo. Egli darà così il fondo analogico della vita, telegraficamente cioè con la stessa rapidità economica che il telegrafo impone ai reporters e ai corrispondenti di guerra, pei loro racconti giornalistici. Questo bisogno di laconismo non risponde solo alle leggi di velocità che ci governano, ma anche ai rapporti multisecolari che il pubblico e il poeta hanno avuto. Corrono infatti, fra il pubblico e il poeta, i rapporti stessi che esistono fra due vecchi amici. Questi possono spiegarsi con una mezza parola, un gesto, un’occhiata. Ecco perché l’immaginazione del poeta deve allacciare fra loro le cose lontane <hi rend="italic">senza fili conduttori</hi>, per mezzo di parole essenziali <hi rend="italic">in libertà</hi>.</p>
               <p>Gli scrittori si sono abbandonati finora all’analogia immediata. Hanno paragonato per esempio l’animale all’uomo o ad un altro animale, il che equivale ancora, press’a poco a una specie di fotografia. Hanno paragonato per esempio un fox-terrier a un piccolissimo puro sangue. Altri più avanzati, potrebbero paragonare quello stesso fox-terrier trepidante, a una piccola macchina Morse. Io lo paragono invece, a un’acqua ribollente. V’è in ciò una gradazione <hi rend="italic">di analogie sempre più vaste</hi>, vi sono dei rapporti sempre più profondi e solidi, quantunque lontanissimi. L’analogia non è altro che l’amore profondo che collega le cose distanti, apparentemente diverse e ostili. Solo per mezzo di analogie vastissime uno stile orchestrale, ad un tempo policromo, polifonico e poliforme, può abbracciare la vita della materia. Quando nella mia <hi rend="italic">Battaglia di Tripoli</hi>, ho paragonato una trincea irta di baionette a un’orchestra, una mitragliatrice a una donna fatale, ho introdotto intuitivamente una gran parte dell’universo in un breve episodio di battaglia africana. Le immagini non sono fiori da scegliere e da cogliere con parsimonia, come diceva Voltaire. Esse costituiscono il sangue stesso della poesia. La poesia deve essere un seguito ininterrotto d’immagini nuove, senza di che non è altro che anemia e clorosi. Quanto più le immagini contengono rapporti vasti, tanto più a lungo esse conservano la loro forza di stupefazione...</p>
               <p>L’immaginazione senza fili, e le parole in libertà c’introdurranno nell’essenza della materia. Collo scoprire nuove analogie tra cose lontane e apparentemente opposte noi le valuteremo sempre più intimamente. Invece di <hi rend="italic">umanizzare</hi> animali, vegetali, minerali (sistema sorpassato) noi potremo <hi rend="italic">animalizzare</hi>, <hi rend="italic">vegetalizzare</hi>, <hi rend="italic">mineralizzare</hi>, <hi rend="italic">elettrizzare</hi> o <hi rend="italic">liquefare lo stile</hi>, facendolo vivere della stessa vita della materia. Es., per dare la vita di un filo d’erba, dico: «sarò più verde domani».</p>
               <p>Le parole in libertà hanno conquistato i nostri maggiori scrittori: fra i quali Gabriele D’Annunzio, che nel suo <hi rend="italic">Notturno</hi> (prime 130 pagine), e a pag. 124 ha saputo trovare questi effetti simili al notissimo <hi rend="italic">Vampe vampe vampe</hi> della mia <hi rend="italic">Battaglia di Adrianopoli</hi>.</p>
               <p>Volti, volti, volti, tutte le passioni di tutti i volti scorrono attraverso il mio occhio piagato, innumerabilmente, come la sabbia calda attraverso il pugno. Ma li riconosco.</p>
               <p>Mi volto. Discendo. La guerra! La Guerra! Volti. Volti. Volti. Tutte le passioni di tutti i volti. Ceneri. E un acquazzone di marzo. Bora. Pioggia. Origlio lo scroscio.</p>
               <p>Giuseppe Lipparini scrive nel «Resto del Carlino»:</p>
               <p>Ricordare la campagna marinettiana contro la sintassi e per le parole in libertà? Bisognava sciogliersi da tutte le regole, liberare la parola dalla schiavitù in cui la tenevano oppressa i vincoli della sintassi, uccidere il periodo, decomporre la proposizione. Bisognava sopprimere ogni idea di subordinazione, ed esprimersi solamente per coordinate. E queste coordinate dovevano essere ridotte ai lor minimi termini, in modo da ridurle alla parola isolata e all’espressione pura. Così la parola, meravigliosa creatura viva, avrebbe riacquistato lo suo splendore e si sarebbe liberata dal greve velo di nebbia e di tedio che le velava la faccia luminosa.</p>
               <p>... E vi fu anche un beneficio, perché ne venne il gusto di un periodare più vario, più agile, più ricco di sorprese, più spezzato, non alla francese, come male usava un tempo, ma secondo un concetto quasi plastico della collocazione delle parole.</p>
               <p>Ora io apro il <hi rend="italic">Notturno</hi> di D’Annunzio e leggo pagine come questa:</p>
               <p>Usciamo. Mastichiamo la nebbia.</p>
               <p>La città è piena di fantasmi.</p>
               <p>Gli uomini camminano senza rumore, fasciati di caligine.</p>
               <p>I canali fumigano.</p>
               <p>Il grido delle vedette aeree arrochito dalla nebbia.</p>
               <p>. . . . . . . . . . . . . . . . . . . . . . . . . . . . . . . . . . . . . . . . . . . . .</p>
               <p>Il motoscafo di Sant’Andrea romba alla riva. Porto con me le valige e il sacco dei messaggi.</p>
               <p>La laguna agitata.</p>
               <p>L’acqua che spruzza.</p>
               <p>Il motorista siciliano con cui converso.</p>
               <p>. . . . . . . . . . . . . . . . . . . . . . . . . . . . . . . . . . . . . . . . . . . . .</p>
               <p>... Si va.</p>
               <p>Il bacino di San Marco, azzurro,</p>
               <p>Il cielo da per tutto.</p>
               <p>Stupore, disperazione.</p>
               <p>Il velo immobile delle lacrime.</p>
               <p>Silenzio.</p>
               <p>Il battito del motore.</p>
               <p>Ecco i Giardini.</p>
               <p>Si volta nel canale.</p>
               <p>È facile dimostrare come le parole in libertà abbiano anche influenzato il giornalismo. Si trovano continuamente degli articoli di stile velocizzato sintetico essenziale parole in libertà, balzi di pensiero, immagini vastissime, notazioni telegrafiche e simultaneità.</p>
               <p>Cito a caso da un articolo di Fraccaroli nel «Corriere della Sera», intitolato <hi rend="italic">Frontiere!</hi>:</p>
               <p>Alpi, valli, gallerie, (chiudere i finestrini, presto!) il Ticino che scroscia, paesetti con le case incappucciate, angolo acuto pochissima neve sulle cime più alte, un vento di frescura, ferrovieri svizzeri che parlano in lombardo-ticinese a voi, in tedesco al vostro vicino col cranio rasato, in francese a quella signora in libertà.</p>
               <p>Il treno fila.</p>
               <p>Ecco il lago dei Quattro Cantoni. Un vaporino bianco, il tramonto sfoglia violette sul lago.</p>
               <p>I nuovi poeti futuristi rivelati da me in questo volume sono quasi tutti della nuova estetica volitiva della macchina, e credono fermamente che il poeta futurista deve avere una originalità naturale intensificata da una volontà tenace di creare opere originali.</p>
               <p>Il poeta futurista deve avere quella tipica passione per la vita di oggi che Boccioni chiamò <hi rend="italic">modernolatria</hi>. Egli deve amare ciò che gli uomini hanno inventato e inventano di più meraviglioso: la macchina.</p>
               <p>La macchina sintesi dei maggiori sforzi cerebrali dell’umanità. La macchina, equivalente meccanico organico del globo terracqueo. La macchina nuovo corpo vivo quasi umano che moltiplica il nostro. La macchina prodotto e conseguenza che produce a sua volta infinite conseguenze e modificazioni nella sensibilità, nello spirito, nella vita.</p>
               <p>Non c’è salvezza dunque fuori dell’estetica della macchina e del suo splendore geometrico meccanico che noi futuristi predichiamo e glorifichiamo da 16 anni. Questa estetica ha per elementi la forza imbrigliata, la velocità, la luce, la volontà, l’ordine, la disciplina, il metodo, la concisione essenziale e la sintesi, la felice precisione degli ingranaggi, la concorrenza d’energie convergenti in una sola traiettoria.</p>
               <p>L’estetica della macchina, cioè la Macchina adorata e considerata come simbolo, fonte e maestra della nuova sensibilità artistica, è nata col mio primo Manifesto futurista, nel 1909, nella più meccanica città d’Italia: Milano. Questo primo Manifesto, pubblicato dal «Figaro», tradotto in tutte le lingue e lanciato a molte centinaia di migliaia di esemplari, conteneva idee che sconvolsero e mutarono le anime degli artisti di tutto il mondo:</p>
               <p>Noi affermiamo che la magnificenza del mondo si è arricchita di una bellezza nuova: la bellezza della velocità. Un’automobile da corsa col suo cofano adorno di grossi tubi simili a serpenti dall’alito esplosivo... un’automobile ruggente che sembra correre sulla mitraglia, è più bella della Vittoria di Samotracia.</p>
               <p>Noi canteremo le grandi folle... il vibrante fervore notturno degli arsenali... le officine... i ponti... i piroscafi avventurosi... le locomotive... e il volo scivolante degli aeroplani...</p>
               <p>Subito dopo io sviluppo il mio pensiero nel manifesto <hi rend="italic">Uccidiamo il Chiaro di Luna</hi> e nel volume <hi rend="italic">Le Futurisme</hi> (Paris 1911) che glorifica l’Uomo moltiplicato e il Regno della Macchina. Nel 1911, appare il volume di versi liberi <hi rend="italic">Aeroplani</hi>, di Paolo Buzzi. Nel 1911-1912 corrono pel mondo le Esposizioni futuriste, che impongono la nuova sensibilità di compenetrazione, simultaneità, dinamismo plastico, formata nella passione ardente per la Macchina. Ai primi iniziatori, Boccioni, Balla, Russolo, Carrà, Severini si uniscono: Depero, Prampolini, Funi, Dudreville, Sant’Elia, Soffici, Sironi, Galli, Marchi, Pannaggi, Baldessari, Marasco, Tato, Caviglioni, Lucanovic. Nell’ottobre 1911 io creo le Parole in Libertà <hi rend="italic">Battaglia peso odore</hi>, libera esaltazione delle forze meccaniche della guerra. Seguono <hi rend="italic">Zang tumb tumb</hi>, <hi rend="italic">Assedio di Adrianopoli</hi>, e il <hi rend="italic">Manifesto tecnico della letteratura futurista</hi> (1912), con queste mie dichiarazioni:</p>
               <p>È la solidità di una lastra d’acciaio, che ci interessa per sé stessa cioè l’alleanza incomprensibile e inumana delle sue molecole e dei suoi elettroni, che si oppongono, per esempio, alla penetrazione di un obice. Il calore di un pezzo di ferro o di legno è ormai più appassionante per noi, del sorriso o delle lacrime di una donna.</p>
               <p>Noi vogliamo dare, in letteratura, la vita del motore, nuovo animale istintivo del quale conosceremo l’istinto generale allorché avremo conosciuto gl’istinti delle diverse forze che lo compongono.</p>
               <p>Nulla è più interessante, per un poeta futurista, che l’agitarsi della tastiera di un pianoforte meccanico. Amiamo il cinematografo che ci offre la danza di un oggetto che si divide e si ricompone senza intervento umano.</p>
               <p>Nel 1911, l’architetto Sant’Elia espone i bozzetti della città futurista e lancia il manifesto della Architettura futurista liberata da tutti i decorativismi, basata sulla armonia meccanica delle masse, sui nuovi materiali (acciaio e cemento armato) e sulle necessità dell’igiene e della velocità e del confort.</p>
               <p>Nel 1912, il musicista futurista Balilla Pratella compone la sua prima opera futurista, <hi rend="italic">L’Aviatore Dro</hi>, glorificazione dell’aeroplano e dell’eroismo aereo.</p>
               <p>Nel 1913, nel suo manifesto: <hi rend="italic">L’arte dei rumori</hi>, Luigi Russolo, dopo aver descritto il meccanismo dei suoi intonarumori elettrici, scrive:</p>
               <p>Godiamo molto più nel combinare idealmente dei rumori di tram, di motori a scoppio, di carrozze e di folle vocianti, che nel riudire l’<hi rend="italic">Eroica</hi> o la <hi rend="italic">Pastorale</hi>. Attraversiamo una grande capitale moderna con le orecchie più attente che gli occhi, e godiamo nel distinguere i risucchi d’acqua, d’aria o di gas nei tubi metallici, e il borbottio dei motori che fiatano e pulsano con una indiscutibile animalità, il palpitare delle valvole, l’andirivieni degli stantuffi, gli stridori delle seghe meccaniche, i balzi dei <hi rend="italic">trams</hi> sulle rotaie...</p>
               <p>Nel 1914 Boccioni lancia la magica parola «Modernolatria» sviluppandone il concetto nel suo volume <hi rend="italic">Pittura e scultura futuriste</hi>. Nello stesso anno, scoppia col fragore d’una officina inspirata il volume di Luciano Folgore <hi rend="italic">Canto dei Motori</hi>.</p>
               <p>Il 18 marzo 1914, io completo e definisco la nuova estetica, col manifesto: <hi rend="italic">Lo splendore geometrico e meccanico e la nuova sensibilità numerica</hi>, seguito dal manifesto <hi rend="italic">Nuova religione e morale della Velocità</hi>.</p>
               <p>Il 19 marzo 1914, nella Galleria Permanente futurista di Roma, io realizzo il mio manifesto <hi rend="italic">La Declamazione dinamica e sinottica</hi>. Nel declamare le parole in libertà, bisogna imitare i motori e i loro ritmi mediante una gesticolazione meccanica. Il poema parolibero <hi rend="italic">Piedigrotta</hi> di Cangiullo fu presentato con una declamazione dinamico-sinottica.</p>
               <p>Nel 1915 il poeta Settimelli lancia il manifesto futurista: <hi rend="italic">Pesi e misure del genio creatore</hi>.</p>
               <p>Nel 1915, il pittore futurista Prampolini completa e definisce la plastica futurista nel suo Manifesto <hi rend="italic">Costruzione assoluta di motorumore</hi>. Nel 1916, il pittore Severini spiega il <hi rend="italic">Macchinismo</hi> nell’arte, in un suo articolo del «Mercure de France».</p>
               <p>Nel 1917, il pittore futurista Depero crea i suoi Balli Plastici con ritmi meccanici.</p>
               <p>La rivista olandese «Mecano» constatava recentemente tutto ciò, pubblicando la fotografia di una macchina con questo titolo: <hi rend="italic">Plastica moderna dello spirito italiano</hi>.</p>
               <p>Questa nostra Estetica della macchina è realizzata nelle parti più futuriste della Esposizione mondiale delle arti decorative di Parigi e specialmente nella sezione futurista italiana dei pittori e decoratori Balla, Depero e Prampolini.</p>
               <p>Trionfa così a Parigi e nel mondo il Futurismo italiano. Gioia immensa di vedere le nostre macchine geniali di dinamismo plastico simultaneità compenetrazione stati d’animo colorati diventare Padiglione Russo, Porta d’Orsay, Torre del Turismo e addentare la setacarnillusione delle sopranaturali toilettes cosce dessous parigini.</p>
               <p>Se mi vedete rivelare e glorificare nuovi poeti non attribuitemi una generosità eroica. Il mio gesto è semplice e naturale.</p>
               <p>Ad altri giunti come me sulle vette della celebrità questi giovani poeti potrebbero incutere il terrore di una concorrenza. Ciò non può accadermi poiché sono il loro vero coetaneo.</p>
               <p>Pronto ad entrare con loro in gara di audacia e forza muscolare per estrarre le budella sanguigne rivoluzionarie d’una piazza di provincia tutta pace silenzio eternità e sole. Pronto ad entrare con loro in gara di eroismo e fantasia per far esplodere fuori dal fronte purissimo della nostra patria immagini esplosive e proiettili pensanti contro lo straniero prepotente o il critico negatore.</p>
               <p>Perciò io vi presento in questo volume fra i nuovi poeti futuristi il giovanissimo F. T. Marinetti.</p>
               <p>F. T. Marinetti, Tato</p>
            </div>
            <div type="div2" rend="P148">
               <head>La fotografia futurista</head>
               <p>11 aprile 1930</p>
               <p>La fotografia di un paesaggio, quella di una persona o di un gruppo di persone, ottenuta con un’armonia, una minuzia di particolari ed una tipicità tali da far dire: «sembra un quadro», è cosa per noi assolutamente superata.</p>
               <p>Dopo il fotodinamismo o fotografia del movimento creata da Anton Giulio Bragaglia in collaborazione con suo fratello Arturo, presentata da me nel 1912 alla Sala Pichetti di Roma e imitata poi da tutti i fotografi avanguardisti del mondo, occorre realizzare queste nuove possibilità fotografiche:</p>
               <p>1. Il dramma di oggetti immobili e mobili; e la mescolanza drammatica di oggetti mobili e immobili;</p>
               <p>2. Il dramma delle ombre degli oggetti contrastanti e isolate dagli oggetti stessi;</p>
               <p>3. Il dramma di oggetti umanizzati pietrificati cristallizzati o vegetalizzati mediante camuffamenti e luci speciali;</p>
               <p>4. La spettralizzazione di alcune parti del corpo umano o animale isolate o ricongiunte alogicamente;</p>
               <p>5. La fusione di prospettive aeree marine terrestri;</p>
               <p>6. La fusione di visioni dal basso in alto con visioni dall’alto in basso;</p>
               <p>7. Le inclinazioni immobili e mobili degli oggetti o dei corpi umani ed animali;</p>
               <p>8. La mobile o immobile sospensione degli oggetti ed il loro stare in equilibrio;</p>
               <p>9. Le drammatiche sproporzioni degli oggetti mobili ed immobili;</p>
               <p>10. Le amorose o violente compenetrazioni di oggetti mobili o immobili;</p>
               <p>11. La sovrapposizione trasparente e semitrasparente di persone e oggetti concreti e dei loro fantasmi semiastratti con simultaneità di ricordo sogno;</p>
               <p>12. L’ingigantimento straripante di una cosa minuscola quasi invisibile in un paesaggio;</p>
               <p>13. L’interpretazione tragica o satirica della vita mediante un simbolismo di oggetti camuffati;</p>
               <p>14. La composizione di paesaggi assolutamente extraterrestri, astrali o medianici mediante spessori, elasticità, profondità torbide, limpide trasparenze, valori algebrici o geometrici senza nulla di umano né di vegetale né di geologico;</p>
               <p>15. La composizione organica dei diversi stati d’animo di una persona mediante l’espressione intensificata delle più tipiche parti del suo corpo;</p>
               <p>16. L’arte fotografica degli oggetti camuffati, intesa a sviluppare l’arte dei camuffamenti di guerra che ha lo scopo di illudere gli osservatori aerei.</p>
               <p>Tutte queste ricerche hanno lo scopo di far sempre più sconfinare la scienza fotografica nell’arte pura e favorirne automaticamente lo sviluppo nel campo della fisica, della chimica e della guerra.</p>
               <p>Balla, Benedetta, Depero, Dottori, Fillia, Marinetti, Prampolini, Somenzi, Tato</p>
            </div>
            <div type="div2" rend="P148">
               <head>Manifesto della aeropittura</head>
               <p>Nel 1908, F. T. Marinetti pubblicò <hi rend="italic">L’aeroplano del Papa</hi>, prima esaltazione lirica in versi liberi del volo e delle prospettive aeree della nostra penisola dall’Etna a Roma Milano Trieste. L’aeropoesia si sviluppò con <hi rend="italic">Aeroplani</hi> di Paolo Buzzi <hi rend="italic">Ponti sull’Oceano</hi> di Luciano Folgore e <hi rend="italic">Caproni</hi> di Mario Carli.</p>
               <p>Nel 1926, il pittore e aviatore futurista Azari crea la prima opera di aeropittura <hi rend="italic">Prospettive di volo</hi>, esposta nella Grande Sala futurista alla Biennale Veneziana.</p>
               <p>Nel 1929, il pittore Gerardo Dottori orna l’Aeroporto di Ostia con una mirabile decorazione aviatoria futurista, impetuoso slancio di aeroplani nel cielo di Roma con eliche fusoliere ali trasfigurate sintetizzate e ridotte a tipici elementi plastici.</p>
               <p>Questa opera di Gerardo Dottori, già notissimo per il suo grande <hi rend="italic">Trittico della Velocità</hi>, segna una data importante nella storia della nuova aeropittura.</p>
               <p>Contemplando le pareti e il soffitto dell’Aeroporto di Ostia il pubblico e la critica si convincono che le tradizionali aquile dipinte, ben lungi dal glorificare l’aviazione, appaiono oggi come miserabili polli accanto al torrido splendore meccanico di un motore volante che certo sdegna di arrostirli.</p>
               <p>La convivenza in carlinga col pittore Dottori, intento a prendere appunti dall’alto, ha suscitato in un altro artista, Mino Somenzi, la concezione precisa dell’Aeropittura. Fra le molte idee esposte da me nella «Gazzetta del Popolo» del 22 settembre 1929, noto quella del superamento artistico del mare, ultimo grande ispiratore d’avanguardisti e novatori ormai tutti in cielo.</p>
               <p>Col quadro <hi rend="italic">Prospettive di volo</hi> di Azari, le decorazioni dell’Aeroporto di Ostia di Dottori, le aeropitture di Tato, Marasco, Prampolini, Fillia, Oriani entriamo nella bella sintesi astratta di una nuova grande arte.</p>
               <p>Noi futuristi dichiariamo che</p>
               <p>1. le prospettive mutevoli del volo costituiscono una realtà assolutamente nuova e che nulla ha di comune con la realtà tradizionalmente costituita dalle prospettive terrestri;</p>
               <p>2. gli elementi di questa nuova realtà non hanno nessun punto fermo e sono costruiti dalla stessa mobilità perenne;</p>
               <p>3. il pittore non può osservare e dipingere che partecipando alla loro stessa velocità;</p>
               <p>4. dipingere dall’alto questa nuova realtà impone un disprezzo profondo per il dettaglio e una necessità di sintetizzare e trasfigurare tutto;</p>
               <p>5. tutte le parti del paesaggio appaiono al pittore in volo:</p>
               <p rend="justify">
                  <hi rend="italic">a</hi>) schiacciate</p>
               <p rend="justify">
                  <hi rend="italic">b</hi>) artificiali</p>
               <p rend="justify">
                  <hi rend="italic">c</hi>) provvisorie</p>
               <p rend="justify">
                  <hi rend="italic">d</hi>) appena cadute dal cielo;</p>
               <p>6. tutte le parti del paesaggio accentuano agli occhi del pittore in volo i loro caratteri di:</p>
               <p>folto</p>
               <p>sparso</p>
               <p>elegante</p>
               <p>grandioso;</p>
               <p>7. ogni aeropittura contiene simultaneamente il doppio movimento dell’aeroplano e della mano del pittore che muove matita, pennello o diffusore;</p>
               <p>8. il quadro o complesso plastico di aeropittura deve essere policentrico;</p>
               <p>9. si giungerà presto a una nuova spiritualità plastica extraterrestre.</p>
               <p>Nelle velocità terrestri (cavallo, automobile, treno) le piante, le case ecc., avventandosi contro di noi, girando rapidissime le vicine, meno rapide le lontane, formano una ruota dinamica nella cornice dell’orizzonte di montagne mare colline laghi, che si sposta anch’essa, ma così lentamente da sembrare ferma. Oltre questa cornice immobile esiste per l’occhio nostro anche la continuità orizzontale del piano su cui si corre.</p>
               <p>Nelle velocità aeree invece mancano questa continuità e quella cornice panoramica. L’aeroplano, che plana si tuffa s’impenna ecc., crea un ideale osservatorio ipersensibile appeso dovunque nell’infinito, dinamizzato inoltre dalla coscienza stessa del moto che muta il valore e il ritmo dei minuti e dei secondi di visione-sensazione. Il tempo e lo spazio vengono polverizzati dalla fulminea constatazione che la terra corre velocissima sotto l’aeroplano immobile.</p>
               <p>Nelle virate si chiudono le pieghe della visione-ventaglio (toni verdi + toni marroni + toni celesti diafani dell’atmosfera) per lanciarsi verticali contro la verticale formata dall’apparecchio e dalla terra. Questa visione-ventaglio si riapre in forma di X nella picchiata mantenendo come unica base l’incrocio dei due angoli.</p>
               <p>Il decollare crea un inseguirsi di V allargantisi.</p>
               <p>Il Colosseo visto a 3000 metri da un aviatore, che plana a spirale, muta, di forma e di dimensione ad ogni istante e ingrossa successivamente tutte le facce del suo volume nel mostrarle.</p>
               <p>In linea di volo, ad una quota qualsiasi, ma costante, se trascuriamo ciò che si vede sotto di noi vediamo apparire davanti un panorama A che si allarga man mano proporzionalmente alla nostra velocità, più oltre un piccolo panorama B che ingrandisce mentre sorvoliamo il panorama A, finché scorgiamo un panorama C allargantesi man mano che scompaiono A lontanissimo e B ora sorvolato.</p>
               <p>Nelle virate il punto di vista è sempre sulla traiettoria dell’apparecchio, ma coincide successivamente con tutti i punti della curva compiuta, seguendo tutte le posizioni dell’apparecchio stesso. In una virata a destra i frammenti panoramici diventano circolari e corrono verso sinistra moltiplicandosi e stringendosi, mentre diminuiscono di numero nello spaziarsi a destra, secondo la maggiore o minore inclinazione dell’apparecchio.</p>
               <p>Dopo avere studiato le prospettive aeree che si offrono di fronte all’aviatore, studiamo gl’innumerevoli effetti laterali. Questi hanno tutti un movimento di rotazione. Così l’apparecchio si avanza come un’asta di ferro doppiamente dentata ingranandosi da una parte e dall’altra coi denti di due ruote che girano in senso opposto a quello dell’apparecchio, e i cui centri sono in tutti i punti dell’orizzonte.</p>
               <p>Queste visioni rotanti si susseguono, si amalgamano, compenetrando la somma degli spettacoli frontali.</p>
               <p>Noi futuristi dichiariamo che il principio delle prospettive aeree e conseguentemente il principio dell’Aeropittura è un’incessante e graduata moltiplicazione di forme e colori con dei crescendo e diminuendo elasticissimi, che si intensificano o si spaziano partorendo nuove gradazioni di forme e colori.</p>
               <p>Con qualsiasi traiettoria metodo o condizione di volo, i frammenti panoramici sono ognuno la continuazione dell’altro, legati tutti da un misterioso e fatale bisogno di sovrapporre le loro forme e i loro colori, pur conservando fra loro una perfetta e prodigiosa armonia.</p>
               <p>Questa armonia è determinata dalla stessa continuità del volo. Si delineano così i caratteri dominanti dell’Aeropittura che, mediante una libertà assoluta di fantasia e un ossessionante desiderio di abbracciare la molteplicità dinamica con la più indispensabile delle sintesi, fisserà l’immenso dramma visionario e sensibile del volo. Si avvicina il giorno in cui gli aeropittori futuristi realizzeranno l’Aeroscultura sognata dal grande Boccioni, armoniosa e significativa composizione di fumi colorati offerti ai pennelli del tramonto e dell’aurora e di variopinti lunghi fasci di luce elettrica.</p>
               <p>F. T. Marinetti, Fillia</p>
            </div>
            <div type="div2" rend="P148">
               <head>Manifesto dell’arte sacra futurista</head>
               <p>Premesso che non fu indispensabile praticare la religione cattolica per creare capolavori d’Arte Sacra, premesso d’altra parte che un’arte senza evoluzione è destinata a morire, il Futurismo, distributore di energie, pone all’Arte Sacra il seguente dilemma: o rinunciare a qualsiasi azione esaltatrice sui fedeli o rinnovarsi completamente mediante sintesi, transfigurazione, dinamismo di tempo-spazio compenetrati, simultaneità di stati d’animo, splendore geometrico dell’estetica della macchina.</p>
               <p>L’uso della luce elettrica per decorare le chiese col suo fulgore bianco-azzurro superiore in purezza celestiale a quello rosso-giallo carnale lussurioso delle candele, le meravigliose pitture sacre di Gerardo Dottori, primo futurista che rinnovò con originale intensità l’Arte Sacra, gli affreschi futuristi di Gino Severini nelle chiese svizzere, le molte cattedrali futuriste con un dinamismo di forme in cemento armato, cristallo e acciaio realizzate in Germania e in Svizzera, sono i segni di questo indispensabile rinnovamento dell’Arte Sacra.</p>
               <p>Infatti:</p>
               <p>1. Soltanto gli artisti futuristi, perché ricchi di una immaginazione illimitata, possono dipingere o costruire un Inferno tale da terrorizzare le generazioni che hanno subito eroicamente gl’infernali bombardamenti del Carso e sono allenati ad una vita meccanizzata più pericolosa delle fiammelle da gas povero dell’Inferno tradizionale.</p>
               <p>2. Soltanto gli aeropittori futuristi, maestri delle prospettive aeree e abituati a dipingere in volo dall’alto, possono esprimere plasticamente il fascino abissale e le trasparenze beate dell’infinito. Ciò invece non è consentito ai pittori tradizionali, tutti più o meno legati dall’ossessionante realismo, tutti ineluttabilmente terrestri e quindi incapaci d’innalzarsi fino ad un’astrazione mistica.</p>
               <p>3. Soltanto gli aeropittori futuristi possono far cantare sulla tela la multiforme e veloce vita aerea degli Angeli e l’apparizione dei Santi.</p>
               <p>4. Soltanto gli artisti futuristi ansiosi di originalità ad ogni costo e sistematici odiatori del già visto, possono dare al quadro, all’affresco e al complesso plastico la potenza di sorpresa magica necessaria per esprimere miracoli.</p>
               <p>5. Soltanto gli artisti futuristi, che da vent’anni impongono nell’arte l’arduo problema della simultaneità, possono esprimere chiaramente, con adeguate compenetrazioni di tempo-spazio, i dogmi simultanei del culto cattolico, come la Santa Trinità, l’Immacolata Concezione e il Calvario di Dio.</p>
               <p>6. Soltanto artisti futuristi elettrizzati di ottimismo colore e fantasia come Andreoni, Ambrosi, Balla, Belli, Benedetta, Caviglioni, Cocchia, Depero, Diulgheroff, Dottori, Duse, Fillia, Alf Gaudenzi, Lepore, Marasco, Munari, Oriani, Pozzo, Prampolini, Rosso, Tato, Thayaht, Tullio d’Albissola, Zucco ecc., possono oggi precisare in un’opera d’Arte Sacra la beatitudine del Paradiso, superando nei nervi dei combattenti cattolici la infinita gioia paradisiaca della nostra immensa Vittoria di Vittorio Veneto.</p>
               <p>Il Futurismo, incalzante e veloce Al-di-là dell’Arte, può solo figurare e plasmare qualsiasi al-di-là della vita. Esempi di Arte Sacra futurista:</p>
               <p>Il quadro di Gerardo Dottori <hi rend="italic">La Crocifissione</hi> è caratterizzato dall’affascinante fluidità dei corpi delle donne piangenti ai piedi della croce. Queste sembrano i dolorosi prolungamenti del corpo stesso di Cristo tutti imbevuti da una luce extra-terrestre che costituisce il personaggio dominante del quadro.</p>
               <p>Il quadro di Fillia <hi rend="italic">Natività-morte-eternità</hi> offre intorno alla Madonna seduta in primo piano un paesaggio reso irreale dall’apparizione di una grande croce smaterializzata, cioè<hi rend="italic">formata di puro cielo</hi>. Questa croce affiora nel liquido corpo della Madonna, come una soave fosforescenza sottomarina. L’insieme è chiuso nella sfera del mondo sulla cui superficie appaiono tutte le chiese della storia da quelle incavernate nelle catacombe alle romane, bizantine, romaniche, gotiche, rinascimento, ecc., fino a quelle futuriste. La figurazione della Madonna è animata dalla linea luminosa del Bambino Gesù. Questa continua nel ritmo del corpo della madre cogli stessi elementi architettonici delle chiese. Il quadro contiene una prodigiosa simultaneità di elementi diversissimi. Fusione impressionante di concreto e di astratto. Sintesi del Cattolicismo nel suo lungo sviluppo secolare.</p>
               <p>Il quadro di Fillia <hi rend="italic">L’Adorazione</hi> figura una Madonna pregante, il cui corpo è smaterializzato al punto da non avere più nulla di umano, forma astratta della preghiera ai piedi di una croce fatta di atmosfera.</p>
               <p>Il quadro di Oriani <hi rend="italic">Salita al Calvario</hi> è caratterizzato dalla drammatizzazione di tutto l’ambiente il cui dolore, plasmato in cento modi diversi, domina il dolore espresso dalla figura di Cristo.</p>
               <p>Il complesso plastico di Mino Rosso <hi rend="italic">Natività</hi> mostra l’obbedienza plastica assoluta di tutti i personaggi e di tutti gli oggetti circostanti che sembrano calamitati irrealmente dal Gesù Bambino.</p>
               <p>Sono ugualmente significative le altre opere di Arte Sacra futurista esposte a La Spezia dai futuristi Fillia, Oriani, Pozzo, Pogolotti, Rosso, Saladin, Gaudenzi Alf, Vignazia, ecc.</p>
               <p>Il Futurismo, movimento d’orgoglio italiano novatore, nettamente antimassonico e anticlericale, ha divinato venti anni fa l’avvento del fascismo, creato e capitanato le avanguardie artistiche del mondo intero, agilizzato la letteratura colle parole in libertà e lo stile simultaneo, svuotato del tempo e della psicologia il teatro mediante sintesi simultanee alogiche a sorpresa o drammi d’oggetti, immensificato le arti plastiche colla trasfigurazione antirealistica e il dinamismo plastico, inventato l’Arte dei Rumori, il Rumorarmonio e il Tattilismo, introdotto nella musica l’estetica della macchina, iniziato una alimentazione dinamizzante, dato una ampiezza creativa alla fotografia, suscitato la stupenda Aeropittura di domani, e lanciato la Nuova Architettura di ferro cemento agilità colore monda di decorativismo ricca di nudo splendore geometrico che Antonio Sant’Elia insegnò ai razionalisti italiani ormai costretti a riconoscere la sua paternità italiana se non vogliono passare per imitatori dei nordici imitatori di Sant’Elia.</p>
               <p>Ora venti fra i cento pittori migliori del movimento futurista italiano, presentano una sala d’Arte Sacra futurista nella grande esposizione di La Spezia alla Casa d’Arte.</p>
               <p>Questo manifesto è perfettamente in armonia coll’attività creatrice di Enrico Prampolini che brilla oggi in prima linea estremista all’Esposizione del Gruppo 1940 di Parigi, e coll’attività creatrice di Fortunato Depero che prepara la sua grande Mostra di Dinamismi newyorkesi.</p>
               <p>F. T. Marinetti, Pino Masnata</p>
            </div>
            <div type="div2" rend="P148">
               <head>La radia</head>
               <p rend="italic">Manifesto futurista dell’ottobre 1933</p>
               <p>(Pubblicato nella «Gazzetta del Popolo»)</p>
               <p>Il Futurismo ha trasformato radicalmente la letteratura colle parole in libertà l’aeropoesia e lo stile parolibero veloce simultaneo svuotato il teatro della noia mediante sintesi alogica a sorpresa e drammi di oggetti immensificato la plastica coll’antirealismo il dinamismo plastico e l’aeropittura creato lo splendore geometrico d’una architettura dinamica che utilizza senza decorativismi e liricamente i nuovi materiali da costruzione la cinematografia astratta e la fotografia astratta. Il Futurismo nel suo 2° Congresso nazionale ha deciso i seguenti superamenti</p>
               <p>Superamento dell’amore per la donna «con un più intenso amore per la donna contro le deviazioni erotico-sentimentali di molte avanguardie estere le cui espressioni artistiche sono fallite nel frammentarismo e nel nichilismo»</p>
               <p>Superamento del patriottismo «con un più fervido patriottismo trasformato così in autentica religione della Patria ammonimento ai semiti perché si identifichino con le diverse patrie se non vogliono sparire»</p>
               <p>Superamento della macchina «con un’identificazione dell’uomo con la macchina stessa destinata a liberarlo del lavoro muscolare e immensificare il suo spirito»</p>
               <p>Superamento dell’architettura Sant’Elia «oggi vittoriosa con un’architettura Sant’Elia ancora più esplodente di colore lirico e originalità di trovate»</p>
               <p>Superamento della pittura «con un’aeropittura più vissuta e una plastica polimaterica-tattile»</p>
               <p>Superamento della terra «con l’intuizione dei mezzi escogitati per realizzare il viaggio nella Luna»</p>
               <p>Superamento della morte «con una metallizzazione del corpo umano e la captazione dello spirito vitale come forza di macchina»</p>
               <p>Superamento della guerra e della rivoluzione «con una guerra e una rivoluzione artistiche-letterarie decennali o ventennali tascabili a guisa di indispensabili rivoltelle»</p>
               <p>Superamento della chimica «con una chimica alimentare perfezionata di vitamine e calorie gratuite per tutti»</p>
               <p>Possediamo oramai una televisione di cinquantamila punti per ogni immagine grande su schermo grande Aspettando l’invenzione del teletattilismo del teleprofumo e del telesapore noi futuristi perfezioniamo la radiofonia destinata a centuplicare il genio creatore della razza italiana abolire l’antico strazio nostalgico delle lontananze e imporre dovunque le parole in libertà come suo logico e naturale modo di esprimersi</p>
               <p>
                  <hi rend="bold">La radia</hi>, nome che noi futuristi diamo alle grandi manifestazioni della radio è <hi rend="smallcaps">ancora oggi</hi> 
                  <hi rend="italic">a</hi>) realista <hi rend="italic">b</hi>) chiusa in una scena <hi rend="italic">c</hi>) istupidita da musica che invece di svilupparsi in originalità e varietà ha raggiunto una ributtante monotonia negra o languida <hi rend="italic">d</hi>) una troppo timida imitazione negli scrittori d’avanguardia del teatro sintetico futurista e delle parole in libertà</p>
               <p>Alfredo Goldsmith della città della Radio di New-York ha detto «Marinetti ha immaginato il teatro elettrico. Diversissimi della concezione i due teatri hanno un punto di contatto nel fatto che per la loro realizzazione non possono prescindere da un’opera di integrazione, da parte degli spettatori uno sforzo di intelligenza. Il teatro elettrico richiederà uno sforzo di fantasia negli autori prima poi negli attori poi negli spettatori»</p>
               <p>Anche i teorici e gli attori francesi belgi tedeschi di radiodrammi avanguardisti (Paul Reboux  Theo Freischinann  Jacques Rece  Alex Surchaap  Tristan Bernard  F. W. Bischoff  Victor Heinz Fuchs  Friedrich Wolf  Mendelssohn ecc.) elogiano e imitano il teatro sintetico futurista e le parole in libertà quasi tutti però sempre ossessionati da un realismo pur anche veloce da sorpassare</p>
               <p rend="bold">La radia non deve essere</p>
               <p>1. teatro perché la radio ha ucciso il teatro già sconfitto dal cinema sonoro</p>
               <p>2. cinematografo perché il cinematografo è agonizzante <hi rend="italic">a</hi>) di sentimentalismo rancido di soggetti <hi rend="italic">b</hi>) di realismo che avvolge anche alcune sintesi simultanee <hi rend="italic">c</hi>) di infinite complicazioni tecniche <hi rend="italic">d</hi>) di fatale collaborazionismo banalizzatore <hi rend="italic">e</hi>) di luminosità riflessa inferiore alla luminosità autoemessa della radiotelevisiva</p>
               <p>3. libro perché il libro che ha la colpa di avere resa miope l’umanità implica qualcosa di pesante strangolato soffocato fossilizzato e congelato (vivranno solo le grandi tavole parolibere luminose unica poesia che ha bisogno di essere vista)</p>
               <p rend="bold">La radia abolisce</p>
               <p>1. lo spazio o scena necessaria nel teatro compreso il teatro sintetico futurista (azione svolgentesi su una scena fissa e costante) e nel cinema (azioni svolgentisi su scene rapidissime variabilissime simultanee e sempre realiste)</p>
               <p>2. il tempo</p>
               <p>3. l’unità d’azione</p>
               <p>4. il personaggio teatrale</p>
               <p>5. il pubblico inteso come massa giudice autoeletto sistematicamente ostile e servile sempre misoneista sempre retrogrado</p>
               <p rend="bold">La radia sarà</p>
               <p>l . Libertà da ogni punto di contatto con la tradizione letteraria e artistica Qualsiasi tentativo di riallacciare la radia alla tradizione è grottesco</p>
               <p>2. Un’Arte nuova che comincia dove cessano il teatro il cinematografo e la narrazione</p>
               <p>3. Immensificazione dello spazio Non più visibile né incorniciabile la scena diventa universale e cosmica</p>
               <p>4. Captazione amplificazione e trasfigurazione di vibrazioni emesse da esseri viventi da spiriti viventi o morti drammi di stati d’animo rumoristi senza parole</p>
               <p>5. Captazione amplificazione e trasfigurazione di vibrazioni emesse dalla materia Come oggi ascoltiamo il canto del bosco e del mare domani saremo sedotti dalle vibrazioni di un diamante o di un fiore</p>
               <p>6. Puro organismo di sensazioni radiofoniche</p>
               <p>7. Un’arte senza tempo né spazio senza ieri e senza domani La possibilità di captare stazioni trasmittenti poste in diversi fusi orari e la mancanza della luce distruggono le ore il giorno e la notte La captazione e l’amplificazione con le valvole termojoniche della luce e delle voci del passato distruggeranno il tempo</p>
               <p>8. Sintesi di infinite azioni simultanee</p>
               <p>9. Arte umana universale e cosmica come voce con una vera psicologia-spiritualità dei rumori delle voci e del silenzio</p>
               <p>10. Vita caratteristica di ogni rumore e infinita varietà di concreto-astratto e fatto-sognato mediante un popolo di rumori</p>
               <p>11. Lotte di rumori e di lontananze diverse cioè il dramma spaziale aggiunto al dramma temporale</p>
               <p>12. Parole in libertà La parola è andata sviluppandosi come collaboratrice della mimica e del gesto</p>
               <p>Occorre la parola sia ricaricata di tutta la sua potenza quindi parola essenziale e totalitaria ciò che nella teoria futurista si chiama parola-atmosfera Le parole in libertà figlie dell’estetica della macchina contengono un’orchestra di rumori e di accordi rumoristi (realisti e astratti) che soli possono aiutare la parola colorata e plastica nella rappresentazione fulminea di ciò che non si vede Se non vuole ricorrere alle parole in libertà il radiasta deve esprimersi in quello stile parolibero (derivato dalle nostre parole in libertà) che già circola nei romanzi avanguardisti e nei giornali quello stile parolibero tipicamente veloce scattante sintetico simultaneo</p>
               <p>13. Parola isolata ripetizione di verbi all’infinito</p>
               <p>14. Arte essenziale</p>
               <p>15. Musica gastronomica amorosa ginnastica ecc.</p>
               <p>16. Utilizzazione dei rumori dei suoni degli accordi armonie simultaneità musicali o rumoristi dei silenzi tutti con le loro gradazioni di durezza di crescendo e di diminuendo che diventeranno degli strani pennelli per dipingere delimitare e colorare l’infinito buio della radia dando cubicità rotondità sferica in fondo geometria</p>
               <p>17. Utilizzazione delle interferenze tra stazioni e del sorgere e della evanescenza dei suoni</p>
               <p>18. Delimitazione e costruzione geometrica del silenzio</p>
               <p>19. Utilizzazione delle diverse risuonanze di una voce o di un suono per dare il senso dell’ampiezza del locale dove la voce viene espressa</p>
               <p>Caratterizzazione dell’atmosfera silenziosa o semisilenziosa che avvolge e colora una data voce suono rumore</p>
               <p>20. Eliminazione del concetto o prestigio di pubblico che ha sempre anche per il libro esercitato un’influenza deformante o peggiorante</p>
               <p>F. T. Marinetti</p>
            </div>
            <div type="div2" rend="P148">
               <head>La tecnica della nuova poesia</head>
               <p>Per ringraziare Bruno Corra che nel «Popolo d’Italia» studia mirabilmente le parole in libertà del mio <hi rend="italic">Poema Africano della Divisione 28 Ottobre</hi> e per confutare molte critiche credo utile precisare la nostra tecnica poetica.</p>
               <p>Dopo avere provocato con Paolo Buzzi e Gian Pietro Lucini la lotta ed il trionfo del verso libero in Italia, dopo di avere propagandata l’<hi rend="italic">estetica della macchina</hi>, cioè la macchina adorata e considerata simbolo fonte e maestra della nostra sensibilità artistica, lanciavo nel 1912 il <hi rend="italic">Manifesto tecnico della letteratura futurista</hi>.</p>
               <p>Scrivevo:</p>
               <p>Scartando tutte le definizioni dei professori io vi dichiaro che il <hi rend="italic">lirismo</hi> è la <hi rend="italic">facoltà</hi> rarissima di <hi rend="italic">inebbriarsi della vita</hi> e di <hi rend="italic">inebbriarla</hi> di noi stessi. La facoltà di cambiare in vino l’acqua torbida della vita che ci avvolge e ci attraversa. La facoltà di colorare il mondo coi colori specialissimi del nostro io mutevole. Ora supponete che un amico vostro dotato di questa facoltà lirica si trovi in una zona di vita intensa (rivoluzione, guerra, naufragio, terremoto ecc.) e venga, immediatamente dopo, a narrarvi le impressioni avute. Sapete che cosa farà istintivamente questo vostro amico lirico e commosso?</p>
               <p>Egli comincerà col distruggere brutalmente la sintassi nel parlare. Non perderà tempo a costruire i periodi. S’infischierà della punteggiatura e dell’aggettivazione. Disprezzerà cesellature e sfumature di linguaggio, e in fretta vi getterà affannosamente nei nervi le sue sensazioni visive, auditive, olfattive, secondo la loro corrente incalzante. L’irruenza del vapore-emozione farà saltare il tubo del periodo, le valvole della punteggiatura e i bulloni regolari dell’aggettivazione. Manate di parole essenziali senza alcun ordine convenzionale. Unica preoccupazione del narratore rendere tutte le vibrazioni del suo io. Se questo narratore avrà inoltre una mente popolata di idee generali, involontariamente allaccerà le sue sensazioni con l’universo intero conosciuto o intuito da lui. E per dare il valore esatto e le proporzioni della vita che ha vissuta lancerà immense reti di analogie sul mondo. Egli darà così il fondo analogico della vita, telegraficamente, cioè con la stessa economia verbale che il telegrafo impone ai corrispondenti di guerra.</p>
               <p>Sono nate così le parole in libertà che spaccano in due nettamente la storia del pensiero e della poesia umana, da Omero all’ultimo fiato lirico della terra. Prima di noi paroliberi, gli uomini hanno sempre cantato come Omero, con la successione narrativa e il catalogo logico di fatti immagini idee.</p>
               <p>Tra i versi di Omero e quelli di Gabriele d’Annunzio non esiste differenza sostanziale.</p>
               <p>Le nostre tavole parolibere, invece, ci distinguono finalmente da Omero, poiché non contengono più la successione narrativa ma la poliespressione simultanea del mondo.</p>
               <p>Le parole in libertà sono un nuovo modo di vedere l’universo, una valutazione essenziale dell’universo come somma di forze in moto che s’intersecano al traguardo cosciente del nostro <hi rend="italic">io</hi> creatore e vengono simultaneamente notate con tutti i mezzi espressivi che sono a nostra disposizione.</p>
               <p>Abbiamo ora tre tipi di paroliberismo.</p>
               <p>1. <hi rend="italic">Tavole parolibere</hi>
               </p>
               <p>Sono tavole sinottiche di poesia o paesaggi di parole suggestive. È questa la forma più tipica e decorativa e per questa ragione ne pubblichiamo alcuni esemplari.</p>
               <p>2. <hi rend="italic">Parole in libertà</hi>
               </p>
               <p>Le caratteristiche tecniche sono state dettate da me nel 1912; e sono: <hi rend="italic">a</hi>) distruzione della sintassi. <hi rend="italic">b</hi>) distruzione della punteggiatura. <hi rend="italic">c</hi>) uso di spazi bianchi per indicare le pause. <hi rend="italic">d</hi>) immaginazione senza fili. <hi rend="italic">e</hi>) ridare al sostantivo il suo valore tipico e totalitario. <hi rend="italic">f</hi>) uso del verbo all’infinito per adattarlo a tutta la rete delle sensazioni e analogie. <hi rend="italic">g</hi>) uso delle onomatopee rumorismi e segni matematici. <hi rend="italic">h</hi>) uso di caratteri tipografici e colori tipografici diversi. Aggettivo-atmosfera. <hi rend="italic">i</hi>) uso di parole riplasmate e deformate a scopo rumorista. <hi rend="italic">l</hi>) uso di tavole sinottiche.</p>
               <p>Le parole in libertà hanno conquistato i nostri maggiori scrittori che nella poesia e nella prosa ne hanno fatto grandissimo uso spesso camuffandole con una falsa punteggiatura.</p>
               <p>Tipiche sono rimaste alcune pagine del <hi rend="italic">Notturno</hi> di Gabriele d’Annunzio dove, secondo la dichiarazione di molti critici e tra questi il Lipparini, il poeta ha saputo trovare effetti simili al notissimo <hi rend="italic">vampe vampe vampe</hi> della mia <hi rend="italic">Battaglia di Adrianopoli</hi>.</p>
               <p>Gabriele d’Annunzio stesso recentemente riconosceva l’origine futurista delle sue parole in libertà quando, nel suo <hi rend="italic">Libro segreto</hi>, in gran parte parolibero, scriveva: «Comprendo come taluno artista abbia incominciato col sovvertire le leggi grammaticali e specie quelle del costrutto, che impongono alle parole una dipendenza conseguenza e convenienza fittizie».</p>
               <p>3. <hi rend="italic">Parole in libertà di aeropoesia</hi>
               </p>
               <p>La tecnica di questa espressione sintetica della vita aerea è stata precisata da me in un manifesto. Tra di esse domina l’<hi rend="italic">accordo simultaneo</hi>. L’accordo simultaneo inventato da me è un seguito di corte verbalizzazioni essenziali sintetiche di stati d’animo diversi, parole in libertà che senza punteggiatura, verbi all’infinito, aggettivi-atmosfera e forte contrasto di tempi di verbi raggiungono il massimo dinamismo polifonico aviatorio pur rimanendo comprensibili e declamabili.</p>
               <p>F. T. Marinetti, Arnaldo Ginna</p>
            </div>
            <div type="div2" rend="P148">
               <head>La cinematografia</head>
               <p>Per favorire letterariamente e artisticamente la Rivoluzione Fascista e l’Impero fondato dal genio politico ardito di Benito Mussolini occorre combattere qualsiasi tentativo di ritorno o sosta nella poesia e nelle arti</p>
               <p>È infatti un assurdo tentativo quello di avvilire e infrollire la nuova architettura italiana opprimendola sotto un rinnovato ibridismo di stili classici con la scusa di una momentanea mancanza di ferro in Italia</p>
               <p>Scusa vana poiché dovunque il genio futurista di Antonio Sant’Elia aleggia col suo sintetico splendore geometrico su centinaia di Dopolavoro e specialmente sulla stazione di Firenze sul Palazzo delle Poste di Napoli e sulle numerose stazioni ferroviarie dell’architetto futurista Angiolo Mazzoni</p>
               <p>Vi trionfa anzi razionalmente coloratamente e ascensionalmente con la più grande varietà di materiali costruttivi a disposizione dal ferro ai suoi surrogati dal legno alle pietre e ai marmi italianissimi</p>
               <p>Assurdo tentativo è anche quello di oscurare la poesia con gelidi ermetismi e preziosismi che provengono dalle poesie nordiche e specialmente da Mallarmé offendendo pessimistamente il nostro virile tempo dinamico di rivoluzioni e veloci guerre imperiali</p>
               <p>Assurdo anche il tentativo di arcaizzare la pittura offendendo e sfuggendo pessimistamente con boscherecci nudi e nature morte archeologiche l’estetica della macchina e le velocità plastiche simultanee della nostra ormai gloriosa aeropittura figlia della nostra gloriosa aviazione imperiale</p>
               <p>Egualmente occorre strappare la cinematografia alla sua attuali crisi eccitandone l’immancabile balzo in avanti</p>
               <p>A rallegramento del pubblico italiano ghiotto di novità e di vigore originale ricordiamo che ventidue anni fa venne lanciato dal Movimento Futurista in tutto il mondo un Manifesto della Cinematografia firmato da F. T. Marinetti Bruno Corra Arnaldo Ginna E. Settimelli Giacomo Balla Remo Chiti le cui idee geniali e filari di trovate sono state finora utilizzate e applicate in minima parte</p>
               <p>Sempre nel settembre 1916 a Milano e a Firenze venne realizzato da Arnaldo Ginna in collaborazione con Marinetti Bruno Corra Settimelli Balla Chiti Nannetti Ungaro Spada il primo film italiano nella cinematografia di avanguardia</p>
               <p>Ora constatiamo che per opera degli americani e recentemente dei francesi il pregio caratteristico dei migliori film d’oggi consiste nell’arricchire le situazioni drammatiche meno originali o banali con molti particolari ossessionanti per tipicità e perfezione di fotografia e d’inquadratura (esempio <hi rend="italic">Tovarich</hi> ecc)</p>
               <p>Noi futuristi proponiamo quindi oggi</p>
               <p>1. Nel film sonoro musiche e voci indipendenti cioè non soltanto musiche e voci provenienti dallo schermo e questo per musicare e sonorizzare liberamente gli stati di animo ma spostate significativamente</p>
               <p>2. Nel film policromo colori indipendenti oltre quelli legati alla realtà dei corpi e ciò per colorare e animare liberamente gli stati d’animo</p>
               <p>3. Nel film stereoscopico rilievi indipendenti oltre quelli che servono a dare realtà ai corpi e ciò per volumetrizzare e moltiplicare gli stati d’animo</p>
               <p>4. Nel film bianco e nero ombre e luci indipendenti oltre quelle che servono a dare realtà ai corpi</p>
               <p>5. Sfruttamento delle possibilità cinematografiche di tempo da maneggiare e spadroneggiare a volontà con probanti effetti drammatici di anni e secoli elastici dal passato al futuro Maneggio dello spazio da spadroneggiare con cieli mari oceani elastici scomponibili ecc (esempio un bosco in mano un oceano negli occhi)</p>
               <p>6. Organizzazione interessante e commovente di pezzi di vita e di frammenti di drammi</p>
               <p>7. Programmi di vita individuali o collettivi con varianti a scelta già realizzati in letteratura da F. T. Marinetti in <hi rend="italic">Novelle con le labbra tinte</hi>
               </p>
               <p>8. Prospettive non scientifiche proporzionate dall’emozione e dal capriccio favorenti o contrastanti gli effetti drammatici (esempio ingigantimento del pugno di un pugilista – esempio ingigantimento dei personaggi importanti e rimpicciolimento evanescente dei secondari)</p>
               <p>9. Utilizzazione della tecnica dei cartoni animati per dare pure forme astratte in fusione o conflitto e per musiche cromatiche</p>
               <p>10. Analogie cinematografiche usando la realtà direttamente come uno dei due elementi dell’analogia (esempio se vorremo esprimere lo stato angoscioso di un protagonista invece di descriverlo nelle sue fasi di angoscia daremo una equivalente impressione con un mare agitato fra gli scogli) I monti i mari i boschi le città le folle gli eserciti le squadre gli aeroplani saranno le nostre parole espressive</p>
               <p>Coloreremo il dialogo dando velocemente e simultaneamente ogni immagine che attraversi i cervelli dei personaggi (esempio rappresentando un uomo che dirà alla sua donna sei bella come una gazzella daremo la gazzella compenetrata con la donna – esempio se un personaggio dice contemplo il tuo sorriso fresco e luminoso come un viaggiatore contempla dopo lunghe fatiche il mare dall’alto di una montagna dare viaggiatore-mare-montagna compenetrati) (Dal Manifesto del 1916)</p>
               <p>11. Poemi discorsi e poesie cinematografati (Dal Manifesto del 1916)</p>
               <p>Faremo passare sullo schermo tutte le immagini che li compongono (Dal Manifesto del 1916)</p>
               <p>12. Simultaneità e compenetrazione di tempi e di luoghi diversi cinematografate</p>
               <p>Daremo nello stesso istante-quadro 2 o 3 visioni differenti l’una accanto all’altra (Dal Manifesto del 1916)</p>
               <p>13. Ricerche musicali cinematografate (dissonanze accordi sinfonie di gesti fatti colori linee ecc) (Dal Manifesto del 1916)</p>
               <p>14. Cinematografie di esercitazioni per liberarsi dalla logica (Dal Manifesto del 1916)</p>
               <p>15. Drammi di oggetti cinematografati (oggetti animati umanizzati truccati vestiti passionalizzati civilizzati danzanti oggetti tolti dal loro ambiente abituale e posti in una condizione anormale che per contrasto mette in risalto la loro stupefacente costruzione e vita non umana) (Dal Manifesto del 1916)</p>
               <p>16. Vetrine d’idee d’avvenimenti di tipi d’oggetti ecc cinematografati (Dal Manifesto del 1916)</p>
               <p>17. Congressi risse e matrimoni di smorfie di mimiche ecc. cinematografati (esempio un nasone che impone il silenzio a mille dita congressiste scampanellando un orecchio mentre due baffi carabinieri arrestano un dente) (Dal Manifesto del 1916)</p>
               <p>18. Ricostruzioni irreali del corpo umano cinematografate (Dal Manifesto del 1916)</p>
               <p>19. Drammi di sproporzioni cinematografate (un uomo che avendo sete tira fuori una minuscola cannuccia la quale si allunga ombelicalmente fino ad un lago e lo asciuga di colpo) (Dal Manifesto del 1916)</p>
               <p>20. Drammi potenziali e piani strategici di sentimenti cinematografici con figure umane o con forme astratte (Dal Manifesto del 1916)</p>
               <p>21. Equivalenze lineari plastiche cromatiche ecc di uomini donne avvenimenti pensieri musiche sentimenti pesi odori rumori cinematografate (daremo con delle linee il ritmo interno e il ritmo fisico) (Dal Manifesto del 1916)</p>
               <p>22. Parole in libertà in movimento cinematografate (tavole sinottiche di valori lirici drammi di lettere umanizzate o animalizzate drammi tipografici drammi geometrici sensibilità numerica) (Dal Manifesto del 1916)</p>
               <p>23. Valorizzazione totalitaria dell’idea iniziale o soggetto senza la quale nulla si può ottenere di grande in cinematografia</p>
               <p>24. Perfezionamento artistico del produttore che deve compiere la sua funzione di gran signore mecenate o almeno quella di intelligente industriale valutatore dell’ingegno altrui condizione indispensabile per l’avvenire della cinematografia</p>
               <p>Questo manifesto è stato ideato e scritto in collaborazione con Arnaldo Ginna</p>
               <p>F. T. Marinetti</p>
            </div>
            <div type="div2" rend="P148">
               <head>Alcune verità storiche</head>
               <p>sulla rivista «Lacerba»</p>
               <p>Nella irruente vitalità del Futurismo italiano provata dalla disinvoltura sua nel capeggiare e vincere le recenti battaglie in difesa delle nostre arti moderne e delle realizzazioni architettoniche del Regime sono apparsi numerosi articoli pieni di buona volontà e d’inesattezze sulla famosa rivista fiorentina futurista «Lacerba»</p>
               <p>Credo opportuno correggere queste inesattezze</p>
               <p>1. Non vi sono mai stati dei futuristi diversi e opposti cioè un Futurismo milanese e un Futurismo fiorentino ma vi fu e si sviluppa un solo Futurismo italiano logicamente nato nella più meccanicista e industriale città d’Italia Milano e propagatosi fulmineamente in Italia e nel mondo grazie ad un’attività straordinaria di viaggi conferenze comizi letterari e artistici giornali e riviste con gettito continuo di Manifesti e Proclami</p>
               <p>2. Entrando e dominando dopo i primi numeri interamente la rivista «Lacerba» fondata e diretta da Giovanni Papini e Ardengo Soffici il Futurismo italiano precisò subito ed intensificò il suo carattere-funzione-definizione di <hi rend="italic">orgoglio italiano svecchiatore novatore velocizzatore</hi>
               </p>
               <p>3. Il Futurismo italiano sventolò subito questi suoi motti preferiti <hi rend="italic">Marciare e non marcire  Abbasso i musei e le Biblioteche  Guerra sola igiene del mondo  Abbasso il socialismo  Evviva la gioventù creatrice  Evviva la originalità  Verso libero e parole in libertà  Religione della velocità  La parola Italia deve dominare sulla parola libertà  Gloria all’estetica della macchina  Morte al verismo  Viva la sintesi e la trasfigurazione degli oggetti  Linee forza e dinamismo plastico compenetrazione e simultaneità  Arte dei rumori e creazione di nuove arti  Tattilismo  Aeropoesia  Aeropittura  </hi>ecc.</p>
               <p>4. Accanto a Giovanni Papini e a Ardengo Soffici convertiti al Futurismo brillavano i nomi e gli scritti dei creatori del Futurismo Umberto Boccioni pittore scultore Luigi Russolo pittore musicista e chimico Antonio Sant’Elia architetto Giacomo Balla pittore Carlo Carrà pittore Gino Severini pittore e Aldo Palazzeschi poeta de <hi rend="italic">L’Incendiario</hi> e del <hi rend="italic">Codice di Perelà</hi> la cui sorprendente fantasia antitradizionale e antilibresca fu da me difesa contro i proiettili vegetali dei pubblici italiani</p>
               <p>A «Lacerba» si aggiunse la Rivista «La Difesa dell’Arte» con Ginna Corra Carli Settimelli Chiti Nannelli autori (con me) del primo film futurista e del Teatro Sintetico</p>
               <p>Dopo avere da solo dato notorietà letteraria ad Aldo Palazzeschi feci entrare nella redazione di «Lacerba» i poeti futuristi Paolo Buzzi Corrado Govoni Francesco Cangiullo da me già presentati e difesi nelle prime serate futuriste e nella mia rivista internazionale «Poesia»</p>
               <p>Aldo Palazzeschi molto prima della nascita di «Lacerba» si era presentato col poeta futurista Armando Mazza al mio fianco nella primissima battaglia del Teatro Rossetti di Trieste poi al Teatro Mercadante di Napoli e al Teatro Chiarella di Torino in violentissime zuffe e travolgenti parapiglia letterari e artistici con feriti e arresti alle quali non parteciparono né Giovanni Papini né Ardengo Soffici</p>
               <p>Questi parteciparono soltanto alla serata futurista del Teatro Verdi e al Pomeriggio futurista del Teatro Costanzi e non ebbero la fortuna di vivere pochi giorni dopo la meravigliosa e indimenticabile battaglia nello stesso Costanzi dove alcuni futuristi di Milano Napoli e Roma difesero contro 4000 spettatori di tutte le categorie sociali l’<hi rend="italic">Inno alla Vita</hi> che il Maestro futurista Balilla Pratella dirigeva a piena ed eroica orchestra con strascico fuori del teatro sotto la pioggia per le strade e nel caffè Aragno di pugilati e cazzottature rimaste leggendarie</p>
               <p>5. Il Futurismo armò violentemente di patriottismo rivoluzionario la rivista «Lacerba» sgombrandola d’ogni culturalismo e d’ogni indecisione ideologica cosicché mi fu facile accordarmi con Papini e Soffici per renderla esclusivamente politica interventista quando scoppiò la Grande Guerra</p>
               <p>Boccioni ed io eravamo appena scarcerati da S. Vittore dove il governo ci aveva rinchiusi per la primissima insurrezione interventista contro l’Austria al Teatro Dal Verme e in Piazza del Duomo a Milano bandiere austriache bruciate carabinieri plotoni di cavalleria studenti liberatori zuffe e arresto</p>
               <p>Dato il fuoco patriottico che animava il Futurismo la serata futurista del Teatro Verdi di Firenze fu diretta da me contro i socialisti gli anticolonialisti e i pavidi passatisti al grido di <hi rend="italic">Viva Tripoli Italiana</hi>
               </p>
               <p>6. Nulla di comune tra la rivista futurista «Lacerba» e la rivista «La Voce» poiché quest’ultima nata con l’intento di accentuare e perfezionare la cultura volle avere una funzione prevalentemente critica socialisteggiante umanitarista anticoloniale e antimilitarista</p>
               <p>Il suo direttore infatti per avere offeso e denigrato nei suoi articoli il nostro Esercito raccolse da Enrico Corradini e da alcuni ufficiali abbondanti lezioni di cazzotti</p>
               <p>Dalla rivista «La Voce» partirono le prime ingiurie e calunnie contro i pittori futuristi Boccioni Russolo Carrà Severini Balla reduci dalla prima trionfale Mostra di Parigi e ciò provocò la prima spedizione punitiva artistica guidata da me Palazzeschi Boccioni Carrà appositamente partiti da Milano per convertire pugilisticamente i redattori della «Voce» ad un Futurismo ultrapatriottico tagliente esplosivo e senza quartiere</p>
               <p>7. È assurdo tentare di descrivere quel Futurismo italiano in moto e in rissa con tutti come una bizzarra corrente di pensiero ed arte pazza venuta da una grossolana Milano per corrompere una elegante e colta Firenze</p>
               <p>In realtà il Futurismo si batteva già come una pattuglia temeraria irta di sentimenti lirici e poteva essere paragonato ad un blocco vulcanico incandescente destinato a tutto travolgere quindi ad incendiare anche temperamenti combustibili come quelli di Giovanni Papini e Ardengo Soffici</p>
               <p>F. T. Marinetti, Luigi Scrivo, Piero Bellanova</p>
            </div>
            <div type="div2" rend="P148">
               <head>Il romanzo sintetico</head>
               <p>Roma, 25 dicembre 1939</p>
               <p>Il Futurismo che festeggia il suo trentennale d’«<hi rend="bold">orgoglio italiano svecchiatore novatore velocizzatore</hi>» in questa eccitante atmosfera di guerra dopo aver dato all’Italia imperiale mussoliniana e al mondo le parole in libertà degli aeropoeti i polimaterici degli aeropittori le nude architetture ascensionali di Sant’Elia il teatro sintetico a sorpresa distruttore dei tre atti le sintesi musicali rinnova oggi il romanzo</p>
               <p>Sappiamo che il grosso pubblico non sottilizza fra i libri da leggere rimangia freddi versi arrotolati in pillole e nauseanti minestroni di prosa il cui riso diluito nei capelli bianchi della tradizione e della critica provoca il vomito</p>
               <p>Noi aeropoeti futuristi fieri del nostro dinamismo costruttivo pilotiamo invece gli apparecchi della nostra fantasia esploratrice in cerca del massimo ardore della massima rapidità e della più splendida sintesi</p>
               <p>Per svagarci atterriamo se volete in quella radura di bosco alpestre che il sole meridiano scalda delicatamente e che ci piace laggiù sotto la carlinga</p>
               <p>Vi langue in un giaciglio di sempre verde lauro la seminuda Poesia snella fasciata di versicolori parole in libertà con pupille di nero brillante soave furore amoroso e la vita stretta da preciso desiderio vorrebbe amare aspetta s’annoia sospira</p>
               <p>A pochi centimetri sulla sua ottomana di foglie morte si muove con affanno il panciuto Romanzone tatuato di minuzie vissute sotto labbroni che bavano il pettegolezzo</p>
               <p>Egli nel profumarsi con laccati fiori e accenti parigini ha dimenticato i saporiti bocciuoli carnosi della bella vicina</p>
               <p>Il bosco tutto brividi verdi fiata una tiepida voluttà di resina rose gaggie subito strilla poiché deve cedere ai laceranti passi del ridente giovanissimo elastico pronto all’attacco <hi rend="bold">romanzo sintetico</hi>
               </p>
               <p>Sedurre e costringere al bacio è il suo ritmo e Poesia l’accetta golosamente da giuggiola a giuggiola fino allo svenimento d’una inebriante fusione totale</p>
               <p>Ora il nostro sguardo magnetizzato ancora dai riflessi rossoviola delle ambe imperializzate dalla civiltà meccanica italiana in soli sette mesi inseguendo le carlinghe degli S-79 colme di Granatieri di Sardegna che scavalcano in venti minuti l’Adriatico commisera i pubblici che contano nel vecchio Romanzone tutte le pulci di un gatto tutti i rancori di una zitella e tutti i sudori di un facchino il cui lezzo per fortuna non raggiunge la nostra quota</p>
               <p>Nel secolo dei 700 all’ora e delle acrobazie aeree noi disprezziamo l’avvilente monotonia delle mille pagine di Thomas Mann e di Jules Romains che bene si accompagnavano con il dondolio delle diligenze</p>
               <p>Noi sogniamo l’avvento di un <hi rend="bold">romanzo sintetico</hi> che allieti l’aeroviaggio dei passeggeri a 2000 metri abbellendo i paesaggi visti dall’alto compenetrati con le sintetiche vicende lette a ritmo di motore e le flessuose nuvole possedute e i riposi dei combattenti tra una battaglia e l’altra</p>
               <p>Vogliamo superare o perfezionare</p>
               <p>1. Il romanzo a sfondo materno per signorine e il romanzo d’ambiente provinciale (<hi rend="italic">Mastro Don Gesualdo</hi> di Verga)</p>
               <p>2. Il romanzo poetico o poema narrativo (<hi rend="italic">Mafarka il futurista</hi> di Marinetti <hi rend="italic">Il trionfo della Morte</hi> di G. d’Annunzio)</p>
               <p>3. Il romanzo a sfondo poetico-filosofico-sociale (<hi rend="italic">I Miserabili</hi> di V. Hugo)</p>
               <p>4. Il romanzo caricatura politico-giuridico-sociale (<hi rend="italic">L’Isola dei baci</hi> di Marinetti e Corra <hi rend="italic">Patriottismo Insetticida</hi> di Marinetti <hi rend="italic">Ottimismo ad ogni costo</hi> di B. Sanzin)</p>
               <p>5. Il saggio di economia romanzata o avventura di cifre (<hi rend="italic">Il podestà dagli occhi aperti</hi> di U. Notari)</p>
               <p>6. Il romanzo di guerra vissuta (<hi rend="italic">L’alcova d’acciaio</hi> di F. T. Marinetti)</p>
               <p>7. Il romanzo a sfondo storico (<hi rend="italic">I promessi sposi</hi> di A. Manzoni)</p>
               <p>8. Il romanzo storico (Walter Scott Guerrazzi Dumas)</p>
               <p>9. La storia romanzata (<hi rend="italic">Roma e Cleopatra</hi> di Maffio Maffi <hi rend="italic">L’Aretino</hi> di Antonino Foschini)</p>
               <p>10. Il romanzo analitico socialpessimista comunisteggiante (Thomas Mann Jules Romains) degenerazione del «monologo interiore» di Dujardin che Proust e Joyce corrompendo le nostre parole in libertà sintetiche dinamiche simultanee trasformarono in una sciolta di parole</p>
               <p>11. Il romanzo di vita trasognata (<hi rend="italic">Astra e il Sottomarino</hi> di Benedetta)</p>
               <p>
                  <hi rend="bold">Il romanzo sintetico</hi> dev’essere invece</p>
               <p>1. <hi rend="bold">Brevissimo completo</hi> tale da poter sviluppare l’intuizione del lettore fino a supporre lo sviluppo logico dell’azione</p>
               <p>2. <hi rend="bold">Inventato</hi> cioè originalissimo nel soggetto nella realizzazione e nella forma tipografica quindi senza alcun legame con il già narrato e con il già visto</p>
               <p>3. <hi rend="bold">Attualistico</hi> cioè a contatto con tutti gli apporti della civiltà in continuo sviluppo</p>
               <p>4. <hi rend="bold">Avveniristico</hi> cioè anticipatore di eventi politici militari morali sociali scientifici artistici ma non catastrofici</p>
               <p>5. <hi rend="bold">Ottimista</hi> cioè capace di eccitare nel lettore la volontà di vivere e vincere la vita</p>
               <p>6. <hi rend="bold">Eroico</hi> cioè esaltatore di tutti gli eroismi guerreschi letterari artistici scientifici accesi dalla generosità a beffa disprezzo del gangsterismo acceso dal denaro</p>
               <p>7. <hi rend="bold">Lirico</hi> cioè ricco d’immagini capaci di trasportare il lettore verso quelle zone poetiche determinanti rapporti d’amore e di simpatia tra la poesia e le masse</p>
               <p>8. <hi rend="bold">Dinamico simultaneo</hi> cioè cinematografico adatto ad essere filmato</p>
               <p>9. <hi rend="bold">Aeropoetico</hi> e <hi rend="bold">Aeropittorico</hi> cioè espressione di stati d’animo aerei azioni celesti macchine aeree e future compenetrazioni con la stratosfera</p>
               <p>10. <hi rend="bold">Olfattivo</hi> cioè sensibile quindi marcato dai profumi e dagli odori dei corpi umani delle macchine degli ambienti</p>
               <p>11. <hi rend="bold">Tattile rumorista</hi> cioè sensibile quindi marcato dai contatti dai suoni dai rumori piacevoli o spiacevoli dei corpi umani delle macchine degli ambienti</p>
               <p>L’avvento del <hi rend="bold">romanzo sintetico</hi> darà all’Italia Imperiale Mussoliniana un nuovo primato nella letteratura a scorno del passatismo a gloria del <hi rend="bold">Futurismo</hi>
               </p>
               <p>F. T. Marinetti</p>
               <p rend="center italic">Calcolo poetico delle battaglie</p>
            </div>
            <div type="div2" rend="P170">
               <head>La matematica futurista immaginativa qualitativa</head>
               <p>Noi aeropoeti aeropittori futuristi veterani o ventenni siamo pronti a batterci per la Grande Italia mussoliniana</p>
               <p>Aspettando gli ordini continuiamo la nostra funzione novatrice e inventrice letteraria artistica per i primati spirituali italiani e ricordiamo l’ipotesi poetica di Marinetti nel suo volume di versi <hi rend="italic">Distruzione</hi> trenta anni fa circa la terra non rotonda ma cubica o poliedrica o simile a una fessura semisolida nel liquido fluido vuoto</p>
               <p>Nel poema <hi rend="italic">L’aeroplano del Papa</hi> di Marinetti trenta anni fa appaiono chilometri lunghi e chilometri corti ore lunghe e ore brevi</p>
               <p>Venti anni fa nel poema <hi rend="italic">Spagna veloce e toro futurista</hi> la velocità inscatolando tempo e spazio li modifica o distrugge</p>
               <p>Scienziati precorsi da Poeti</p>
               <p>Il Futurismo italiano rinnova oggi anche la matematica</p>
               <p>La verità scientifica non è unica quindi è variabile il suo spirito cercatore</p>
               <p>Platone credeva nelle idee viventi noi nelle immagini poetiche viventi</p>
               <p>La nostra matematica antifilosofica antilogica antistatica è cosciente fuoco d’artificio delle ipotesi guizzanti nelle tenebre della attonita scienza</p>
               <p>È la negazione del movimento inteso come materializzazione dello spazio indirizzato sulla linea del presunto movimento</p>
               <p>Applichiamo dunque la meccanica razionale alla valutazione dei quadri e delle sculture togliendo così l’osservatore dalla solita posizione statica verticale obbligandolo invece a girare vorticosamente <hi rend="italic">cinepittura</hi> e <hi rend="italic">cinescultura sintetica</hi>
               </p>
               <p>Precorriamo determinate traiettorie con velocità date introducendo come elemento emotivo (collegato con l’opera d’Arte) anche quello psichico dovuto alle accelerazioni dell’osservatore</p>
               <p>Neghiamo lo spazio euclideo se privo di contenuto palpabile e gli insipidi retta riga e compasso</p>
               <p>Combattiamo la simmetria oppio</p>
               <p>Matematici vi invitiamo ad amare nuove geometrie e campi gravitazionali creati da masse moventisi con velocità siderali</p>
               <p>Linee-forze dell’universo campi elettromagnetici il discontinuo l’atomo-universo la geometria cinedescrittiva come base matematica della cinepittura dell’aeropittura e aeroscultura</p>
               <p>Matematici affermiamo l’essenza divina del <hi rend="smallcaps">caso</hi> e dell’<hi rend="smallcaps">azzardo</hi>
               </p>
               <p>Applichiamo il calcolo delle probabilità alla vita sociale</p>
               <p>Costruiremo città futuriste perché architettate mediante la geometria poetica</p>
               <p>Così spingeremo la Terra fuori dalla sua orbita e contro il Sole (mediocre stella) scaglieremo la Luna</p>
               <p>Avvieremo la Terra verso Arturo o verso l’Alfa dello Scorpione</p>
               <p rend="bold">Una geometria poetica</p>
               <p>Intendiamo per geometria poetica una misurazione astratta delle forze potenziali o dinamismi contenuti in una immagine poetica collocata fuori tempo-spazio</p>
               <p>Determinare intuitivamente cioè con un ragionamento fulmineo l’architettura di questa immagine cioè altezza larghezza spessore orlo e angoli curve</p>
               <p>Per esempio se l’ultimo raggio del sole tramontante nel mare ferisce la passerella di un rimorchiatore mutando questa in un anello a brillante ansioso di infilarsi sul dito teso del molo misuriamo l’entusiasmo dinamico del raggio il suo splendore l’ampiezza d’oscillazione della passerella la dilatazione di splendore che offre la passerella divenuta anello e la contrazione che il buio dilagante sulle acque imprime al molo divenuto dito teso</p>
               <p>Se nel vano della tua finestra ignuda il vento caldo del meriggio sveglia rimpianti misuriamo algebricamente i rimpianti</p>
               <p>Se nel pino sboccia un gabbiano come un fiore bianco incuriosito di volare a galla sopra un pudore invisibile misuriamo la curiosità del gabbiano o il pudore che lo sostiene a guisa di stelo</p>
               <p>In automobile sulla strada asfaltata Ismailia-Porto Said se trascuro l’oro bianco delle dune spolverate da svogliati ciuffi di palme e l’ingrassante zuppa verde di smeraldi liquirizia sterchi d’oro stampati su lucente trifoglio sento il Mediterraneo simile ad un immenso lago alto e sospeso in linea orizzontale coi miei due occhi</p>
               <p>Sento il Canale di Suez simile a un sistema di laghi sifoni funzionante perpendicolarmente per portare Afriche e Asie sabbiose o liquide su fino alla superficie del Mediterraneo o lago collettore</p>
               <p>È anche un filtro formato da tre laghi-setacci azzurrini e sovrapposti per sostenere frenare decantare goccia a goccia le velocità mediterranee divenute quella nave o grumo fumante bianco nero rosso</p>
               <p>Stabilita questa geometria il corso del Nilo si metamorfosa e invece di sfociare nel Mediterraneo ne sgorga e rovesciandosi con brilli precipita spazzolando e tentacolando</p>
               <p>Con gioia una ricca duna splendida partorisce quella ciminiera bianca che fuma nero nel cilestrino</p>
               <p>Una nave scende per il suo peso incrociando la sua compagna che sale calamitata dal sole</p>
               <p>Arrampicatomi fin sull’orlo del molo di Porto Said di colpo sento il Mediterraneo sempre liquido ma non colante per quanto obliquo</p>
               <p>Trasvolatolo in aeroplano ammarando a Genova mi volto e vedo giù giù in fondo sotto di me Alessandria d’Egitto</p>
               <p rend="bold">Una matematica di qualità</p>
               <p>Entrati in una geometria poetica cioè soggettiva appassionata inventiamo una matematica di qualità opposta alla matematica delle quantità intendendo per qualità le originalità emergenti le eccezioni il non mai visto e ciò che non si rivedrà più</p>
               <p>Una matematica ostile alla simmetria e alle equazioni tutta lanciata nel discontinuo e nel raro</p>
               <p>Questa matematica farla entrare direttamente nella vita facendo vivere accanto a noi respiranti tutte le ipotesi respiranti</p>
               <p>Ognuno applichi il soggettivo tutto proprio calcolo di probabilità</p>
               <p>Stabilito che si può moltiplicare la salute per l’orgoglio i muscoli per la gioia si giunge a precisare le azioni delle non mai valutate minoranze di Garibaldini Futuristi Arditi Sansepolcristi e Squadristi</p>
               <p>Calcolare la sicura somma di Vittoria rivoluzionaria ottenuta in Milano il 15 aprile 1919 (Battaglia di Via Mercanti) mediante 50 poeti futuristi 100 arditi 50 primi fascisti squadristi e 300 politecnici + genio politico di Mussolini + fantasia aeropoetica temeraria di Marinetti + Ferruccio Vecchi per vincere 100.000 socialcomunisti messi in fuga perché tutti educati al pacifismo quindi impauriti dalle rivoltelle centuplicate dal coraggio patriottico</p>
               <p>Calcolare la Vittoria della Battaglia di Passo Uarieu sommando 3000 Camicie nere di orgoglio guerresco rivoluzionario mussoliniano + protezione radiotelegrafica di Badoglio + intelligenza volontà del generale Somma – acqua – munizioni indispensabili – ossigeno nella temperatura tropicale di cenere bollente – vestiario adatto – strade comunicanti con altri Corpi d’Armata &gt; 45.000 abissini ras Cassa ras Sejum assalenti per 72 ore + Oerlicon mitragliatrici fucili abissini di tutti i tipi + orgoglio militare abissino feroce barbaro e cocciuto con relativa leggenda guerriera – intelligenze individuali – farina + vestiario adatto – prestigio dei generali abissini</p>
               <p>I due eserciti che si sono contesa la Spagna avevano quello di Franco massima qualità di patriottismo orgoglio militare militarismo mentre l’esercito comunista mancava assolutamente di queste qualità</p>
               <p>Questi calcoli sono precisi quanto quelli di Napoleone che in alcune battaglie ebbe tutti i suoi portaordini uccisi e quindi i suoi generali autonomi</p>
               <p>Quando potremo valutare con la precisione di una aritmetica poetica le qualità dei massimi grandi uomini e isolarle potremo ricostruire qualitativamente un Dante un Napoleone un Leonardo</p>
               <p>Una matematica qualitativa abolisce la morte che è quantitativa</p>
               <p>Questo manifesto ideato da me in collaborazione col matematico Marcello Puma e col chirurgo legionario d’Africa Pino Masnata poeta futurista</p>
            </div>
         </div>
         <div type="div1">
            <head>Re Baldoria</head>
            <p rend="center">TRAGEDIA SATIRICA IN QUATTRO ATTI, IN PROSA</p>
            <p>Questo dramma fu rappresentato a Parigi, al Théàtre de l'Œuvre, il 3 aprile 1909, sotto la direzione di A. F. Lugné-Poe. Interpreti principali: Lugné-Poe (<hi rend="italic">Anguilla</hi>); Claude Garry (<hi rend="italic">L'Idiota</hi>); Jehan Adès (<hi rend="italic">Re Baldoria</hi>); Henri Perrin (<hi rend="italic">Fra Trippa</hi>); Pierre Rameil (<hi rend="italic">Famone</hi>); Maxime Lery (<hi rend="italic">Soffione</hi>); M<hi rend="sup">lle</hi> Ève Francis (<hi rend="italic">Santa Putredine</hi>) ; M<hi rend="sup">lle</hi> Sephora (Ptiokarum).</p>
            <p rend="center smallcaps">Ai Grandi Cuochi della Felicità Universale</p>
            <p>FILIPPO TURATI</p>
            <p>ENRICO FERRI</p>
            <p>ARTURO LABRIOLA</p>
            <p>F. T. M.</p>
            <div type="div2" rend="P148">
               <head>PERSONAGGI</head>
               <p>SANTA PUTREDINE.</p>
               <p>Gran fantasma spiràlico di bruma azzurrognola, la cui faccia camusa rosseggia, di giorno, come un sole al tramonto, e inverdisce la notte, apparendo tenue e lustreggiante come la faccia della luna riflessa da uno stagno. Le sue smisurate braccia, floscie, simili a sciarpe di fumo, accarezzano gli orizzonti.</p>
               <p>RE BALDORIA.</p>
               <p>Un enorme naso bitorzoluto lo annuncia di lontano. Un ciuffo di capelli biondicci infarinati gli folleggia in mezzo alla fronte; due pesanti anelli d'oro gli stirano le muscose orecchie; due fedine di stoppa sembrano allargare le sue guancie paffute e rubiconde. – Gli oscilla sull'occipite un berretto di velluto color cioccolatta, simile per la forma a un budino, con una spica di frumento a guisa di piuma.</p>
               <p>Il suo giustacuore di velluto color crema è teso dall'abbondanza della pancia enorme, che gli opprime le coscie, le quali sono inguainate in una maglia color sangue di bue. – Cammina penosamente, come sui carboni ardenti, posando con angoscia i larghi piedi, che gli dolgono sempre, nonostante l'ampiezza dei calzari – Al suo fianco sinistro, tintinna <hi rend="italic">La Succulenta</hi>, lunga spada d'oro la cui estremità s'allarga in forma di cucchiaio. Egli brandisce una forchetta d'oro tempestata di gemme (insegna della suprema potestà), e tien sempre appeso sotto al mento un tovagliolo a ricami d'oro.</p>
               <p>FRA TRIPPA</p>
               <p>Cappellano di Re Baldoria.</p>
               <p>Somiglia a una colossale damigiana dal collo gozzuto, cui sovrasti, a guisa di testa o di tappo, una vescica di sugna. Indossa la tonaca bianca dei Domenicani, ed ha per cintura una lunghissima catena di sanguinacci.</p>
               <p>TORTA, SOFFIONE, BECHAMEL</p>
               <p>Guatteri sacri. Cenciosi durante il primo atto, indossano, negli atti seguenti, la lussuosa divisa dei Cuochi della Felicità universale: ampio grembiale d'amoerro bianco, che forma, sui fianchi, lunghe pieghe tubolari; altissimo berretto da cuoco, di pelliccia candida, adorno di smalti e cosparso di gemme. Ognuno di essi brandisce una casseruola d'oro, dal manico lungo.</p>
               <p>SOGLIOLA, TRIGLIA, SARDELLA</p>
               <p>Vassalli di Re Baldoria.</p>
               <p>Assai lunghi e magri, son vestiti di maglie verdi ed hanno corazze enormi simili a caldaie, un elmo tondeggiante che pare un paiuolo, o una graticola d'oro sull'occipite, a guisa d'aureola. Ognun d'essi brandisce una mestola d'argento dal manico lunghissimo.</p>
               <p>MASTICAFIELE</p>
               <p>Sopraintendente delle cucine; primo consigliere di Re Baldoria.</p>
               <p>Alto, ossuto; ha un profilo affilato e un colorito olivastro. Ampio grembiale di porpora a strisce verdi e scarlatte, intessuto di fiorami lucenti e con lunghe pieghe tubolari ai lati. Sul capo, a guisa d'elmo, un enorme imbuto capovolto, nel quale è infisso, come pennacchio, un mazzo di papaveri. Ha in mano un gran trinciante d'argento incrostato di rubini.</p>
               <p>PANCOTTO</p>
               <p>Sopraintendente delle cantine; secondo consigliere di Re Baldoria.</p>
               <p>È imbottito di grasso roseo e di flemma imperturbabile.</p>
               <p>Profilo pecorino, occhi timidi di vittima. Due grosse trecce stoppose gli s'attorcigliano sulle tempie.</p>
               <p>Ha un grembialone di raso bianco a fiorami cilestrini, con pieghe tubolari sui fianchi. Sull'occipite leccarda d'oro a guisa d'aureola. Tiene in mano una schiumarola d'argento tempestata di diamanti.</p>
               <p>FAMONE</p>
               <p>Capo degli Affamati. Faccia spettrale sotto un'incolta capigliatura nera; bocca tagliata da un'orecchia all'altra e invasa da un cespuglio di peli fumosi. Lungo corpo contorto; enormi piedi scalzi, ossosi; calzoni grigi a brandelli; ignudo il petto sotto un saione grigio e sventolante. Gli pende dal collo una piccola buccina e brandisce con la destra una lunga forchetta a due punte.</p>
               <p>ANGUILLA</p>
               <p>Consigliere di tutte le persone ammodo. Mimo e commediante improvvisatore. Altissimo, dinoccolato, ha una maglia verde cangiante e un gabbano color pulce. Cranio oblungo, calvo, volto interamente glabro, sfregiato alla tempia sinistra dal segno d'un calcio di un destriero reale. Fisonomia animata, occhi pieni di furberia. Braccia smisurate, mani cadaveriche, schiena curva per l'abitudine degl'inchini.</p>
               <p>ALKAMAH</p>
               <p>Pellegrino, dalla cocolla nera. Lunga barba fulva e riccioluta. Volto in forma di triangolo scaleno e di un pallore incandescente, sotto un cappuccio puntuto, altissimo, simile a un comignolo affumicato. Ha calzari a punte bifide, e porta appesi alla cintola, dei rosarii, dei coltelli scintillanti e delle fiale oblunghe piene di liquori sinistri. Camminando, barcolla di continuo e s'appoggia a un bordone che tiene con due mani. Lo accompagna un tintinnìo diabolico di coltelli urtantisi.</p>
               <p>L'IDIOTA</p>
               <p>Poeta di professione. Ha sul capo un elmo rotto. Capelli lunghi, di un biondo ardente, piovono in riccioli innumerevoli sulle sue tempie incavate, e il loro superbo ondeggiare contrasta crudelmente con la malinconia estenuata del viso.</p>
               <p>Magro, agilissimo, ha una maglia azzurra cosparsa di stelle d'oro, e una giubba militare a brandelli, guernita di punte di ferro, smussate. Gli pende sulla schiena uno scudo di cuoio coperto di grosse borchie di ferro arrugginito. Sotto il braccio sinistro, una cetra. Nella mano destra, un troncone di spada.</p>
               <p>MAZZAPICCHIO, BALENA, PAPPONE,<lb/>SALAME (<hi rend="italic">Forti</hi>)</p>
               <p>Affamati potenti, partigiani di Famone. Son vestiti come guardiani di porci (gabbani inzaccherati, brache grigie rattoppate).</p>
               <p>VERMICELLO, CROSTINO, DENTACUTO<lb/>ANITROCCOLO (<hi rend="italic">Deboli</hi>)</p>
               <p>Affamati deboli, partigiani dei Guatteri sacri. Sono vestiti come i Forti.</p>
               <p>UN PASTORE<lb/>IL VAMPIRO PTIOKARUM<lb/>GUATTERI</p>
               <p>Poliziotti della Pacifica Digestione.</p>
               <p>Bianchi grembiali di lana. Sul capo, a guisa d'elmo, un imbuto capovolto, con un pennacchio di prezzemolo. Tengono in mano forchette a due rebbi, attizzatoi e lunghi cucchiai.</p>
               <p>CANONICI, PRETI E VENDITORI AMBULANTI</p>
               <p>Coperti di cenci, come vagabondi.</p>
               <p>JENE E GUFI</p>
               <p rend="italic">L'azione di questa tragedia satirica si svolge nel Regno dei Citrulli, in un'epoca vagamente medioevale.</p>
            </div>
            <div type="div2" rend="P148">
               <head>ATTO PRIMO.<lb/>I GUATTERI SACRI.</head>
               <p>Questo atto si svolge in mezzo al gran parco reale, in una vasta spianata formata dal viale di mezzo, che si prolunga, verso il fondo della scena, fino al Castello dell'Abbondanza. In fondo, a cento metri dalla ribalta, s'erge il castello, le cui vetrate ogivali lustreggiano e che somiglia esattamente a un colossale pasticcio scintillante, con merli di zucchero roseo e con quattro torricciuole verdi dalle feritoie bianche da cui sembra trabocchi del lattemiele. I marmi carnicini della scalea, qua e là coperti d'una vegetazione fruttifera, attirano lo sguardo, allettandolo, verso l'estremità del viale.</p>
               <p>Il castello e il parco reale sono dominati da enormi e appetitose architetture digradanti sullo sfondo del cielo. Sembrano, da lontano, colonnati di cioccolatta, terrazze imbutirrate d'oro, balconi di torrone traforato e verande ornate di festoni di frutti canditi, che pendono perpendicolarmente dalle nuvole.</p>
               <p>È un saporoso meriggio di maggio, color di miele, tutto profumato.</p>
               <p>ANGUILLA</p>
               <p>avvicinandosi a Famone, mentre il suono cupo delle campane s'effondo ampiamente nell'aria dorata di sole:</p>
               <p>Dunque?... Che c'è di nuovo?</p>
               <p>VOCI DI PRETI</p>
               <p rend="end">lontane:</p>
               <p>Requiem... æternam!</p>
               <p>GLI AFFAMATI</p>
               <p rend="end">circondando Famone:</p>
               <p>Chi è morto?</p>
               <p>Si vede uscire dalla porta del castello reale un corteo di guatteri, che scende i gradini della scalea e s'avanza lentamente verso la ribalta. I guatteri sono armati di lunghi spiedi che essi battono sul suolo in cadenza, per aprirsi un varco nella folla. Frattanto, a sinistra, echeggiano innumerevoli voci femminili, roche e dolci, i cui canti alternati si confondono col brusìo di una folla scalpicciante</p>
               <p>VERMICELLO</p>
               <p rend="end">entrando, stravolto e ansante:</p>
               <p>Sia lodato Iddio!... Che fortuna!... Purchè non torni più, quella bagascia!...</p>
               <p>SOFFIONE</p>
               <p rend="end">entrando da sinistra:</p>
               <p>Le donne se ne vanno tutte insieme!... Emigrano pel regno dei Baccelloni. Benissimo!... Ascoltate, amici miei...</p>
               <p>GLI AFFAMATI</p>
               <p rend="end">circondando Soffione:</p>
               <p>Parla!... Parla!...</p>
               <p>SOFFIONE</p>
               <p rend="end">con enfasi:</p>
               <p>Amici! Vi annunzio che la causa di tutte le nostre indigestioni è abolita. Lo stomaco sociale è salvo, poichè le donne ci lasciano... Quanto alla conservazione della specie... che importa pensarci, prima che sia stato risolto il gran problema intestinale del mondo?... In verità, dobbiamo benedire il cielo, giacchè la ripugnante sobrietà delle donne e la loro abituale lussuria scombussolavano già da troppo tempo le nostre idee digestive. – A tavola, le loro poppe proeminenti, ci nascondevano la magnificenza delle portate!... Le donne non sanno apprezzare l'aroma dei vini, poichè non sentono, dovunque siano, che il fetore dei caproni. Il loro sesso è tanto conservatore e usuraio, che volentieri esse interrompono un buon pranzo per darsi agli uomini. La loro lussuria rende calvi, lucenti e puntuti i nostri cranii... Ah! sieno mille volte maledette le loro capigliature, più inestricabili delle foreste vergini! Quante volte, le morbide trecce delle donne imbavagliarono l'eloquenza sonora del mio apparato digerente! Quando le donne ci abbracciano, di notte, il nero passato, gonfio d'irreparabile, opprime il nostro epigastro!.. E la donna che avevo io, per esempio, pretendeva di monopolizzare il mio sesso, il quale è collezionista, rivoluzionario e avventuroso!</p>
               <p>Urrah!... Sua maestà la Regina Salsetta è partita anch'essa!... Evviva! Evviva! Non più donne! Ormai potremo rimpinzarci meglio, e, puntati i gomiti sulla mensa, dar sfogo formidabilmente ai gas del nostro stomaco, sotto il naso adunco del Sole.</p>
               <p>UNA VOCE DI DONNA</p>
               <p rend="end">lontana:</p>
               <p>Ah! tu mi lasci partire così, coi marmocchi?!... Canaglia! Prete! Collotorto!... Impotente! Maiale! Sudicione!... Me la pagherai!... Creperai di una santa indigestione!</p>
               <p>VERMICELLO</p>
               <p>riaccomodandosi addosso i panni, che ha laceri come dopo una zuffa:</p>
               <p>Che ne dite?... (<hi rend="italic">Gridando, alla moglie</hi>) Va al diavolo!... (<hi rend="italic">Dopo una pausa, malinconicamente</hi>) Ma chi laverà e rammenderà d'ora innanzi le mie tovaglie? Io stesso, ormai, dovrò spazzolare e accomodare i miei panni, sdrusciti e bisunti!...</p>
               <p>PANCOTTO</p>
               <p>Da oggi, non avremo più bisogno di azzimarci!... Vorresti forse riammogliarti?... E chi sposeresti?</p>
               <p>VERMICELLO.</p>
               <p>Nessuno, più, ci succhierà le midolle! Nessuno, più, ci vuoterà le scarselle! L'umanità finisce con noi!... Inutile, ormai, accumular risparmi per i becchini!...</p>
               <p>L'IDIOTA</p>
               <p rend="center">ballando e saltellando dalla gioia:</p>
               <p>Le donne ci lasciano!... Devo piangere, forse?... Ah! no, perdio!... Le donne mi vuotarono l'ossa senza empirmi il cuore!... Il loro amore è una prigione!... Le curve soavi del loro corpo, simili a colline lontane, m'invitano di continuo a nuove ascensioni, a nuove esplorazioni che hanno per scopo la scoperta di una qualche valle profumata di una qualche grotta incantata! Ma il panorama non ha che delusioni, per quel triste pellegrino ch'io sono!... Fiori putridi! Fragole fradicie, senza sapore, o rancide!... Il mio cuore ha sempre freddo, quando abbraccio una donna! E invano io mi tormento per penetrar nell'anima di lei!... Ahimè! Le femmine non sono che strumenti grossolani delle nostre solitarie lussurie!... Io non mi sento mai tanto solo come quando sono nel letto della mia amante!... Eppure, ella è giovane, calda e corpulenta!</p>
               <p>Le dorme?... Sono vesciche, che noi empiamo del nostro sangue di porco! Diventano, così, sanguinacci saporitissimi, ma non si lasciano mangiare! E ci s'annoia, perdio, a leccarne senza fine, appassionatamente, l'impermeabile pelle!... Io, le ho empite di vento, quelle vesciche!... Ma schiattano come bolle di sapone, non appena io le lanci nell'azzurro del cielo... Però, che noia... ora!... Dovrò modificare le dediche delle mie canzoni!</p>
               <p>FAMONE</p>
               <p rend="end">entrando da destra:</p>
               <p>Al diavolo le donne!... Che bella cosa, l'essercene liberati!... Le donne non intendon nulla dei diritti e dei doveri dello stomaco!... E disprezzano l'Intestino universale! (<hi rend="italic">Si odono le voci dei preti in «crescendo»</hi>). Ma ormai, se ne sono andate!... Tanto di guadagnato, per noi, mentre la carestia va estendendosi! Saremo meno numerosi all'assalto delle mense! (<hi rend="italic">Sottovoce a Soffione</hi>). La rivoluzione è preparata... La morte di Panciarguta è, per noi, come il cacio sui maccheroni.</p>
               <p>VOCI DI DONNE</p>
               <p rend="end">lontana:</p>
               <p>Vigliacchi! Bricconi! Impotenti!</p>
               <p>GLI AFFAMATI.</p>
               <p>Ah!... È morto ?... È morto, Panciarguta?</p>
               <p>SOFFIONE</p>
               <p rend="end">con enfasi:</p>
               <p>Sì, miei cari Citrulli! Panciarguta è morto!... I nostri stomachi sono liberi, finalmente, dal giogo delle sue leggi implacabili! Presto, se seguirete i miei consigli, potrete sedervi tutti alla mensa del festino Ideale... Tutti, tutti, vi ci siederete!... Credetemi! (<hi rend="italic">In disparte e sottovoce, a Famone</hi>) Al primo segnale, tu farai insorgere i Citrulli. Bisogna ch'essi gridino tutti insieme: «Viva Soffione! Viva Torta!... Viva Béchamel! Vivano i sacri Guatteri!» E non appena il Re sarà detronizzato, io ti nominerò sopraintendente generale delle cucine. (<hi rend="italic">Ad</hi> 
                  <hi rend="italic">alta voce</hi>) Cari Citrulli! Il giorno del Gran Banchetto è ormai vicino! Ora, siate calmi!</p>
               <p>Mercè nostra, mercè la rivoluzione intestinale del mondo, che noi andiamo preparando, i vostri liberi stomachi finalmente resi immortali, cesseranno d'invecchiare! La gioia dei nostri volti, raggianti di benessere e d'ebbrezza, spaventerà la Morte ed imporrà al Tempo di arrestarsi!... Noi scacceremo dal nostro paese l'esecrato fantasma di Santa Putredine, che vorrebbe afferrarci alle budella!... Sì! lo scacceremo!... (<hi rend="italic">Stendendo il braccio, per indicare gli stagni verdastri che circondano il castello dell'Abbondanza</hi>). E codesti stagni fetidi che avvelenano ed assopiscono i nostri grandi stomachi voraci... li colmeremo!... Li colmeremo instancabilmente con gli escrementi profumati e copiosi dei nostri intestini divinizzati!...</p>
               <p>GLI AFFAMATI.</p>
               <p>Bravo!... Bene!... Viva Soffione!...</p>
               <p>FAMONE</p>
               <p rend="end">sottovoce a Soffione:</p>
               <p>Puoi fare assegnamento su di me... (<hi rend="italic">Rivolgendosi ai Citrulli che sopraggiungono da ogni parte</hi>) Il grande Panciarguta è morto! Il primo capocuoco di Re Baldoria non è più!...</p>
               <p>ANGUILLA</p>
               <p>sollevandosi sulle spalle di un Affamato:</p>
               <p>Evviva! Evviva... È giorno di tripudio!... Il Re ci offrirà certamente un magnifico banchetto funebre... Guardate!... Re Baldoria in persona dirige solennemente il funerale del suo cuoco... Guardate il Re! La sua enorme pancia oscilla, laggiù, sulla scalea del castello. (<hi rend="italic">Rivolgendosi all'Affamato che lo sorregge</hi>). .Vedi... vedi, laggiù, la sua forchetta d'oro, che risplende?...</p>
               <p>l'affamato.</p>
               <p>Non vedo nulla!... Suvvia, Anguilla, discendi!... Mi fai male alle spalle!</p>
               <p>ANGUILLA.</p>
               <p>Ah! ecco il ciuffo infarinato della sua augusta fronte!... Ed ecco il feretro di Panciarguta!... Che onoranze!... Certo, nessun Citrullo si ricorda di aver mai visto un feretro tanto bello!... Ah! che graziosi chierichetti!... Sono grassocci, ripieni, succulenti di luce!... Sembrano variopinte uova di Pasqua!...</p>
               <p>l'idiota</p>
               <p>aprendosi un varco fino alla prima fila dei Citrulli, che si assiepano sul passaggio del corteo:</p>
               <p>Qual'è la ragione di tanto sfarzo?...</p>
               <p>gli affamati </p>
               <p>Zitto, imbecille!... </p>
               <p rend="end">Respingono l'Idiota.</p>
               <p>I GUATTERI</p>
               <p>I Guatteri s'avanzano, alla testa del corteo, respingendo la folla pungendo i restii con le loro lunghe forchette, ingiuriandoli e sputando loro addosso.</p>
               <p>Largo, pezzenti!... Largo, malnutriti!... Largo, scheletri ambulanti!... Puah! (<hi rend="italic">Sputando</hi>) stomachi angusti! Intestini inodori!... Largo! Largo!... Giù i cappelli!... Passa Re Baldoria!... Chinate la testa intestini disseccati!... E onorate il grande Panciarguta! Suvvia... Largo, Affamati!</p>
               <p>FRA TRIPPA</p>
               <p>fiancheggiato da preti e canonici in piviale e seguito da chierici.</p>
               <p>Requiem æternam!... Deus meus recipe animam sanctificatam Panciargutæ, filii tui, quia fuit Panciarguta protector atque benefactor regalis nostrae digestionis!... Requiem æternam!</p>
               <p>TUTTI.</p>
               <p>Amen!</p>
               <p>Segue un gran silenzio, durante il quale Fra Trippa estrae lentamente un grande aspersorio da una casseruola che gli è presentata da un chierico, e la brandisce. Dall'aspersorio gocciola una salsa gialla e aromatica. Poi, volgendosi lentamente, Fra Trippa cosparge di quella salsa la bara che s'avanza e ch'egli lascia passare, ritraendosi a sinistra.</p>
               <p>FRA TRIPPA.</p>
               <p>Asperges me hysopo... et mundabor...</p>
               <p>TUTTI.</p>
               <p>Amen!</p>
               <p>ANGUILLA.</p>
               <p>Guarda... guarda Fra Trippa!... Che bella pancia mistica e bellicosa!... Ei cammina stringendo le cosce e portando alto il ventre, come un tamburo!</p>
               <p>FRA TRIPPA.</p>
               <p>Asperges me...</p>
               <p>CROSTINO.</p>
               <p>Come un ostensorio...</p>
               <p>ANGUILLA.</p>
               <p>Sembra gravido. Ah! il suo ventre oscilla... gli sfugge di tra le braccia!... E che braccia!... Sembrano prosciutti! </p>
               <p>CROSTINO.</p>
               <p>Ti giuro che il suo ventre è staccato da lui... È la sua carriuola per le provviste!</p>
               <p>ANGUILLA.</p>
               <p>Pare uno schiavo che porti il proprio padrone fra le braccia per attraversare a guado un torrente impetuoso.</p>
               <p>FAMONE.</p>
               <p>Infatti, egli teme di cascare! Barcolla... Certo finirà col cader sul naso, al di là della sua pancia!...</p>
               <p>ANGUILLA.</p>
               <p>Oh, no! non cascherà... È un equilibrista assai prudente. Sa mantenersi ritto sempre sulla grossa palla ruzzolante della sua ventraia!</p>
               <p>FAMONE.</p>
               <p>Eh, via!... Egli non è che un topo il quale s'arrampica su per un uovo enorme.</p>
               <p>L'IDIOTA</p>
               <p rend="end">appollaiato su un albero morto.</p>
               <p>Ah! che bello spettacolo!... (<hi rend="italic">Indicando con un gesto infantile i sontuosi panneggiamenti del feretro</hi>) Sono maravigliose, quelle pernici ricamate in oro sul velluto nero!... Ed ecco de' bei maccheroni fumanti, di porpora e d'argento!... Ecco dei tacchini di seta color carne damascati di tartufi adamantini!... E quelle salse color di rubino... Ah! Veri rubini intessuti nel panno!...</p>
               <p>GLI AFFAMATI.</p>
               <p>Viva la pancia di Fra Trippa!</p>
               <p>l'idiota. </p>
               <p>Io canterò l'appetitosa magnificenza del feretro... ed anche il ventre di Fra Trippa, gonfiato dalla brezza propizia, come una vela tesa sull'albero! Che funerale!... Ma chi è morto?</p>
               <p>I guatteri.</p>
               <p>Silenzio, vile stomaco rattrappito... intestino inodoro!... Giù da quell'albero!...</p>
               <p>GLI affamati.</p>
               <p>Sì! Scendi, Idiota! Scendi a terra!...</p>
               <p>Squassano il tronco, per farne cadere l'Idiota.</p>
               <p>l'idiota.</p>
               <p>È veramente una festa più bella di quella del <hi rend="italic">Corpus Domini</hi>. Certo, si saccheggiarono tutti i giardini, tutte le lande e tutti gli orti a cento leghe in giro!... Vedo una folla enorme che s'avanza!... Tutti i Citrulli del mondo vengono in processione portando fiori di melo!... Ne spargono dappertutto. Pare una nevicata color di rosa! Altri portano dei mucchi d'oro sul capo... Sono grandi mazzi di ginestre in fiore. Ed altri son come roridi di una porpora violacea... Recano viole selvatiche!... I sentieri son tutti variopinti. Io credo veramente che un magnifico arcobaleno sia caduto sul verde dei prati!</p>
               <p>I GUATTERI.</p>
               <p>È un pazzo!...</p>
               <p>Depongono per un momento il feretro presso la ribalta, sui petali sparsi, fra un gocciolar di aspersori! e un tinnir d'incensieri. Indi respingono la folla a destra e a sinistra, prodigando ingiurie e sputacchi, per formare intorno alla bara uno spazio circolare. Alcuni borbottano preghiere, mangiando fiori avidamente.</p>
               <p>ANGUILLA</p>
               <p rend="end">saltellando:</p>
               <p>Ah! che dolcezza!... Udite! Udite il ventre e le labbra di Fra Trippa, che borbottano preghiere col brontolio benedetto di una marmitta al fuoco!</p>
               <p>Si avanza, picchiando a caso sulle pance dei preti, ognuna delle quali è più o meno voluminosa, a seconda del grado gerarchico del suo possessore.</p>
               <p>I PRETI</p>
               <p rend="end">barcollando e sussultando:</p>
               <p>Ahi! Ahi!... No! Ahi!</p>
               <p>ANGUILLA.</p>
               <p>Ah! che ammirabile gerarchia di pance saggiamente graduate! Voi, con quest'otre, non tarderete molto a diventar diacono! E voi sarete presto priore!... E a te, Trippa, le dimensioni del tuo ventre promettono la tiara!...</p>
               <p>Dà un colpo sulla pancia di Fra Trippa e si allontana rapido</p>
               <p>RE BALDORIA</p>
               <p>seguito da Masticafiele e da Pancotto si avanza a destra. Egli si comprime lo stomaco con una mano, per cercar di moderare il violento singhiozzo che lo scuote, mentre coll'altra agita la forchetta d'oro, insegna del potere. A quando a quando, s'asciuga la bocca bavosa col tovagliolo ricamato che gli pende dal collo. –Fra Trippa sta ritto accanto al feretro.</p>
               <p>Povero Panciarguta! Tu eri un sant'uomo!... Pregate tutti per Panciarguta, che tanto faceva per la salute del nostro stomaco augusto!... Egli era per tutti i Citrulli, un dispensatore d'abbondanza... E aveva un solo difetto... Uno solo!... Troppo zelo!... Infatti, per un pesce arrivato in ritardo, non metteva conto, veramente, di togliersi la vita!...</p>
               <p>PANcOTTO.</p>
               <p>Con un buon intingolo, avrebbe potuto rimediare alla mancanza del pesce...</p>
               <p>MASTICAFIELE</p>
               <p>Hai torto, amico mio... La salute dello stomaco reale ne dipendeva. E, davvero, sua Maestà è troppo indulgente... La mancanza di quel pesce avrebbe potuto infatti essere origine di una serie incalcolabile di calamità, pel suo augusto Intestino!... Panciarguta era un cuoco pieno d'onore e di saggezza, cui stava a cuore più d'ogni cosa il prestigio delle nostre cucine. Non dobbiamo dunque stupirci (<hi rend="italic">solennemente</hi>) che un contrattempo sì grave gli abbia tanto turbata la ragione...</p>
               <p>PANCOTTO.</p>
               <p>È vero! È vero!... Infatti, la felicità digestiva del regno dipende unicamente dall'augusta digestione vostra, o sire!</p>
               <p>ANGUILLA</p>
               <p>a mezza voce, avanzandosi attraverso la folla:</p>
               <p>Come la vita d'un pargolo dipende dal cordone ombelicale che lo congiunge al grembo materno!</p>
               <p>RE BALDORIA.</p>
               <p>Silenzio! Ho bisogno di raccoglimento!</p>
               <p>S'inginocchia, china il capo, si copre il volto con le mani aperte, mentre si propaga nella folla un susurrìo di stupore e di meraviglia</p>
               <p>I SERVI.</p>
               <p>Silenzio! Silenzio, vili stomachi infraciditi!... Silenzio, intestini afoni!... Sua Maestà Re Baldoria sta per ruttare!... Sua Maestà rutta...</p>
               <p>GLI AFFAMATI.</p>
               <p>Ah!... ah!...</p>
               <p>I SERVI.</p>
               <p>Silenzio!... Sua Maestà non ha ruttato! Rutterà fra poco!</p>
               <p>FRA TRIPPA.</p>
               <p>Te Deum laudamus...</p>
               <p>China il capo, giunte le mani su un libro di gastronomia avvolto in un panno nero come un breviario.</p>
               <p>RE BALDORIA</p>
               <p>alzando la lesta e gli occhi al cielo, tende le braccia sul feretro per benedirlo:</p>
               <p>O mio povero Panciarguta!... Con te, son morte la gloria e la prosperità del mio regno!... Io non vedrò mai più la folla de' miei sudditi divertirsi, esultare alla lettura dei meravigliosi <hi rend="italic">menus</hi> dei miei festini! I figli dei Citrulli non strilleranno più dalla gioia nell'aspirare gl'inebbrianti profumi delle mie casseruole d'oro...(<hi rend="italic">Singhiozza</hi>) Ah!... E non udrò più, durante le fragorose insonnie del mio stomaco, il rumor de' tuoi passi concitati attraverso le vaste cucine della reggia! Io gioivo, allora, pensando che stavi preparando con tutta la tua sapienza uno di quei <hi rend="italic">salmì</hi> tanto utili a liberar lo Stato, come per incanto, da una crisi intestinale!... Tu sapevi governare, infatti, per mezzo delle tue salse, energiche e più benefiche delle leggi ideate dai legislatori romani!...</p>
               <p>L'idiota</p>
               <p rend="end">dall'alto dell'albero morto:</p>
               <p>Sire!... Sire!... Ecco davanti a voi, a un palmo dalle vostre labbra, le divine salse di Panciarguta!... Sono dipinte e ricamate delicatamente sul velluto nero del feretro!... In verità, i miei occhi le gustano meglio che non le gusterebbero le mie labbra!...</p>
               <p>I SERVI.</p>
               <p>Scendi di lassù, Idiota!... Scendi, e taci!...</p>
               <p>RE BALDORIA.</p>
               <p>Ah! la forza stuzzicante e fecondatrice di quelle salse!... Esse scorrevano giù nel mio stomaco – me ne ricordo – come fiumi del Paradiso! (<hi rend="italic">Singhiozza</hi>). Mio amato Panciarguta!... Io ho assistito religiosamente all'opera dei becchini, mentre componevano nella bara il tuo veneratissimo corpo! Ho seguito il tuo feretro, poichè nessuno più di te meritò mai un simile onore inaudito! E, inoltre, ho pregato San Pietro perchè ti ottenga un invito a pranzo da Domineddio... Sarà un buon pranzo... Vedrai! A proposito: come va l'appetito, lassù?... (<hi rend="italic">Una pausa</hi>). Ma ahimè!... Che farò, io, senza di te?... Il mio povero stomaco abbandonato si empirà di flore velenose! E il mio intestino deperirà!... (<hi rend="italic">Singhiozza. Pancotto si asciuga gli occhi. Anguilla finge di reprimere un singulto</hi>). Ah! comincio a commuovermi!...</p>
               <p>Il Re si volge, per cercare nella folla qualche sorriso di simpatia.</p>
               <p>MASTICAFIELE</p>
               <p rend="end">battendogli piano sulla spalla:</p>
               <p>Eviti la Maestà Vostra d'intenerirsi oltre misura... Il pianto è volgare ed assolutamente indegno della Reale Forchetta. Inoltre, i singhiozzi affaticano lo stomaco!... Coraggio! Procurate di distrarvi, Maestà...</p>
               <p>RE BALDORIA.</p>
               <p>Sì, amico mio... Evitiamo di affaticare il nostro augusto stomaco, da cui dipende la felicità dei Citrulli!... Ma dimmi: hai tu provveduto alla magnificenza dei funerali?... Io sono tanto addolorato, vedi, da non potermi occupare di nulla!...</p>
               <p>PANCOTTO.</p>
               <p>Sire, i funerali son degni del cuoco più illustre che sia mai esistito... Durante la notte scorsa, furono rinnovate le diecimila torcie di strutto profumate di menta e di basilico... E almeno cento de' vostri cuochi rimasero tutta la notte inginocchiati intorno al feretro, per turno. Il popolo, ve l'assicuro, si mostra colpito da una grande ammirazione per la saggezza del vostro stomaco riconoscente.</p>
               <p>RE BALDORIA.</p>
               <p>Ah!</p>
               <p rend="end">Singhiozza forte.</p>
               <p>PANCOTTO.</p>
               <p>Che avete, Sire?</p>
               <p>MASTICAFIELE.</p>
               <p>Coraggio, mio povero Baldoria!... Coraggio!</p>
               <p>RE BALDORIA</p>
               <p rend="end">piangendo dirottamente:</p>
               <p>Panciarguta! Panciarguta!... Tu sei un traditore, un ingrato, un perfido!... Mi hai lasciato nell'imbarazzo!... Come potrò, ormai, soddisfare il servidorame e le moltitudini affamate dei miei Citrulli? Come potrò ristabilire l'ordine nelle cucine del Regno?... Tu solo sapevi fare tutto questo!</p>
               <p>PANCOTTO</p>
               <p rend="end">con profonda tristezza:</p>
               <p>Panciarguta porta seco nella tomba il meraviglioso segreto delle pillole per calmar l'appetito... di quelle pillole salutari ch'egli soleva distribuire agli affamati!</p>
               <p>MASTICAFIELE.</p>
               <p>Egli soleva anche far somministrare delle buone frustate attraverso le pance più cavernose, per moderare gli appetiti insaziabili...</p>
               <p>RE BALDORIA.</p>
               <p>Ah! Quello, era un sistema infallibile che agiva direttamente sul sangue... Ma chi oserà più compiere una funzione tanto saggia?...</p>
               <p>MASTICAFIELE.</p>
               <p>Io, Sire... Mi propongo, anzi, di fabbricare uno staffile speciale, per... (<hi rend="italic">voltandosi, atterrito al sentirsi sulla spalla una mano pesante, e ravvisando Famone, che gli si è avvicinato</hi>) per...</p>
               <p>FAMONE.</p>
               <p>Per che cosa?... A che dovrà servire codesto tuo staffile, mio caro Masticafiele?...</p>
               <p>PANCOTTO</p>
               <p>tremante, pallido, implorante, tese le mani:</p>
               <p>Diamine!... A frustare i cani del Re... i mastini del Re!...</p>
               <p>MASTICAFIELE</p>
               <p>feroci gli occhi, ripete borbottando:</p>
               <p>Sì... Sì... I mastini del Re...</p>
               <p>PANCOTTO</p>
               <p rend="end">a Masticafiele e al Re:</p>
               <p>Bisogna parlar piano!... I Citrulli sono esasperati dalla fame... e potrebbero divorarci!</p>
               <p>RE BALDORIA.</p>
               <p>È logico... Da due giorni, non han nulla da mangiare!... Non hanno avuto nemmeno le pillole... nemmeno lo staffile digestivo... Nulla! (<hi rend="italic">Battendosi la fronte, come chi ha un'idea improvvisa</hi>) Ah! Fra Trippa... Chiamate Fra Trippa!...</p>
               <p>GLI AFFAMATI</p>
               <p>urtando e scompigliando i servi si avvicinano al feretro con una curiosità ammirativa:</p>
               <p>Ah! Magnifico... stupendo, questo drappo mortuario!... E com'è appetitosa, questa bella salsa d'oro!... È ricamata meravigliosamente!.. Davvero, par calda!... E che profumo, codeste pernici di filigrana!...</p>
               <p>RE BALDORIA.</p>
               <p>Eccolo, finalmente, il mio amato Fra Trippa!... Amico mio... come in ogni periodo di carestia, bisogna che tu imponga ai Citrulli un digiuno che debba durare almeno una settimana!...</p>
               <p>FRA TRIPPA.</p>
               <p>ispirato, gli occhi rivolti al cielo, dopo aver borbottato delle preghiere:</p>
               <p>Obbedisco immediatamente!... Imporrò un digiuno di una settimana, per la pace dell'anima di Panciarguta... Va bene, così?... (<hi rend="italic">Gesticola violentemente verso la folla</hi>). Silenzio, miei amatissimi Citrulli!.. Il dio degl'intestini vi parla per mezzo delle mie labbra consacrate!... Il mio stomaco è benedetto fra tutti gli stomachi... Il mio ventre contiene tutto un popolo di tacchini ripieni e d'oche coi tartufi, che mi danno flatulenze sonore e saggi pensieri!</p>
               <p>ANGUILLA</p>
               <p>Tacete! Tacete tutti. Ascoltatelo, poichè il suo ventre alberga le intelligentissime oche del Campidoglio, le quali salveranno il suo lardo, e forse anche le vostre miserabili ossa, dalle insidie della Morte!</p>
               <p>FRA TRIPPA</p>
               <p rend="end">con gesti untuosi:</p>
               <p>Anzitutto, miei cari Citrulli, dovreste procurarmi un'ala di pollo... Quando me ne sarò cibato, potrò parlarvi degnamente del vostro prossimo pranzo!</p>
               <p>GLI AFFAMATI.</p>
               <p>Sì!... Sì!... Gli sia portata subito un'ala di pollo!... E tacete!... Ascoltatelo!... Fra Trippa è un uomo saggio!</p>
               <p>FRA TRIPPA.</p>
               <p>Vi parlerò dell'arte di mangiar bene e di quella di digiunare con soddisfazione...</p>
               <p>GLI AFFAMATI.</p>
               <p>No! No!... Non vogliamo digiunare!...</p>
               <p>FRA TRIPPA.</p>
               <p>Il Dio delle Digestioni v'impone per mezzo mio un digiuno...</p>
               <p>GLI AFFAMATI.</p>
               <p>No! No!</p>
               <p>FRA TRIPPA.</p>
               <p>Un digiuno di alcune ore, pel riposo dell'anima augusta di Panciarguta!</p>
               <p>GLI AFFAMATI.</p>
               <p>No! No!... Digiuniamo già da tre giorni!...</p>
               <p>FRA TRIPPA.</p>
               <p>Come sapete, bisogna digiunare, per mangiar veramente bene! Il digiuno predispone a gustare le vivande succulente, saporose e copiose, e prepara una digestione perfetta...</p>
               <p>GLI AFFAMATI.</p>
               <p>Abbasso il digiuno!...</p>
               <p>FRA TRIPPA</p>
               <p rend="end">con voce solenne e minacciosa:</p>
               <p>Se non digiunerete, sarete preda di Santa Putredine, la patrona degli Stagni!... Infatti, la Santa dice: «Io penetrerò nei ventri di tutti i Citrulli che non digiuneranno dodici volte all'anno!»</p>
               <p>VENDITORI AMBULANTI</p>
               <p>le cui voci ancora lontane, si avvicinano a poco a poco:</p>
               <p>«L'appetito dei Citrulli», opuscolo gastrologico scritto da Soffione!... Comprate tutti l'<hi rend="italic">Appetito!... «</hi>Lo stomaco universale; i suoi diritti, la sua storia, la sua capacità, il suo avvenire!» Leggete, leggete lo <hi rend="italic">Stomaco universale! </hi>Comprate l'<hi rend="italic">Appetito!</hi>
               </p>
               <p>FRA TRIPPA</p>
               <p>rivolgendosi ai Citrulli, che comprano gli opuscoli:</p>
               <p>Silenzio, miei cari Citrulli!... Voi dovete digiunare per la pace dell'anima di Panciarguta... Digiunerete per alcune ore... Non di più!... È un dovere, questo, che s'impone ai vostri stomachi riconoscenti!</p>
               <p>VENDITORI AMBULANTI.</p>
               <p>Comprate, comprate tutti l'<hi rend="italic">Appetito</hi>... «L'abolizione dello staffile digestivo!» opuscolo di Torta! Leggete l'<hi rend="italic">Abolizione!</hi>... Leggete il <hi rend="italic">Giornale dei Citrulli</hi>, coll'articolo di Famone che ha per titolo: «L'appetito dei Citrulli è indipendente dall'appetito di Dio!...»</p>
               <p>FRA TRIPPA</p>
               <p>alzando la voce, gesticolando sul parapiglia dei Citrulli e dei venditori ambulanti:</p>
               <p>I vantaggi del digiuno sono incalcolabili!...</p>
               <p>I VENDITORI.</p>
               <p rend="italic">Lo stomaco universale, i suoi diritti...</p>
               <p>ANGUILLA.</p>
               <p>È troppo tardi, mio caro Fra Trippa! È inutile che ti spolmoni!...</p>
               <p>MASTICAFIELE.</p>
               <p>Silenzio, stomachi putrefatti!... Intestini vili!... Avanti guatteri! Accorrete!... Caricate la folla!... Su! Su!... A colpi di spiedo!... Infilzateli tutti, perdio!... Infilzateli!</p>
               <p>ANGUILLA</p>
               <p>Eh! Eh!... Coraggio, Masticafiele! Date voi l'esempio del coraggio! (<hi rend="italic">Sghignazza</hi>).</p>
               <p>MASTICAFIELE.</p>
               <p>Perchè no?... Aiutatemi, caro Anguilla!</p>
               <p>VENDITORI AMBULANTI.</p>
               <p>«Lo stomaco dei Citrulli!...»</p>
               <p>ANGUILLA</p>
               <p rend="end">a sé stesso:</p>
               <p>Lo stomaco dei Citrulli?... Ah! ahi... È più profondo e più vorace del mare... più delle fauci della tigre... più della lussuria della donna!... Più di tutti gli abissi incolmabili di cui parla la Bibbia!...</p>
               <p>FRA TRIPPA</p>
               <p rend="end">traendo in disparte Anguilla:</p>
               <p>Ma il loro appetito è ancor più grande del loro stomaco! (<hi rend="italic">Si solleva sulle spalle di due guatteri, e grida, rivolgendosi ai Citrulli</hi>) Dovete digiunare! Dovete mangiar di magro! (<hi rend="italic">Sottovoce ad Anguilla</hi>) Un buon mezzo per utilizzare gli avanzi di pesce!</p>
               <p>GLI AFFAMATI.</p>
               <p>No! No!... Non mangeremo più di magro! Mai più! Nemmeno il venerdì! Il nostro stomaco è libero... indipendente persino da Domineddio!</p>
               <p>FRA TRIPPA</p>
               <p>Quand'è così, me la svigno!</p>
               <p>Si allontana attraverso la folla dei Citrulli, tanto lesto che va a dar di naso e col ventre contro un uomo che entra portando un cartellone colorato e gridando a squarciagola.</p>
               <p>LO STRILLONE</p>
               <p>regge, in cima a una lunga canna, un cartellone su cui sono dipinti dei piatti fumanti e dei mucchi di frutta, con iscrizioni nere.</p>
               <p>Ecco il <hi rend="italic">menu</hi> di Sua Maestà Re Baldoria!... Colazione: <hi rend="italic">Consommé</hi> Fra Trippa!... Stufato ai Citrulli!... Polpettine alla Regina Salsetta!... Fagiolini verdi con crostini!... Tacchini allo spiedo!...</p>
               <p>VENDITORI AMBULANTI</p>
               <p>sopraggiungendo di corsa e urtando l'uomo dal cartellone:</p>
               <p>«L'Appetito!» Leggete l'opuscolo intitolato «L'Appetito!»</p>
               <p>LO STRILLONE.</p>
               <p>Questa colazione costa alla cucina dello Stato Intestinale la piccola somma di duecento soldi!... Duecento soldi soltanto!</p>
               <p>GLI AFFAMATI. </p>
               <p>Abbasso il menu del Re! Accoppate il banditore!... Egli insulta i nostri stomachi esausti!</p>
               <p>TORTA.</p>
               <p>Ah! no!... È una colazione ripugnante!... Io non l'assaggio neanche!... Dello stufato ai Citrulli?!... Porcheria! Una simile colazione non può averla ideata che quell'animale di Masticafiele!...</p>
               <p>SOFFIONE.</p>
               <p>Ed è indegna della Forchetta Reale! È un'ignominia!... Un'indecenza!...</p>
               <p>FAMONE.</p>
               <p>Quel <hi rend="italic">menu</hi> non potrebb'essere più volgare... Il Re diventa tirchio! Accoppate il banditore! Accoppatelo!</p>
               <p rend="end">Parapiglia.</p>
               <p>RE BALDORIA</p>
               <p>avanzandosi verso la ribalta coi suoi consiglieri, mentre il corteo sfila a destra ed esce dalla scena:</p>
               <p>È vero!... Quel <hi rend="italic">menu</hi> è ignobile... indegno della Reale Forchetta!... Ah! povero Panciarguta! Dove sei?... Tu, almeno, sapevi comporre delle liste ammirabili, per i miei pasti! (<hi rend="italic">Rivolgendosi a Masticafiele, malinconicamente</hi>) Tu, sai soltanto sbraitare!... Sei uno zotico! (<hi rend="italic">Leggendo il cartellone, che ballonzola al disopra del parapiglia generale</hi>). Persino l'ortografìa, è sbagliata! Che orrore!... Ah! Chi mi rifarà i bei <hi rend="italic">menus</hi> del mio Panciarguta?... (<hi rend="italic">Battendo sulla spalla a Pancotto</hi>) Ti ricordi del pranzo di Pasqua dell'anno scorso?...</p>
               <p>MASTICAFIELE.</p>
               <p>La Maestà vostra non ha dimenticato, forse, che la salsa tartara che si fece per quel banchetto costò, essa sola, diecimila scudi d'oro che si dovettero prendere nelle casse dello Stato!... Spese simili mi sono vietate, oggigiorno!</p>
               <p rend="end">Brontola sordamente, bilioso.</p>
               <p>PANCOTTO</p>
               <p rend="end">che, in estasi, non l'ascolta:</p>
               <p>Ecco... ecco delle cifre abbaglianti che giova far rifulgere con gran pompa sulle moltitudini, per empir di stupore gli stomachi furibondi degli Affamati! (<hi rend="italic">Facendo schioccar la lingua</hi>) Ah! com'era contenta, la folla, al vederci mangiare alla tavola reale! Ci contemplava attraverso le vetrate, e aveva sorrisi di profondo benessere!... Vedo ancora, nella mia memoria, quegl'innumerevoli volti, pallidi ma felici, che ammiravano in estasi la nostra sublime, la nostra incommensurabile ingordigia, seguendo cogli occhi l'andirivieni delle nostre forchette e le nostre bocche instancabili che masticavano senza posa e che sputavan lontano i noccioli delle frutta candite!... Frattanto, gli araldi s'aggiravano in mezzo alla folla con vasti stendardi di velluto roseo sui quali la lista delle vivande reali era ricamata a lettere d'oro incrostate di pietre preziose... Lo stile di quelle liste era sì dolce e saporoso che tutti gli affamati ne gustavano lungamente la lettura, leccandosi le labbra come fanno i gatti!</p>
               <p>ANGUILLA</p>
               <p rend="end">sghignazzando:</p>
               <p>Di', piuttosto, leccandosi le orecchie! La fame infatti, allungava loro smisuratamente la lingua!...</p>
               <p>RE BALDORIA</p>
               <p>E i banditori cantavano le meraviglie della lista reale in un tono di melopea sì soave e con accenti sì melodiosi, che la folla ne era deliziata come da un bel sogno tutto rorido e profumato di salse ideali!...</p>
               <p>PANCOTTO</p>
               <p>estasiato, stralunando gli occhi pieni di tenerezza:</p>
               <p>Eran tempi felici, quelli!... I Citrulli solevano addormentarsi ascoltando il serico frusciare dei vostri fritti, che si rosolavano lentamente nelle ampie padelle...</p>
               <p>RE BALDORIA</p>
               <p rend="end">preoccupato e pensieroso:</p>
               <p>Allora, i Citrulli eran più pallidi e più esausti che non appaiano oggi. La Provvidenza digestiva dell'universo li gratificava, fin dalla nascita, di un'anemia estenuante e di certe febbri intermittenti che esaurivano la loro volontà e annebbiavano i loro cervelli... Ma purtroppo gli Stagni del Passato non esalano più quei terribili vapori gialli la cui virtù a volta a volta soporifera ed esaltante dava loro aspetti di sonnambuli o di annegati!... Si vedevano, nelle belle serate plenilunari, andare in processione per le campagne fantasmi bianchi e barcollanti che tendevan le braccia verso l'infinito, cantando lamentevoli strofe d'amore per assopire la loro fame incurabile!... Essi sognavano giorno e notte, allora...</p>
               <p>ANGUILLA.</p>
               <p>Hanno sognato troppo lungamente!...</p>
               <p>RE BALDORIA.</p>
               <p>Non si sogna mai abbastanza. Il sogno arrugginisce lo stomaco... Guardateli, ora... Stanno troppo bene... Le loro guancie sono più rosee che una volta...</p>
               <p>ANGUILLA.</p>
               <p>È la febbre, che colora i loro zigomi...</p>
               <p>PANCOTTO.</p>
               <p>Persino i poeti ci hanno abbandonati! Le loro canzoni servivano a calmare un poco la cupa disperazione degli stomachi! I poeti, infatti, sono talvolta degl'insuperabili incantatori di serpenti...</p>
               <p>I venditori ambulanti rientrano violentemente spingendo e urtando da ogni parte il banditore del <hi rend="italic">menu,</hi> che cade sotto le loro percosse.</p>
               <p>I VENDITORI.</p>
               <p>Crepa! Crepa, finalmente, stomaco vile!...</p>
               <p>RE BALDORIA</p>
               <p rend="end">con tristezza:</p>
               <p>È finita, ormai, l'efficacia del cartellone ammaliatore!... È finito, il rimedio del digiuno!... A proposito: dov'è Fra Trippa?... Bisogna pregare per la pace eterna di Panciarguta e del suo augusto Intestino... Gl'intestini defunti si vendicano spesso dei nostri stomachi indifferenti e obliosi...</p>
               <p>MASTICAFIELE.</p>
               <p>Tranquillizzatevi, Maestà... La Regina Salsetta pregherà per lui, nel suo castello dei Prosciutti...</p>
               <p>RE BALDORIA</p>
               <p>A proposito... Dov'è il mio corriere?...</p>
               <p>Si volge, e visto un valletto che tien sollevato per le due cocche inferiori il proprio grembiale, rigonfio di pergamene arrotolate, va lentamente a sedersi su uno sgabello, invitando con un cenno il servo ad avvicinarsi.</p>
               <p>IL SERVO.</p>
               <p>Sire... Ecco il messsaggio di Sua Maestà la Regina Salsetta...</p>
               <p>RE BALDORIA.</p>
               <p>No! Dammi le relazioni dei Grandi Cuochi del Regno. Anzitutto, gli affari intestinali dello Stato... Poi, mi occuperò delle tenerezze coniugali!... (<hi rend="italic">Svolge le pergamene</hi>) Ah! La mia povera Salsettina cara! (<hi rend="italic">Pensieroso</hi>) Come deve mangiar male, poverina, priva di cuochi, priva di provviste, in quel castello deserto!... (<hi rend="italic">Comincia a leggere una delle pergamene, e subito impallidisce</hi>) Grande scompiglio nelle cucine!... Ribellione dei Cuochi e del Guatteri!... I fornitori sono fuggiti!... Le cantine, vuote!... I granai, incendiati!... (<hi rend="italic">Singhiozza</hi>) Ah! pietà... pietà di me!... Che farò, ora?... Consigliatemi voi! (<hi rend="italic">A Masticafiele e a Pancotto</hi>) No... no... è inutile ch'io mi rivolga a voi... Siete due imbecilli!... Non avete saputo preveder nulla di quanto accade!... Dov'è, dov'è, il mio saggio Fra Trippa?</p>
               <p>PANCOTTO.</p>
               <p>Ha seguito il corteo funebre, per impedire agli Affamati di divorare le torcie di strutto...</p>
               <p>RE BALDORIA</p>
               <p>si stacca dalla cintola la «Succulenta» e la dà al valletto.</p>
               <p>Prendi la mia spada! Quest'elsa mi tortura l'epigastro. Io non posso riflettere se non ho completamente libero lo stomaco! (<hi rend="italic">Si sbottona il giustacuore e dà sfogo a rumorose flatulenze</hi>) Ah! (<hi rend="italic">Con un sospiro di benessere</hi>) Ora, datemi la pergamena della Regina. (<hi rend="italic">La prende, la svolge, e legge ad alta voce</hi>): «Mio grosso prosciutto amatissimo... Ho dovuto allontanarmi da te, per sfuggire alle conseguenze possibili dello spirito di ribellione che sconvolge l'intestino del Regno... Immagina quant'è profondo il mio dolore, per questa separazione inevitabile! Sono venuta, sola, in diligenza, alla mia villa dei Prosciutti... Per fortuna c'è Cocomero... Tu conosci, Cocomero... È quel giovane cuoco, tanto gentile, a cui decretasti una onorificenza, l'anno scorso, dopo il banchetto di Pasqua. – Cocomero mi fa delle salse deliziose e mi serve a tavola con molta grazia. Tutte le mie dame mi hanno abbandonata, e quindi il mio piccolo cuoco deve moltiplicarsi... Ieri quel bricconcello scovò un cassone pieno di cose squisite che vorrei poter dividere con te». – (<hi rend="italic">Il Re sospira</hi>) «Perchè non ti decidi a piantare in asso tutti codesti stomachi putrefatti e a venirtene qui a mangiare con me delle saporitissime pernici, in una dolce intimità amorosa, come durante il nostro viaggio di nozze?... Ah! vieni, vieni ad amarmi a tavola; vieni a baciarmi con le tue belle labbra sugose di prelibati salmì!... Sono ancora molto stanca pel lungo viaggio. Le mie natiche son tutte pèste e indolenzite pei sobbalzi di quella maledetta diligenza... A tavola, non ho nemmeno la forza di sollevare la forchetta, e Cocomero deve masticare accuratamente i bocconi più grossi, per introdurmeli poi nella bocca con le sue labbra... Mi dà l'imbeccata, come fanno gli uccelli!... Vieni, vieni presto, mia grossa polpetta dorata, ad amarmi a tavola e a mangiarmi a letto!... La tua Salsetta». – Che stomaco raffinato quello di mia moglie! Che delizioso stomaco, amoroso, intelligente e profumato!... Davvero, bisogna ch'io raggiunga la Regina!... Laggiù mangerò meglio che qui!</p>
               <p>MASTICAFIELE.</p>
               <p>Ah! per carità!.. Non ve ne andate, Sire!.. Pensate che lo Stomaco Universale dipende direttamente dal vostro! Se ve ne andaste, lasciereste l'Intestino del regno fra i denti degli Affamati.</p>
               <p>ANGUILLA</p>
               <p rend="end">sottovoce al Re:</p>
               <p>Affrettatevi a raggiungere la Regina, sire... Pensate che Cocomero potrebbe mangiarsela... Ella dev'essere più appetitosa che mai!...</p>
               <p>Durante la lettura, la folla si è lentamente diradata.</p>
               <p>RE BALDORIA.</p>
               <p>Mio Dio!... Che devo fare! (<hi rend="italic">Rivolgendosi a volta a volta a Pancotto, a Masticafiele e ad Anguilla</hi>) Tacete, voi... Tacete! Vi domando un consiglio... uno solo... e voi me ne date cento! A chi devo credere? A che mi serve avere dei consiglieri?... (<hi rend="italic">Gridando</hi>) Silenzio! Ho biseco di riflettere!</p>
               <p>Chiude gli occhi, si addormenta e subito comincia a russare. Ma grida altissime lo svegliano di soprassalto. Riapre gli occhi e trema al veder sopraggiungere la folla degli Affamati che spinge avanti un pastore cencioso.</p>
               <p>IL PASTORE VEDETTA.</p>
               <p>Sire!... Sire!...</p>
               <p>RE BALDORIA.</p>
               <p>Che c'è di nuovo?... Non mi è lecito nemmeno di lasciar riflettere il mio stomaco!</p>
               <p>IL PASTORE.</p>
               <p>Tutti i vostri vassalli s'avanzano. Ero in sentinella sugli spalti della Porta Anale, quando a un tratto scorsi il loro miserevole corteo sulla Via Intestinale.</p>
               <p>RE BALDORIA.</p>
               <p>No! Non è possibile!... Se tu menti; se gli occhi t'hanno ingannato, ti condannerò ad una solenne bastonatura... anzi, alla tortura!... Siano preparati i cavalletti!</p>
               <p>MASTICAFIELE.</p>
               <p>Mettete al fuoco gli schidioni... Allo spiedo, questo guastafeste!</p>
               <p>RE BALDORIA.</p>
               <p>Guai a te, se menti!... Guai a te!... (<hi rend="italic">Minaccioso</hi>) Mi fa fremere, la tua notizia... Infatti come potrò dar da mangiare a tutta quella gente?... L'oro che resta nei miei scrigni è pochissimo... Appena tanto da pagare i miei guatteri, ministri del mio stomaco, con gli stipendi arretrati a cui hanno diritto... Ah! Masticafiele! Masticafiele, mio!... ci credi tu?... Dobbiamo proprio credere a questo annunzio?</p>
               <p>PANCOTTO</p>
               <p>s'avvicina stropicciandosi allegramente le mani. Egli non ha udite le parole del Re.</p>
               <p>I vassalli!... Arrivano i vassalli! Che fortuna! Finalmente, si farà colazione!</p>
               <p>MASTICAFIELE.</p>
               <p>Eh! via!... Si mangerà peggio del solito!</p>
               <p>ANGUILLA.</p>
               <p>Non mangerete affatto!</p>
               <p>RE BALDORIA.</p>
               <p>Ebbene, per conto mio, non credo punto alle frottole di questo cretino!</p>
               <p>IL PASTORE.</p>
               <p>Sire! Ve Io giuro!... Li ho visti avanzarsi in file compatte, molto lentamente... Sono stanchissimi. I loro cavalli, stremati, barcollano e inciampano ad ogni passo, perdendo sangue dalla bocca... Ne pèrdono tanto, del sangue, che anche di lontano si può scorgere una lunga traccia rossa, sulla bianchezza della Strada Intestinale... Alcuni uomini, poi, sembrano agonizzanti per stanchezza o per fame, e, oppressi dal peso della corazza, stanno chini sul cavallo, abbracciandone convulsivamente il collo!</p>
               <p>RE BALDORIA</p>
               <p rend="end">picchiandosi la fronte:</p>
               <p>Diamine!... Tutto ciò è naturalissimo. (<hi rend="italic">Conta sulle dita</hi>) Da otto giorni non mangiano, quei disgraziati!</p>
               <p>FRA TRIPPA.</p>
               <p>Avevate promesso loro di mandare dei distaccamenti di guatteri, con degli asini carichi di vettovaglie da distribuire sul monte Cremoso, al passo dell'Ombelico e lungo tutta la Strada Intestinale!</p>
               <p>RE BALDORIA</p>
               <p rend="end">irritato:</p>
               <p>Non fu possibile farlo!... Ed ora, bisognerà dar loro da mangiare!... Stiamo freschi! Io non ho di che sfamarli!... Che cosà accadrà?</p>
               <p>PANCOTTO.</p>
               <p>Per colmo di sventura, sono ingordi, voraci... E son digiuni già da otto giorni!...</p>
               <p>MASTICAFIELE.</p>
               <p>Il rimedio è semplice... Basta non riceverli!</p>
               <p>RE BALDORIA</p>
               <p>tutto tremante, col capo fra le mani:</p>
               <p>MioDio!... che avverrà di me? Che consiglio mi dai, mio buon Pancotto?...</p>
               <p>PANCOTTO.</p>
               <p>Siate prudente, sire... Se non li riceverete, si ribelleranno in massa!... E, lo sapete, son numerosi e forti!</p>
               <p>RE BALDORIA.</p>
               <p>Masticafiele mio! consigliami tu!...</p>
               <p>MASTICAFIELE</p>
               <p rend="end">rivolgendosi al pastore:</p>
               <p>Dimmi: quanto tempo occorrerà loro per giungere alla Porta Anale?</p>
               <p>IL PASTORE.</p>
               <p>Almeno un quarto d'ora.</p>
               <p>MASTICAFIELE.</p>
               <p>Ebbene, sire... Ordinate subito che la Porta sia barricata col carro funebre di Panciarguta, che ora dev'essere precisamente laggiù!...</p>
               <p>RE BALDORIA.</p>
               <p>Povero Panciarguta!... Sarebbe un sacrilegio!...</p>
               <p>MASTICAFIELE.</p>
               <p>Ragione di Stato intestinale!... Se me lo permettete, sire, io farò ammucchiare davanti alla Porta Anale tutti gli accessorî del funerale, e tutto ciò che contengono le cucine: i grandi spiedi, gli alari monumentali, le batterie di paiuoli e le più gigantesche casseruole. I fornelli, d'altronde, basteranno ad ingombrare e ad ostruire la porta, e, dagli spalti bersaglieremo gl'intrusi con carote e patate...</p>
               <p>ANATRA.</p>
               <p>Non ci son più carote!... Non abbiam più nemmeno una patata!... E il carro funebre è già stato ricondotto alla rimessa...</p>
               <p>IL PASTORE.</p>
               <p>D'altronde, i Vassalli devono già esser giunti alla Porta Anale...</p>
               <p>RE BALDORIA.</p>
               <p>Dunque mentivi, poc'anzi!</p>
               <p>MASTICAFIELE.</p>
               <p>Allo spiedo!... Allo spiedo, il mentitore!...</p>
               <p>RE BALDORIA</p>
               <p rend="end">spaventato:</p>
               <p>Ed io non ho ancora fatto colazione!...</p>
               <p rend="end">Trema, sbarrati gli occhi.</p>
               <p>PANCOTTO</p>
               <p>s'avanza, facendosi largo a gomitate per aprire un passaggio a Torta, a Soffione e a Béchamel, che lo seguono.</p>
               <p>Sire! Sire! Tre Guatteri vi domandano udienza, in nome dei vostri Citrulli amatissimi, dei quali sono ambasciatori!</p>
               <p>RE BALDORIA.</p>
               <p>Vengano avanti!... Come si chiamano?</p>
               <p>FAMONE</p>
               <p rend="end">ai Citrulli:</p>
               <p>Gridate, perdio!... Gridate!</p>
               <p>GLI AFFAMATI.</p>
               <p>Sono i Guatteri, nostri rappresentanti!... Viva Soffione! Viva Torta! Viva Béchamel! Vivano i Guatteri!...</p>
               <p>RE BALDORIA.</p>
               <p>Ebbene... che cosa volete?... Presto!... Parlate!... (<hi rend="italic">fissandoli</hi>) Ah! vi riconosco. Siete i tre guatteri esiliati da Panciarguta dopo una sommossa che sconvolse le cucine!</p>
               <p>MASTICAFIELE.</p>
               <p>E foste giustamente incolpati di un tentativo di avvelenamento perpetrato contro il nostro Re!...</p>
               <p>TORTA, SOFFIONE, BECHAMEL.</p>
               <p>È questa un'infame calunnia che non può intaccare la nostra dignità universalmente riconosciuta di mastri di cucina!</p>
               <p>BECHAMEL</p>
               <p rend="end">a Soffione:</p>
               <p>Suvvia! Parla tu solo...</p>
               <p>TORTA.</p>
               <p>Sì... Così non si perderà tempo.</p>
               <p>SOFFIONE.</p>
               <p>Ed è appunto nella nostra qualità di mastri di cucina, che noi veniamo, sire, a proporvi una soluzione del problema che turba tutti gli stomachi. Questa soluzione potrà salvare lo Stato da una deplorevole crisi intestinale!...</p>
               <p>RE BALDORIA.</p>
               <p>Ma voi dovrete anzitutto dimostrare la vostra competenza di mastri di cucina... Infatti, durante il governo culinario di Panciarguta, foste adibiti soltanto a forbire le marmitte.</p>
               <p>SOFFIONE.</p>
               <p>Questo, perchè Panciarguta non voleva collaboratori. Gli premeva di serbare per sè solo tutta la responsabilità e tutti gli onori del suo grado supremo... Nessuno de' suoi dipendenti poteva permettersi di ammannire una salsa!...</p>
               <p>RE BALDORIA.</p>
               <p>Dunque, come avete potuto diventar mastri di cucina?...</p>
               <p>SOFFIONE.</p>
               <p>Abbiamo tanto osservato, e sì attentamente, l'operar sapiente ed ispirato di Panciarguta, che ormai ci sentiamo capaci di comporre dei pasticci inimitabili e delle salse paradisiache!... D'altronde, vi son note, Maestà, le condizioni disperate dell'Intestino Universale, e sapete che disordine regna nelle cucine...</p>
               <p>RE BALDORIA.</p>
               <p>Basta! Lo so. Questi non sono che antipasti nauseabondi. Passiamo alle portate consistenti... Che cosa mi offrite?</p>
               <p>SOFFIONE.</p>
               <p>Voglia la Maestà Vostra cederci la proprietà assoluta del Castello Reale, e mettere a nostra disposizione gli scrigni del tesoro culinario, i refettori, i pollai, i frantoi, i granai, le panetterie, le dispense, i parchi del bestiame... tutti i dominî, insomma, del defunto Panciarguta... per ventiquattr'ore soltanto.</p>
               <p>RE BALDORIA.</p>
               <p>Voi burlate!.. E che fareste, se vi accontentassi?...</p>
               <p>SOFFIONE.</p>
               <p>Ci obbligheremmo, pena la vita, ad offrire a Vostra Maestà, ai vassalli, ai ministri e a tutti i Citrulli affamati un banchetto pacificatore degli stomachi e degli animi, un gran banchetto definitivo, tale da soddisfare tutti gli appetiti!</p>
               <p>RE BALDORIA.</p>
               <p>E che farò, io, in quelle ventiquattr'ore?</p>
               <p>SOFFIONE.</p>
               <p>Faremo trasportare nel parco il vostro trono... La temperatura è mite, e, al rezzo di questa quercia, per esempio, starete ottimamente... (<hi rend="italic">Il Re tace, profondamente perplesso</hi>) D'altronde, voi continuerete, sire, a governare, ad amministrar la giustizia e a ricevere gli omaggi dei Citrulli, secondo le vostre regali abitudini...</p>
               <p>RE BALDORIA.</p>
               <p>Ah! come sono infelice!... I miei nemici mi canzoneranno, si burleranno di me... Diventerò ridicolo, agli occhi del mio popolo!.. Ma, d'altra parte, dite, come potrete saziare, voi, tutti gli affamati?...</p>
               <p>SOFFIONE.</p>
               <p>Li sazieremo tutti, li rimpinzeremo di vivande... siatene certo! E il banchetto, anzi, sarà tanto copioso, che essi potranno rendervi gli onori supremi col puro incenso dei loro stomachi riconoscenti!</p>
               <p>RE BALDORIA.</p>
               <p>La vostra proposta è generosa... Ma io non posso consegnarvi le cucine e le cantine prima d'aver dato da mangiare ai vassalli, che son digiuni già da otto giorni!</p>
               <p>SOFFIONE.</p>
               <p>Badate, sire... Tardare è spesso funesto!... L'Intestino del Paese è nelle nostre mani... Se rifiutate di affidarci immediatamente tutti i dominî di Panciarguta, non sappiamo che cosa potrà avvenire di voi!... Pensate... Tutto è pronto... In un attimo, noi possiamo scaraventare contro di voi la rivoluzione di tutti gli stomachi!</p>
               <p>RE BALDORIA</p>
               <p rend="end">pallido dal terrore:</p>
               <p>Ebbene... sì!... Accetto! Accetto, miei cari Guatteri... Ah! no... Scusate! volevo dire miei cari Cuochi!... Fate... fate! Sono contentissimo! Il Castello è aperto!... Potete entrarvi (<hi rend="italic">Si fruga nelle tasche</hi>) Ecco la chiave del tesoro... E tu, Masticafiele, apri le cantine a questi signori... E tu, Pancotto, conduci i miei nuovi, dilettissimi Cuochi nel mio orto degli asparagi!... E voi, servi, affrettatevi a scacciar la folla dal giardino reale!...</p>
               <p>MASTICAFIELE</p>
               <p rend="end">verde di bile, feroce lo sguardo:</p>
               <p>Ma... Sire... Sire!... È possibile?</p>
               <p>RE BALDORIA.</p>
               <p>Sì!... Silenzio! Obbedisci!</p>
               <p>PANCOTTO</p>
               <p>a Masticafiele e a quanti altri accennano a protestare.</p>
               <p>Tacete, ed obbedite al Re!</p>
               <p>Soffione si dirige verso il castello, seguito dai sottocuochi e dai guatteri.</p>
               <p>RE BALDORIA.</p>
               <p rend="end">ai servi:</p>
               <p>Andate a prendere il mio trono e portatelo qui!... Badate che non si rompa l'urna di porcellana su cui sogliono posare le mie natiche auguste... E mettetevi dell'acqua tiepida, profumata di rose! (<hi rend="italic">Rivolgendosi a Torta</hi>) Il trono potrà esser messo là... all'ombra di quella quercia, dove dite voi...</p>
               <p>TORTA.</p>
               <p>Sì... e ne sarete contento... L'aria fresca vi stuzzicherà l'appetito...</p>
               <p>RE BALDORIA</p>
               <p rend="end">sospirando:</p>
               <p>Oh! l'appetito non mi manca, stamane!</p>
               <p>TORTA.</p>
               <p>E le vostre guancie acquisteranno un bel colorito...</p>
               <p>FAMONE</p>
               <p>A Soffione, che torna dal Castello giocherellando orgogliosamente con un gran mazzo di chiavi d'oro:</p>
               <p>Dunque, è cosa intesa... Io verrò al castello con voi, non è vero?</p>
               <p>SOFFIONE.</p>
               <p>Aspetta... aspetta ancora un poco, mio caro Famone!... Bisogna che io riunisca, prima, il consiglio dei Guatteri... Ma stasera tu avrai sicurissimamente la tua carica... Te lo prometto.</p>
               <p>FAMONE</p>
               <p rend="end">irritato:</p>
               <p>Bada alla pelle! I Citrulli mi obbediscono... Io posso farli insorgere contro di voi!</p>
               <p>BECHAMEL</p>
               <p rend="end">a Soffione:</p>
               <p>Suvvia! Spicciati!... Pianta quell'imbecille!... È un ciarlone, un millantatore, un ambizioso volgare...</p>
               <p>SOFFIONE</p>
               <p rend="end">a Béchamel:</p>
               <p>Zitto!... Lo sai anche tu, che Famone è il capo riconosciuto dei nostri Citrulli!...</p>
               <p>Béchamel e Soffione ritornano al castello. Famone si allontana dalla parte di destra:</p>
               <p>BECHAMEL</p>
               <p>Me ne infischio!... Vieni via! Piantalo!... Torta è del mio parere...</p>
               <p>RE BALDORIA</p>
               <p>posando la mano sulla spalla di Torta:</p>
               <p>I vostri compagni mi sembrano molto intelligenti. E anche voi, dovete essere intelligentissimo! Ma, insomma, sarei curioso di sapere come potrete cavarvela... Infatti, a proposito di banchetti, non negherete che vi siano molte difficoltà da vincere, per riuscire a far le cose ammodo...</p>
               <p>Il Re, ragionando famigliarmente con Torta, si dirige a braccetto con lui, verso la quercia, che è a sinistra, e all'ombra della quale i servi stanno disponendo frettolosamente il trono, con la sua impalcatura e i suoi gradini.</p>
               <p>FRA TRIPPA</p>
               <p>venendo da sinistra verso la ribalta e chiamando con un cenno Anguilla:</p>
               <p>Vuoi venire con me, per tenermi compagnia?... Posso offrirti da...</p>
               <p>strizza l'occhio, si accarezza la pancia con un gesto da ghiottone soddisfatto, facendo schioccar la lingua.</p>
               <p>Che nessuno lo sappia!... E svignamocela prima che il Re ci veda!... È un imbecille, quel pover'uomo! E non si può aspettar nulla di buono da un Intestino reale che si abbandona tanto facilmente a dei <hi rend="italic">parvenus</hi> della cucina!...</p>
               <p>Si allontanano rapidamente da sinistra.</p>
               <p>RE BALDORIA</p>
               <p rend="end">contemplando il suo trono:</p>
               <p>Benissimo!... Perfettamente! (<hi rend="italic">Sale con lentezza sul palco, premendo forte coi piedi sui gradini, per constatarne la solidità. A quando a quando, si passa una mano sullo stomaco come per reprimere dei singhiozzi dolorosi e dei crampi di appetito. Finalmente, siede sul trono, e, impugnata coita destra la forchetta d'oro, appoggia il pugno sulla coscia destra, come se tenesse uno scettro</hi>). Tu, mio carissimo Masticafiele, siedi qui, presso il mio piede sinistro... Nessuna azione violenta s'impone, per ora... E tu potresti comprometter tutto, se io ti lasciassi i pieni poteri di primo ministro.</p>
               <p>Questi pieni poteri appartengono a te, mio dolcissimo Pancotto... Siedi anche tu, caro, qui, da quest'altra parte, presso il mio piede destro... Sì! D'altronde, non avrete nulla da fare, nè l'uno nè l'altro, poichè gli avvenimenti s'impongono e noi dobbiamo obbedir loro.</p>
               <p>MASTICAFIELE</p>
               <p>inchinandosi e brontolando rabbiosamente.</p>
               <p>Prendi! Eccoti il coltello dell'autorità...</p>
               <p>Tende a Pancotto il coltellaccio dal manico incrostato di rubini e va a sedersi alla sinistra del Re.</p>
               <p>PANCOTTO.</p>
               <p>Oh! te lo puoi tenere... Io non ho nulla da tagliare, con quell'arnese! Ah! Se avessi il coltello delle frutta!...</p>
               <p>RE BALDORIA </p>
               <p rend="end">sbadigliando malinconicamente:</p>
               <p>Hai ragione, Pancottino mio!</p>
               <p>MASTICAFIELE</p>
               <p rend="end">burbero:</p>
               <p>Prendi, ti dico... Prendi il coltello!</p>
               <p>Tutti gli altri: sottocuochi, cortigiani, valletti, portatori di spiedi, ecc., si dispongono a destra e a sinistra, sui gradini del trono. Il trono è appoggiato a una grande guercia, di sbieco, sul margine del viale, a sinistra. Il palco è disposto in modo da non nascondere la scalea del castello che forma lo sfondo della scena. I vassalli entrano a due a due, barcollando sui loro grandi cavalli arrembati per la stanchezza e ischeletriti dalla fame. I loro corpi scarni e curvi ballonzolano sulle grandi selle, cedendo al peso delle enormi corazze in forma di paiuoli. I cavalli sfiancati, hanno attraverso l'addome un semicerchio sanguinolento, impresso dagli speroni. Sogliola, voltando la propria cavalcatura verso i gradini del trono, prorompe in tonanti e furiose esclamazioni che a poco a poco flauteggiano in un rantolo d'agonizzante.</p>
               <p>SOGLIOLA.</p>
               <p>Onore e gloria alla Maestà di Re Baldoria, Budello sacro del mondo, Intestino degl'intestini, grande Stomaco del regno dei Citrulli! (<hi rend="italic">La stanchezza gli fa abbassare gradualmente la voce, ed egli deve aggrapparsi alla criniera del cavallo, per non cadere</hi>). Oh! sire! Dateci da mangiare!... Dateci da mangiare, per pietà!</p>
               <p>Mentre parla Sogliola, gli altri vassalli, entrati in scena, si dispongono a destra e a sinistra del trono, piegando sui cavalli, al collo dei quali si aggrappano, per rimanere in sella. L'ansimar sibilante degli uomini e dei ronzini accompagna il <hi rend="italic">crescendo</hi> violento e l'agonizzare sospiroso della voce di Sogliola.</p>
               <p>TRIGLIA</p>
               <p>Spronando violentemente la propria cavalcatura, si spinge innanzi, ritto sulle staffe, e la sua rauca voce si frantuma in iscoppi brevi che finiscono in un penoso balbettìo.</p>
               <p>Sire! Sire!... A voi salgano gli omaggi dei nostri ampi stomachi devoti e riconoscenti!... Intestino degl'Intestini!... Ma... (<hi rend="italic">Un grido arrogante</hi>) per pietà... per pietà... ve ne supplichiamo... in nome delle vostre viscere benedette da Dio, dateci da mangiare!... Del pane! Del pane, per carità!... Da otto giorni, non assaggiamo cibo!... È un'infamia! È un tradimento!...</p>
               <p>SOGLIOLA.</p>
               <p>Sire!... voi ci prometteste, nelle vostre più recenti pergamene, di mandarci incontro delle milizie recanti vettovaglie in abbondanza!... Voi ci prometteste, sulla fede del vostro suggello ombelicale, di far preparare per noi delle fermate ristoratrici, di cento in cento leghe, sulla grande Strada Intestinale... e non abbiam trovato nulla di tutto questo!... Così, furono imperdonabilmente offesi dei Re, dei Principi e dei Cavalieri che provengono in linea diretta dall'Intestino di Dio!... (<hi rend="italic">Alzando la voce</hi>) Dateci di che pranzare, immediatamente, ammutineremo contro di voi tutte le cucine della terra!... Poichè, sappiatelo, tutti gli stomachi sono sconvolti e indignati pel digiuno disonorante che la vostra forchetta impone loro!</p>
               <p>RE BALDORIA.</p>
               <p>Anche il mio stomaco regale è in ribellione contro il digiuno! Sentite come parla! (<hi rend="italic">Alzando la voce e facendo gesti pacificatori</hi>) Il digiuno è veramente disonorante!... Miei cari vassalli, miei amati protettori, figli, fratelli e nipoti del mio Stomaco augusto... sappiate che è stato preparato per voi un banchetto sontuoso e succulento... Ma bisogna attendere ancora un poco!... Ho perduto, ahimè! il mio grande Panciarguta, e il mio nuovo ministro delle cucine è alquanto impacciato!</p>
               <p>SOGLIOLA</p>
               <p>piegato sul collo del suo ronzino, singhiozza</p>
               <p>Ah! pietà!... Io muoio!... Fra poco, vomiterò forse le budella, per mangiarmele!... (<hi rend="italic">al suo cavallo</hi>) E anche tu, mio povero Fieno, stai per morire!...</p>
               <p>Alcuni cavalli dei servi s'inginocchiano, indi crollano morti.</p>
               <p>SARDELLA</p>
               <p>avanzandosi verso il trono su un cavallo appiattito e trasparente per fame e per stanchezza.</p>
               <p>Ho qui, nella mia bisaccia d'oro, tre pergamene del Re Petardo e del Principe Baccellone, delle quali bisogna ch'io vi dia lettura immediatamente.</p>
               <p>RE BALDORIA.</p>
               <p>Ah! no!... Queste non sono faccende urgenti!... Ne parleremo alle frutta!... (<hi rend="italic">A Masticafiele</hi>) Leggi codeste pergamene a Pancotto, mio primo ministro degli affari digestivi! Tu, Pancotto mio dolce, ascolta con la massima attenzione, ma astienti dal prendere decisione alcuna...</p>
               <p>SARDELLA</p>
               <p rend="end">il cui cavallo cade e muore:</p>
               <p>Ecco le pergamene di cui vi ho parlato!...</p>
               <p>MASTICAFIELE</p>
               <p rend="end">svolgendone una:</p>
               <p>A Sua Maestà Re Baldoria, Budello sacro, Intestino degl'Intestini, Stomaco augusto del popolo dei Citrulli, onore supremo, gloria trionfale, pienezza felice e tutta saporita!</p>
               <p>SARDELLA</p>
               <p>lasciato il suo cavallo morto, stira penosamente le gambe e le braccia, si trascina tastoni intorno ai gradini del trono, e, raccolto con finta indifferenza un oggetto, lo nasconde sotto la corazza.</p>
               <p>Svignamocela!</p>
               <p>TRIGLIA</p>
               <p>balzando immediatamente da cavallo.</p>
               <p>Che hai trovato, Sardella?</p>
               <p>SARDELLA.</p>
               <p>Oh, nulla!... Un sasso color di rosa.</p>
               <p>Tien celata dietro il dorso la carota raccolta, alla quale ha già potuto mordere.</p>
               <p>RE BALDORIA</p>
               <p>sceso cautamente dal trono, mentre Masticafiele alla sua destra continua la lettura, e Pancotto alla sua sinistra ascolta sonnecchiando:</p>
               <p>Leggete... Leggete!...</p>
               <p>Con un rapido gesto strappa di mano a Sardella la carota e la divora.</p>
               <p>SARDELLA</p>
               <p rend="end">ardenti gli occhi d'un odio feroce:</p>
               <p>No! No!... Rendetemela! (<hi rend="italic">Insegue il Re</hi>) Io muoio di fame!</p>
               <p>RE BALDORIA</p>
               <p>con un gesto di mistero, teso perpendicolarmente l'indice attraverso le labbra e subito circondato da tutti i vassalli e dai loro servi a piedi e a cavallo:</p>
               <p>Ascoltatemi!... Voi non sapete che io, Re Baldoria... io...</p>
               <p>MASTICAFIELE</p>
               <p>assonnato, si ostina a ripetere le prime frasi della pergamena </p>
               <p>Budello sacro! Intestino degl'Intestini!</p>
               <p>RE BALDORIA.</p>
               <p>Non sapete che io... io!... sono completamente digiuno da due giorni?! (<hi rend="italic">Tutti cadono bocconi, presi da convulsioni violente</hi>) Questa è... (<hi rend="italic">a parte</hi>) una menzogna, ma una menzogna utile! (<hi rend="italic">Alzando la voce</hi>) Sì! miei cari vassalli!.. Anch'io, muoio di fame!</p>
               <p rend="end">Tutti crollano al suolo, svenuti:</p>
               <p>SOGLIOLA</p>
               <p rend="end">rimasto ultimo a cavallo</p>
               <p>Ah!... Siamo perduti!... Il Re non ha mangiato!... Il Re muore di fame!...</p>
               <p>Allarga le braccia sul collo del cavallo, al quale si teneva aggrappato, e ruzzola a terra, alla sua volta privo di sensi.</p>
            </div>
            <div type="div2" rend="P148">
               <head>ATTO SECONDO.<lb/>I CUOCHI DELLA FELICITÀ<lb/>UNIVERSALE.</head>
               <p>La stessa spianata del primo atto. – Calda notte d'estate, solcata da stelle cadenti. In fondo, le tenebre fitte sono violentemente squarciate dalle vetriate fiammeggianti del castello, le cui muraglie spiccano con crescente precisione sullo sfondo azzurreggiante del cielo. Sul sentiero di ronda, dietro agli spalti, dei guatteri passeggiano come sentinelle, portando sulla spalla una lunghissima forchetta d'argento che sembra infilzare le stelle ammiccanti.</p>
               <p>A sinistra, a venti passi dalla ribalta, s'eleva il trono provvisorio di Re Baldoria, eretto su di un ampio palco circolare, i cui gradini sono coperti d'un tappeto infangato. Davanti al trono, a sei passi dalla ribalta, un grosso tronco d'albero morto protende le sue tre braccia pietrificate, simile a un candelabro.</p>
               <p>A destra, a tre passi dalla ribalta, una panchina di marmo, circolare, sormontata da un busto di Panciarguta, coronato di ravanelli.</p>
               <p>Dei corpi umani coricati dormono avvolti in mantelli, stretti l'uno all'altro, a gruppi di tre o quattro.</p>
               <p>Echeggia ad ogni minuto, or lontana or vicina, la parola d'ordine; «<hi rend="italic">Sauce Tartare... Tar...tare!</hi>» che i guatteri in sentinella dietro ai merli si lanciano da un punto all'altro del castello.</p>
               <p>L'IDIOTA</p>
               <p>entra da sinistra esaminando dei sassi che trae di tasca ad uno ad uno</p>
               <p>I Citrulli chiamano queste cose Meteore o Bolidi... Sono briciole di pane siderale!... Ah! quante stelle cadenti, nel cielo!... Le vecchierelle dicono che ogni desiderio formulato mentre una stella cade... Ci credo... Anzi, voglio provare (<hi rend="italic">In attesa, rivolta al cielo la faccia</hi>) Eccone una! Ah! com'è grande e luminosa! (Si ode il grido dei guatteri in vedetta: «<hi rend="italic">Sauce Tartare... Tartare!</hi>» Desidero una donna che sappia sorridere e piangere senza orgoglio e senza smorfie... con la vaporosa delicatezza di un paesaggio primaverile... Una donna la cui chioma vibri, alla carezza, come le corde di una cetra!... Ebbene?... Dov'è?... Non vedo donna alcuna! Desideriamo ancora!... Ah! (<hi rend="italic">Una seconda stella cadente solca il cielo</hi>)... Desidero con tutte le mie viscere di rivedere una volta ancora la mia povera mamma... (<hi rend="italic">Pensoso, chino il capo</hi>) per inginocchiarmi davanti a lei e baciare le sue pallide mani per l'eternità... Mamma! Mamma!... Mamma mia, sì buona e sì triste... dove sei?... Oh! dimmi se sei felice, finalmente!... L'hai avuto, il paradiso che meritasti? (<hi rend="italic">Una terza stella cadente</hi>) Oh! stella! Bella stella cadente! Vorrei che tu mi fulminassi... che tu mi ardessi il cuore!... Voglio morire! (<hi rend="italic">Una voce lontana grida ancora: «Sauce Tartare... Tar...tare!»</hi>) Voglio morire, per riveder mia madre! Darei il mio sangue, darei tutta un'eternità felice, per una carezza di mia madre!... (<hi rend="italic">L'Idiota si allontana lentamente. I corpi addormentati si contorcono, in preda agl'incubi, e i loro sussulti </hi>
                  <hi rend="italic">coincidono col cader delle stelle. Le vetriate fiammeggiano sempre più</hi>) Io ti adoro, mammina mia, lo sai... Ma adoro ancor più te, o becchino che un giorno mi seppellirai!</p>
               <p>Mentre l'Idiota si allontana, si scorge una piccola fiamma scivolar giù dai merli, seguendo la scala esterna che scende a zig-zag lungo la muraglia della torre maggiore del castello. Un cuoco, avvolto il capo in un grembiale bianco, s'avanza verso la ribalta, facendo oscillare una lanterna al disopra dei dormenti:</p>
               <p>SOFFIONE.</p>
               <p>Vermicello!... Vermicello! Svegliati!</p>
               <p>VERMICELLO</p>
               <p rend="end">sussultando:</p>
               <p>Eccomi! Tutto va male... Malissimo, anzi!... Famone parlò ieri sera ai Citrulli in rivolta, sulla Piazza degli Olii!... Essi sono furibondi contro di voi!... Vogliono sforzar la porta del castello, e massacrarvi!... È già troppo l'avere aspettato per otto giorni! Dicono tutti che voi li avete traditi!</p>
               <p>SOFFIONE.</p>
               <p>Sacr...! Come fare?... Bisogna calmarli!... Fra poche ore, il Banchetto sarà pronto! Guarda! (<hi rend="italic">Indica le vetrate fiammeggianti</hi>) Sono i forni! Devi dire a tutti che io sto sorvegliando la cottura di ventimila vitelli!</p>
               <p>VERMICELLO.</p>
               <p>Non mi avete portato nulla?</p>
               <p>Presso di lui, Anitroccolo e Crostino si destano e si sollevano.</p>
               <p>SOFFIONE</p>
               <p rend="end">affrettandosi:</p>
               <p>Prendi! Mangia!</p>
               <p>Gli getta un pezzo di carne sanguinolenta. Vermicello la fa a pezzi, servendosi d'un sasso, e la divora golosamente.</p>
               <p>FAMONE</p>
               <p>destandosi, all'altra estremità della scena, stirandosi ed annusando:</p>
               <p>Ahimè!... Non c'è altro che l'odore!... Sogno sempre di un arrosto!... Otto giorni senza mangiare!... È troppo!... (<hi rend="italic">Svegliando Balena, Mazzapicchio e Pappone</hi>) Sono traditori! E noi ci siam lasciati infinocchiare da loro!...</p>
               <p>VERMICELLO.</p>
               <p>Guardate... Guardate come lavorano, nelle cucine (<hi rend="italic">Indicando le vetrate rosseggianti</hi>) Si dice che più di ventimila vitelli furon messi a cuocere nei camini!...</p>
               <p>FAMONE.</p>
               <p>Imbecille! Ti par forse di sentirti riempire lo stomaco, a guardare quei vetri fiammeggianti? I Guatteri si burlano di noi, rimpinzandosi di vivande squisite... In fin dei conti, che cosa abbiam guadagnato, nel cambio?... I Guatteri, come Re Baldoria, ci lasciano morir di fame!... E voi, siete tutti vigliacchi, o venduti, come quegl'impostori che ora tengono il coltello pel manico!... Vigliacchi, o venduti! Vi lascio la scelta!</p>
               <p>MAZZAPICCHIO.</p>
               <p>Sì... noi non possiamo più patteggiare con loro... Non abbiamo avuto che delle promesse!... Ah! destituire Re Baldoria, fu un errore!... Dio! Che crampi ha il mio stomaco!</p>
               <p>BALENA.</p>
               <p>D'altronde, il momento non avrebbe potuto esser scelto peggio... L'inverno sarà terribile... Si senton già i miasmi degli stagni che appestano questo paese infernale!... Mio figlio Miserocchio si contorceva, ieri sera, in preda alle convulsioni degl'indemoniati!... Ah! se potessimo emigrare, e andare a raggiungere le nostre mogli e i nostri figliuoli nel regno dei Baccelloni!</p>
               <p>VERMICELLO.</p>
               <p>La sera, bisogna accendere dei grandi fuochi intorno alle capanne, per tener lontani i fantasmi frenetici che s'insinuano nei corpi addormentati e ne succhiano il sangue!</p>
               <p>BALENA.</p>
               <p>Si! Ma non si sa dove trovar legna!... Baldoria ce ne faceva distribuire, nell'autunno... e, lui regnante, si mangiava, almeno, di tanto in tanto...</p>
               <p>ANATRA.</p>
               <p>Ah! quei maledetti vassalli!... Fu per dar da mangiare a loro che si tagliarono i viveri a noi!... Io ne ho visti alcuni che dormivano beatamente sotto le stelle, satolli.</p>
               <p>BALENA.</p>
               <p>Non è vero! Sono affamati quanto noi! Ne ho visti due cadere affranti dalla stanchezza, stremati dalla fame. E rantolavano!</p>
               <p>FAMONE.</p>
               <p>Un altro, preso dalle vertigini è ruzzolato, morto, in un fossato, sotto le mura. Il suo cadavere pareva un'aringa, tanto era scarno e stecchito! In verità, son essi, i traditori, quei maledetti Guattari!</p>
               <p>CROSTINO.</p>
               <p>Zitto! Potrebbero udirci!</p>
               <p>FAMONE.</p>
               <p>Che importa?... Già da troppo tempo ruminiamo in silenzio le loro promesse! Io griderò loro sotto al naso che siamo stanchi di aspettare!</p>
               <p>MAZZAPICCHIO.</p>
               <p>Sì! Sì!... Bisogna mostrar loro i denti!</p>
               <p>VERMICELLO.</p>
               <p>No! Conviene aspettare ancora un poco!</p>
               <p>ANGUILLA.</p>
               <p>Zitti!... Calma, amici! Non litighiamo! Noi dobbiamo essere uniti!</p>
               <p>RE BALDORIA</p>
               <p>dimagrato, fiacche le gambe, pallido il viso d'un pallore cadaverico, inzaccherate le vesti, si avanza attraversando la scena da sinistra a destra. Egli s'appoggia alla spalla di Fra Trippa, la cui pancia trionfale stona fra le scarne figure dei cortigiani e di tutti i Citrulli affamati.</p>
               <p>Per di qua!... Seguitemi.</p>
               <p>VERMICELLO</p>
               <p>Com'è coraggioso!... Non ha nemmeno il mantello! Eppure non fa caldo, stamane!.. E barcolla, poveretto!</p>
               <p>FAMONE. </p>
               <p>Si capisce che ha dormito male, la notte scorsa... Per letto, non ha avuto che un mucchio di foglie fradicie!... Così è ricompensato di aver prestato fede a quegli infami Guatteri!... Pare febbricitante. La fame deve avergli impedito di chiudere occhio!</p>
               <p>ANGUILLA.</p>
               <p>Ah! che funebre corteo di fantocci mutilati! (<hi rend="italic">Tutti s'inchinano con religioso rispetto, in silenzio</hi>) Non può più reggersi!... Guarda, Famone, come gli si piegano le gambe!</p>
               <p>FAMONE.</p>
               <p>È un buon re, infelicissimo... Il suo cuore fu sempre troppo nobile e generoso!</p>
               <p>ANGUILLA.</p>
               <p>Oh! via!... Non è altro che un imbecille!... Infatti, avrebbe potuto imitare Fra Trippa, infischiandosi di voi e di tutti quanti.</p>
               <p>VERMICELLO.</p>
               <p>È vero... Quel furbacchione di Fra Trippa ha saputo conservare la sua pancia di una volta!</p>
               <p>CROSTINO.</p>
               <p>Cretino! Idiota!... Perchè insultare il ventre di Fra Trippa? Fra Trippa è malato d'idropisia, poveretto! Ed è un santo!... Quanto al Re, è bene ch'egli soffra un po' come soffriamo noi!... È giusto! Dopo tante indigestioni!...</p>
               <p>RE BALDORIA</p>
               <p rend="end">a Fra Trippa:</p>
               <p>Ah! i miei cari Vassalli!... Volevano dapprima ribellarsi contro di me, e dichiararmi guerra! Ma io mi sono affrettato a spiegar loro il trattato che ho concluso coi Guattari, e, pur senza comprender bene la faccenda, essi m'hanno seguito, tutti, come tanti cagnolini! La fame li ha abbrutiti ancor più di me!...</p>
               <p>Già da sedici giorni, essi non assaggiano carne! (<hi rend="italic">Rivolgendosi ai Vassalli</hi>). Seguitemi! Andiamo a riposarci, laggiù, mentre si aspetta l'ora del pranzo! (<hi rend="italic">A Fra Trippa</hi>) Essi hanno riposta in me ogni loro speranza!... Ah! mio caro Trippa! non abbandonarmi!... Mi sento mancare! Il tuo ventre mi sostiene, mi riposa la vista e calma la mia disperazione!... A proposito: non mi hai detto mai in che modo riesci a conservarlo sempre sì bello e tondo, mentre a me s'incavano le guancie da un'ora all'altra...</p>
               <p>FRA TRIPPA.</p>
               <p>Eh! Eh! Dio mi protegge!</p>
               <p>ANGUILLA</p>
               <p>dando il braccio a Sogliola, che si trascina dietro, tirandolo per la briglia, il proprio cavallo ischeletrito.</p>
               <p>Sire... Fra Trippa è infarcito di succulente preghiere, come un tacchino può essere infarcito di tartufi... Le preci gli gonfiano il ventre e lo fanno tondeggiare come una cupola... Ieri sera, vi posai sopra il capo, durante l'acquazzone, e la sentii rombare, quella bella pancia, come una navata di cattedrale, durante una messa solenne!</p>
               <p>RE BALDORIA</p>
               <p rend="end">ridendo dolorosamente:</p>
               <p>Ah! mio caro Trippa! Hai udito? E tu, Anguilla, come puoi avere ancora dello spirito, mentre dura questa esauriente carestia?</p>
               <p>ANGUILLA</p>
               <p>imitando i gesti untuosi di Fra Trippa</p>
               <p>Eh! Eh! Dio mi protegge!... La fame illumina violentemente i cervelli, come il sole fa delle vetrate su cui batte!... Vogliate posare il vostro augusto orecchio sul ventre di Fra Trippa, e vi convincerete ch'io dico la verità! Coricato sul fianco, aderente l'orecchio all'ombelico del vostro cappellano, voi udrete, ve lo giuro, come talvolta i pastori e le vedette, il confuso scalpiccio di un esercito in marcia... Alludo alle anitre (<hi rend="italic">fa schioccar la lingua</hi>) e a certe pernici profumate di timo che il nostro reverendo Fra Trippa va a snidare ogni sera nel tronco di un albero fèsso. Ieri, per esempio...</p>
               <p>MASTICAFIELE.</p>
               <p>Sì!... Sì!... Fa il sornione, e di nascosto si rimpinza di vivande prelibate, quel briccone!</p>
               <p>RE BALDORIA.</p>
               <p>Zitto, amico mio!... (<hi rend="italic">A Fra Trippa, con un sorriso equivoco</hi>) Il nostro Fra Trippa è un santo! Ogni notte, gli Angeli del Paradiso vengono a servirgli dei pranzi divini!</p>
               <p>FRA TRIPPA</p>
               <p>intrecciando le dita e stropicciando le palme, come per spremere il succo d'un arancio celestiale:</p>
               <p>Gesù non dimentica gl'innocenti e gli uccellini!...</p>
               <p>ANGUILLA.</p>
               <p>Gesù fa ingrassare i tordi apposta per voi!</p>
               <p>RE BALDORIA.</p>
               <p>Ah! (<hi rend="italic">abbandonandosi, con sospiri e brividi</hi>) Muoio!</p>
               <p>FRA TRIPPA</p>
               <p>vacillando sotto il peso morto del Re: </p>
               <p>Soccorso!... Aiutatemi! Egli è svenuto!</p>
               <p>RE BALDORIA</p>
               <p>risollevandosi lentamente, strofinandosi con una mano il ventre, con l'altra gli occhi, circondato dai valletti e dai vassalli, che accorrono tumultuosamente alle sue grida:</p>
               <p>Non è nulla!... Un piccolo svenimento, e nulla più!</p>
               <p>Si rimette in cammino lentamente seguito dal suo corteo di scheletri.</p>
               <p>TRIGLIA.</p>
               <p>Pranzeremo, finalmente?... Ah! come soffro!... Codesti villani stanno meglio di noi!... Sono abituati, essi, a patir la fame... e non hanno cavalli e servi da nutrire!</p>
               <p>Vanno tutti a riposarsi sulla panchina circolare che è a destra. Il re si mette a sedere e sonnecchia, tenendo ritta la sua forchetta sulla coscia ossosa, a guisa di scettro.</p>
               <p>FAMONE.</p>
               <p>Che imbecille, questo re! È troppo onesto!... Ah! voi non meritavate di avere a che fare con un simile pecorone, vilissimi Guatteri! (<hi rend="italic">Levando il pugno verso il castello</hi>) Egli avrebbe potuto assicurarsi i viveri, nascondendone in qualche luogo una quantità sufficiente... Ma, d'altronde, peggio per lui se non l'ha fatto! Noi dobbiamo pensare ai nostri guai!... Amici miei... Miei cari Citrulli, ascoltatemi! Mi fu detto che nel castello... (<hi rend="italic">tutti i Citrulli si accalcano tumultuosamente intorno a Famone</hi>) Mi fu detto, ed io ne son certo, che i Guatteri sacri, vostri ambasciatori, si sbellicano dalle risa, burlandosi della vostra credula pazienza!... Mi fu detto, e ne sono convinto! che, seduti a tavola, essi gavazzano sguaiatamente, rimpinzati di cibi, fumando con solennità nelle loro pipe!</p>
               <p>MAZZAPICCHIO.</p>
               <p>Ebbene? Che si deve fare? Che cosa ci consigli?... Si mangerà, o si resterà ancora digiuni?...</p>
               <p>l'idiota</p>
               <p>scompigliando gli Affamati, terribile a vedersi tanto è scarno e pallido, si avvicina a Famone.</p>
               <p>Nel paese dei Sogni Azzurri, dove trascorse felice la mia gioventù, ci si nutre di soavi musiche e di parole carezzevoli come velate di chiaror lunare, quali: Bellezza!... Speranza!... Ideale!... Stelle d'oro!... Anche noi, dovremmo provare un simile sistema almeno per alcuni giorni! Io potrei cantare, per esempio, certe canzoni che hanno la virtù di sopire tutte le sofferenze morali e intestinali...</p>
               <p>GLI AFFAMATI</p>
               <p rend="end">respingendolo:</p>
               <p>Vanne al diavolo, stomaco fradicio!... Scacciate di qui codesto Idiota, che vien sempre a turbare i nostri pasti e le nostre digestioni, co' suoi funebri ritornelli! Costui si è sempre burlato delle nostre angoscie digestive!... Egli non ebbe mai fame! Scacciatelo!... Accoppiamolo!... Fu sempre magro, costui! Non ha stomaco!... È uno stregone! Un dannato!... (<hi rend="italic">Scacciamo a calci l'Idiota</hi>) Via!... Via!... Presto!... E tu, Famone, consigliaci! Che si deve fare?...</p>
               <p>FAMONE</p>
               <p>Io propongo che siano mandati al Castello dei parlamentari degni di voi.</p>
               <p>GLI AFFAMATI.</p>
               <p>Va tu solo!... Tu sei il nostro ambasciatore e il nostro capo!</p>
               <p>VERMICELLO.</p>
               <p>Ma come si fa?... Essi hanno barricati gl'ingressi!</p>
               <p>MAZZAPICCHIO.</p>
               <p>Distruggiamo le barricate della scalea!... Bisogna, ad ogni costo, che essi ci spieghino esattamente il loro modo di agire!</p>
               <p>VERMICELLO</p>
               <p>Aspettiamo ancora un poco!</p>
               <p>l'idiota</p>
               <p rend="end">malinconicamente, in disparte:</p>
               <p>Che stupida cosa, il voler rendersi utili al prossimo! D'altronde, costoro non sono miei simili!... Oh! no!... (<hi rend="italic">Si allontana</hi>) Non parlerò più, ormai, che agli uccelli dei boschi e alle nuvole!</p>
               <p>Allontanandosi, osserva i tronchi degli alberi.</p>
               <p>FAMONE</p>
               <p>sale i gradini della scalea e bussa tre volte col pesante picchiotto d'argento.</p>
               <p>Olà!... Soffione!... Torta!... Béchamel, Guatteri! Grandi Cuochi! Protettori dei nostri miserabili stomachi!... Olà!</p>
               <p>VERMICELLO.</p>
               <p>Forse dormono...</p>
               <p>FAMONE.</p>
               <p>No. Non vedete? I forni fiammeggiano ancora!.. Olà! Soffione! Io vi domando spiegazioni in nome di tutti i Citrulli! La carestia, la fame, devastano il paese!</p>
               <p>GLI AFFAMATI.</p>
               <p>Benissimo! Bravo!</p>
               <p>MAZZAPICCHIO.</p>
               <p>Grida più forte!</p>
               <p>FAMONE</p>
               <p rend="end">alzando la voce:</p>
               <p>In nome di tutti i Citrulli, vi domando spiegazioni!... Insomma, quando mangeremo?... V'impongo di risponderci!</p>
               <p>La folla degli Affamati ondeggia e romoreggia tumultuosa, sforzandosi di avvicinarsi alla scalinata. Frattanto l'Idiota si è arrampicato sul tronco di un albero morto.</p>
               <p>GLI AFFAMATI</p>
               <p>scorgendolo subitamente, si accalcano contro il tronco con violenza e lo squassano senza abbatterlo.</p>
               <p>Giù di lì, brutto muso inutile! E zitto!... Famone sta per parlare ai Guatteri!</p>
               <p>l'idiota</p>
               <p>con accento inspirato, ma dominando, calmissimo, il tumulto dei Citrulli:</p>
               <p>Non di carni sanguinolente, nè di pane, avete bisogno, ma di Stelle... di tènere stelle, tutte di miele e d'oro, soavi alle nostre labbra!...</p>
               <p>MAZZAPICCHIO.</p>
               <p rend="end">brontolando:</p>
               <p>Che mistificatore!... Scendi! Giù di lì!</p>
               <p>l'idiota.</p>
               <p>Oh! poveri amici miei!... Non mi capite?... Sono Idee, ch'io vi offro!... Idee vestite d'immagini e di simboli! Infatti, miei cari, le idee non possono andar nude pel mondo... Hanno anzi bisogno di belle vesti di luce, tagliate con elegante precisione!... Esse non vi somigliano affatto, miei cari Citrulli!... Mentre voi barcollate come briachi, le Idee, le mie Idee danzano voluttuosamente sulle cime della terra, come eroi dopo la battaglia. Le vedete? Capite? No!... Ah! come sono infelice!... Lo so, lo so, che voi vorreste vederle vestite di camiciotti simili ai vostri... Sacchi forati che possono adattarsi tanto allo scheletro che all'idropico! Ed io, per voi, non sono altro che un burattinaio!... Non avete torto... Non c'è che fare! Ma il mio povero cuore è straziato, perchè vi amo immensamente! Il mio cuore è un oceano di lagrime... Il mio cuore è una nube squarciata dalla passione, che vi inonda tutti, senza ristorarvi, senza dissetarvi!... Ah! come vorrei piangere con voi, su di voi, sul mio povero amore inutile!...</p>
               <p>FAMONE</p>
               <p rend="end">furibondo:</p>
               <p>A che prò esserci sbarazzati delle donne, se ci son rimasti tra i piedi i poeti coi loro piagnistei?!...</p>
               <p>l'idiota</p>
               <p rend="end">alzando la voce:</p>
               <p>Io t'invoco e t'abbraccio, o gran popolo tumultuoso dei Citrulli!... Io ti amo al pari del vento, il gran pirata che sempre cavalca in groppa alle nubi!... Ed amo meno di te il gran mare rivoluzionario, il mare divoratore di navi, che sussulta nei golfi, tormentato dagl'incubi, sotto l'ossessione degli astri!... Citrulli! Voi cadete talvolta dai rami della vita, fatalmente, come frutta mature, ed io vi amo così!... Il mio cuore vi accarezza voluttuosamente, perchè siete simili agli animali malefici che minano sordamente le querele gigantesche i cui fogliami sono alle stelle come morbide culle!... Venite, venite, dunque, sotto l'ampio tetto della mia anima!... Io vi ricovererò come il povero Fosco... quel cane rognoso e guercio e zoppicante, che mi seguiva dappertutto, sotto i trivelli diacci del funebre inverno... Ah! come piansi di amore e di tristezza, nel curare le piaghe del suo dorso!... Ma non sapeva ringraziarmi, quella povera bestia! I suoi occhi orrendi trasudavano, senza che egli lo sapesse, sangue di odio e sanie di ferocia! O Citrulli! e voi siete come quel cane, poichè nemmeno voi sapete ringraziarmi!</p>
               <p>FAMONE.</p>
               <p>Taci! taci, perdio! stomaco vile!... E voi, non gli badate! Dice che siete cani rognosi!</p>
               <p>l'idiota</p>
               <p rend="end">ai Citrulli attenti:</p>
               <p>Una sera d'inverno, dopo aver lungamente medicate e ristorate le sue piaghe, ad una ad una, io lo sentii rantolare orribilmente sotto le dita bianche e crocchianti della Morte, che gli soffiava sul muso ombra verde e gelo... La notte calava sulla campagna lugubre, e Fosco agonizzava. Oh! con quanta tenerezza io baciavo tutte le sue piaghe, spiando nel suo occhio un qualche lontano bagliore d'affetto! E, nelle tenebre, gridai: «Stelle tutelari! riscaldatelo!... Non vedete, Stelle, che sta per morire, il mio povero cane? Oh! fate ch'egli abbia per me uno sguardo dolce, per un momento, prima di estinguersi!...» E ad un tratto, vidi agitarsi la sua coda!... Era quella la sua benedizione... Tutta la bontà del Cielo, tutte le carezze appassionate che gli Angeli traggono perdutamente sulle chiome delle comete, e tutti i profumi dei Paradisi in fiore inondarono la mia anima, stemperarono le mie midolle... Il mio cuore fu preso dalle vertigini! Strinsi fra le mie braccia – come un bimbo adorato, capite? – quel gracile cadavere, e ne lambii il dorso piagato, e mangiai di baci, lungamente, i suoi occhi! Povero Fosco! (<hi rend="italic">S'interrompe, soffocato dal pianto</hi>) Ma io non sono che un idiota, per voi... e non mi comprendete!... Infatti, sono incapace di preparare una salsa; l'inaffierei di lagrime!</p>
               <p>FAMONE</p>
               <p>Non vuoi tacere, stomaco angusto?</p>
               <p>l'idiota.</p>
               <p>È vero... Il mio stomaco è sì piccolo, che un fiore una lagrima basta ad empirlo... Ma, per compenso... (<hi rend="italic">Cessando di piangere e alzando la voce orgogliosamente, brandisce il suo troncone di spada contro Famone</hi>) il mio cuore è possente e profondo come l'oceano!... Ora, io voglio rapirvi alla terra, e voi non potrete resistermi! Ho una spada... la spada delle mie battaglie contro l'Ignoto, combattute attraverso i tempi, da una metamorfosi all'altra!... Io piango unicamente per dissetare il mio cuore! Son disceso dal cielo, recando fuoco astrale, e sono, fra i vostri stomachi impuri, un'idea vagabonda e guerriera!... Un santo!... Un interprete del Divino!...</p>
               <p>FRA TRIPPA</p>
               <p rend="end">destandosi:</p>
               <p>È una bestemmia! Una ignominia!... Costui insulta la religione dei nostri stomachi!... A morte!...</p>
               <p>RE BALDORIA</p>
               <p rend="end">sonnecchiando:</p>
               <p>Sì! Sì!.. . Uno schidione per infilzarlo!... È un empio!</p>
               <p rend="end">Si riaddormenta.</p>
               <p>l'idiota</p>
               <p rend="end">continuando impassibile:</p>
               <p>Noi siamo pochi, eletti fra gli eletti; siamo Santi, ritti sulle cime del mondo, e comunichiamo fra noi per mezzo dei nostri pensieri, che vivono immortali! (<hi rend="italic">Dopo una pausa</hi>) mia cetra!... Gònfiati di ebbrezza sonora, e canta come una volta!... Balza innanzi, irrigidendo i tuoi muscoli d'oro, vibranti di desiderio...; balza innanzi, in alto, lontano, assai lontano, e ricadi sui piedi giunti de' tuoi accordi! Oh! ch'io possa veder passare la tua chioma scintillante di melodie attraverso le nubi, sulla vetta ideale del mondo, tra la folla delle stelle accorse in tumulto per udirti!...</p>
               <p>FAMONE.</p>
               <p>T'impongo di tacere!... Citrulli! Atterrate l'albero, e trucidate codesto stomaco infracidito... (<hi rend="italic">Gli Affamati si scagliano contro l'albero, che trema, ma non cade</hi>) Prendi questo!...</p>
               <p>Gli scaglia una scodella che lo colpisce alla fronte e lo insanguina.</p>
               <p>l'idiota</p>
               <p>brandendo alto il suo troncone di spada:</p>
               <p>Con questa spada, soltanto con questa spada... che non è nemmeno una spada... che non è più che un troncone... una spina di pesce... e che a voi sembra una sega... (<hi rend="italic">Con voce tonante</hi>) Con questa spada...</p>
               <p>GLI AFFAMATI.</p>
               <p>Ecco!... Guardate lassù, tra i merli!... Sono i Guatteri! (<hi rend="italic">Si vedono correre, tra i merli, delle ombre in agguato</hi>) Seghiamo l'albero! E si porti qui una balestra per uccidere codesto corvo di malaugurio!</p>
               <p>l'idiota.</p>
               <p>Con questa spada, io sono invincibile e disprezzo ogni ostacolo! (<hi rend="italic">Il sole all'aurora illumina in questo momento la parte superiore della scena e fa risplendere il mozzicone di spada che l'Idiota brandisce</hi>) Tutte le barriere del mondo, io le elevo a voler mio, a modo mio, per rovesciarle con un soffio!.. Io scavalco i miei nemici, costringendoli prima d'immolarli, a star curvi sotto le mie capriole!... Inoltre, so issarmi come un verme, su per le liscie pareti delle scogliere!... Ah! ch'io possa raggiungere quella cresta sublime, e là saprò sospendermi coi denti, per dar riposo alle mie mani contuse e rôse da terribili sforzi! ... È così ch'io mi arrampico ogni sera, su, su, fino al Maniero dell'Impossibile!...</p>
               <p>VERMICELLO</p>
               <p>vedendo Famone e Mazzapicchio, che si dirigono verso il Castello:</p>
               <p>Ascoltatelo! È un mistificatore divertentissimo! Fra poco danzerà sulla corda!...</p>
               <p>l'idiota. </p>
               <p>Nel Maniero dell'Impossibile, io vissi cent'anni... Cent'anni, prima di giungere al continente dei Citrulli!... È un palazzo dalle mille porte di bronzo, che tuonano, ad ogni ora, come martelli sull'incudine, masticando, polverizzando il silenzio eterno!... È un palazzo orgogliosamente aggrappato all'estremità di un promontorio maledetto!... Le sue torri veementi, tutte chiomate di stelle, piegano all'impeto del vento, come teste allibite... Eppure, il maniero sfida eroicamente, di fronte, l'Oceano senza limiti e i Soli dementi che ogni sera lo minacciano con un gran gesto rosso, prima di varcare l'orizzonte!... Durante la notte, il palazzo beve a lunghi sorsi, dalle profonde fauci di tutti i suoi sotterranei e dalle mille e mille sue avide finestre la pienezza furibonda dell'Oceano, co' suoi pesanti sghignazzamenti e co' suoi tonanti singhiozzi!... Talvolta, con uno scatto di reni, l'Oceano solleva fino al cielo il suo dorso crestato, di camaleonte colossale, tutto rorido di braci violette; poi protende mostruosamente il collo e il grugno di fumo sino alla sommità della torre suprema e scocca alfine un gran bacio nerastro sulla eccelsa vetrata d'oro!</p>
               <p>Così, ogni notte, l'Oceano s'impadronisce del Maniero, facendo ondulare pesantemente il proprio ventre multiforme di cetaceo nella profondità rombante delle immense sale!... Là, nelle sere d'estate, rese più vaste dai miei desideri gesticolanti, io vidi, sotto i musicali soffitti, passare innumerevoli fantasmi femminili, più lievi e più avviluppanti d'un profumo, e poi vanire lentamente nel crepuscolo dei corridoi!... Passavano, quei fantasmi, come nostalgiche melodie!... E fu là, che io dissetai la mia anima sulla bocca ristoratrice dell'Intangibile... Ed ella è là, tese le braccia da sempre, la mia schiava sovrana!... Io sono dunque l'eletto del Destino, l'unico padrone del mondo!...</p>
               <p>FAMONE.</p>
               <p>È pazzo!... Somministrategli dei chicchi d'elleboro! Si dice padrone del mondo!... È un pretendente al trono dei Citrulli!... Lapidatelo!... Taci, ora; devo parlare io!...</p>
               <p>Torta, Soffione, Béchamel appaiono per un istante dietro una vetrata che fiammeggia, rossa, indi spariscono.</p>
               <p>GLI AFFAMATI.</p>
               <p>Parla, parla, Faraone!...</p>
               <p>l'idiota</p>
               <p rend="end">continuando:</p>
               <p>Sì!... Io sono il signore del mondo! Io sono l'eletto del cielo! Io sono il Re dei Re, per la magia del mio verbo, pel mio soffio ispirato che feconda lo spazio!... Sole! io sono il tuo signore!</p>
               <p>In questo momento preciso, il sole investe l'Idiota di un'aurea gloria. La folla, colpita dalla bizzarra coincidenza, ha grida di ammirazione ed applaude.</p>
               <p>GLI AFFAMATI.</p>
               <p>Ah! Egli è un mago! È un giocoliere!... Com'è curioso!... Ascoltiamolo!...</p>
               <p>L'IDIOTA.</p>
               <p>Voi plaudite al Sole? Benissimo!... Ciò significa che ho saputo distrarre ed ammaliare i vostri stomachi! Ascoltatemi, dunque, poichè io posso rendervi felici!</p>
               <p>GLI AFFAMATI</p>
               <p>Parla! Parla! Ti ascoltiamo in silenzio!</p>
               <p>l'idiota</p>
               <p>Ebbene... rispondetemi! Dove sono le vostre spose? Dove sono le vostre compagne tristi, consunte, rachitiche... e le loro facce color d'acqua che s'annoia, e le loro rughe scavate dalla pioggia degli anni?... Dove sono?... Se ne andarono?... Rallegriamocene!... Voi, infatti, avete di meglio, negli scrigni delle vostre memorie! Ognuno di voi ha una donna giovane e flessuosa che viene a visitarlo nei sogni e a bagnar di tenerezza il suo corpo schiacciato dal sonno!... Tutti, tutti, l'avete, questa donna!... Ognuno di voi, certo, si sentì dalle pietose labbra di lei ristorar di baci le palpebre riarse! E ad ognuno di voi s'involò il cuore, all'alito primaverile di quella donna, e certo voi non dormiste più, la notte, poichè l'amore vostro incendiava le tenebre!...</p>
               <p>GLI AFFAMATI</p>
               <p rend="end">ansimanti per angoscia:</p>
               <p>Sì! Noi la conoscemmo, quella donna! Ma dov'è?</p>
               <p>l'idiota.</p>
               <p>Io vi condurrò a lei! Io!... Vi condurrò a lei, lassù, lontano lontano, al Maniero dell'Impossibile!</p>
               <p>Lunga pausa, durante la quale il Re, Fra Trippa, i Vassalli e tutto il loro seguito russano rumorosamente su tutti i toni, in mezzo alla folla degli Affamati, immobilizzati dall'angoscia e dall'estasi.</p>
               <p>Olà, miei nemici! Voi che mi sbarrate la via!... Rinvigoritevi i muscoli, spalmandoli di preziosi unguenti!... Ecco! Io do fiato al mio corno di guerra, e canto i vostri rossi funerali!... Nessuno potrà sfidare il mio assalto formidabile e il mio veemente coraggio!... L'Intangibile m'aspetta! Via! Fuggite, tenebrosi Eunuchi! Badate! Colpisco! La mia spada fracassa una testa gloriosa!... Venite! Accorrete in folla! Siate cento, siate mille! A voler vostro! E colpite!... La mia corazza è rotta... Che importa?... Non è facile uccidermi, ed ecco già ridotte a metà le vostre legioni!... Tagliate in due parti il mio corpo... ma guardatevi, poichè la mia stoccata è infallibile!... Mi mutilate di una gamba ? di un braccio? Prendete, prendete anche l'altro braccio e l'altra gamba! Ah! Il mio ventre è lacerato, rosso come una tovaglia dopo un'orgia! Lungi da me questo cencio scarlatto! Il mio cuore è più vivo che mai!... Avanti, dunque! Alla riscossa, vecchi Eunuchi stremati! La mia testa è ancora mia!... Non ci tengo, perchè il suo peso mi trattiene sulla terra, tanto essa è piombata di saggezza avita!... Tagliatela! Suvvia!... Grazie!... Strano! Ella se ne va verso lo zenit, tratta da un filo invisibile!... Ma ho ancora le mie labbra sfolgoranti di calore vermiglio e il mio braccio instancabile!... Questo mi basta! Avanti! Nessuna tregua!... Eunuchi tenebrosi, custodi dell'Intangibile! Credete forse di potermi impedire di giungere alle torri sublimi?... Ecco! Le mie labbra v'inondano di un sangue più ardente della lava!... Badate! La mia bocca è un crepaccio di vulcano!... Non vi sentite passare sul volto il mio alito soporifero, che lentamente vi opprime le palpebre e intorpidisce i vostri corpi tatuati di sangue?.... Le mie rosse labbra si scaglieranno rombando nelle orbite dei vostri elmi, e verranno a suggere il miele delle vostre pupille, deliziandosene... Eunuchi tenebrosi, custodi dell'Intangibile!...</p>
               <p>FAMONE</p>
               <p rend="end">agli Affamati attenti:</p>
               <p>Imbecilli! Stomachi angusti! Intestini inodori! Voi siete indegni del Banchetto sublime! Infatti, eccovi conquisi da un parolaio che si burla della vostra dabbenaggine.</p>
               <p>VERMICELLO.</p>
               <p>Ah! lasciatemi ascoltare l'Idiota... È davvero divertentissimo!</p>
               <p>FAMONE.</p>
               <p>Non c'è modo di fare intendere la ragione a questi poveri stomachi schiacciati!</p>
               <p>S'allontana per aggirarsi lungo le mura del Castello.</p>
               <p>l'idiota.</p>
               <p>Eccomi finalmente davanti alla porta del Maniero... Ancora un nemico da vincere... il più possente... l'Eunuco di statura colossale, armato di gladio e di mazza!... Citrulli, Citrulli miei... Ascoltate ora il discorso sottile ch'io rivolgo a quel custode: «Eccoti solo, davanti a me, unico rimasto ritto fra la messe falciata de' tuoi fratelli d'armi!... Sei formidabile, nel tuo enorme guscio di ferro, e mi sbarri la via... Ma io so che tremi, al vederti balzare intorno il mio braccio minaccioso, il rosso serpente che io sono diventato!... Lo spavento ti gela le midolle! Ed invano allontani da te le mie labbra scarlatte, che ti tormentano con la loro rabbia avvelenata, mormorando un canto di morte!... Sappi dunque, tu, custode e difensore dell'Intangibile, Eunuco della Bellezza Sublime... tu che mi somigli come un fratello, tu, mio Io terrestre, sappi dunque che ho per te un bacio sovrumano!... Vieni, fratello, imbeviti di morte, premendo la tua bocca su la mia!»</p>
               <p>Ebbrezza! Ebbrezza immensa! La mia anima contempla alfine la Bellezza sovrumana, di cui ha sete da sempre!... Citrulli, non la vedete, dunque?... Ah! lo so... I miei occhi di lince vi precedono! Aspettate!... Voi potrete ammirarla fra poco!</p>
               <p>CROSTINO.</p>
               <p>Dov'è? Io non la vedo.</p>
               <p>MAZZAPICCHIO.</p>
               <p>Mostratemela!</p>
               <p>l'idiota.</p>
               <p>Lassù... Guardate!... Quel fantasma azzurro il cui incedere lento ed ispirato sembra scandere nella brezza strofe d'amore!... Udite? Udite il risonar melodioso de' suoi passi? (<hi rend="italic">Tende l'orecchio</hi>) E udite anche i colpi fragorosi che il mio braccio vibra sulle torri, con la frenesia convulsa di un avoltoio crocifisso?... Ah! non è un sogno!... Ve lo giuro, o Citrulli! In realtà, il sole è scomparso, e noi siamo tutti immersi in un divino chiaror di luna, ebbro di follia e di bianco eroismo!</p>
               <p>Finalmente... finalmente, io sono, ai suoi ginocchi, sulla suprema terrazza dell'Impossibile!... Oh! mio braccio superstite... povero serpente scarlatto... disseta alfine del tuo sangue la volubile snellezza de' suoi piedi!... mie labbra scarlatte, baciateli, quei piedi, delicatamente, fremendo d'ebbrezza e di terrore!...</p>
               <p>Io ti adoro, o Bella dalle labbra misericordiose, che galleggi, come un fiore, su la bevanda sidrale di cui la luna empie le coppe delle vallate!... Guarda con pietà, o Bella, i resti compassionevoli d'un gran corpo d'eroe!... Solo per la speranza di contemplare il tuo bel corpo snello e scherzevole di getto d'acqua sprizzante sotto la luna, io conquistai, colla spada, coi denti, la scalea formidabile, trucidando i tuoi annosi custodi! Solo per la speranza di ristorare il mio cuore sulla tua fresca nudità ondeggiante e velata d'astri, sulla tua nudità di fiume notturno, o Bella, io seminai dappertutto lembi della mia carne! (<hi rend="italic">Le sue dita errano languidamente sulle corde della cetra</hi>) Nella rossa battaglia, le mie labbra cantarono strofe stridule e roche, e, a volta a volta, ritornelli voluttuosi la cui mollezza spossava le tue saracinesche di bronzo! Un solo grido frenetico delle mie labbra infranse, come conchiglie, tre corazze ben temprate! Il fiato delle mie labbra saprà impregnarti d'amore il seno immacolato e tu chinerai il capo verso le tue mammelle arso dal mio fuoco, lentamente, cedendo al peso della chioma armoniosa!...</p>
               <p>Oh! l'ebbrezza d'affondare il mio desiderio fra le tue labbra, nella tua carne, come fa il nuotatore cotto dal sole, che immerge la sua arsura nei gelidi gorghi di un gran fiume! (<hi rend="italic">Suonando la cetra</hi>) Le mie labbra vogliono calmarsi alfine fra le tue con la stessa angoscia soave che provano i convalescenti affondando in un sonno ristoratore!...</p>
               <p>Oh! siano benedetti gli astri, miei custodi e mie guide! Siano mille volte benedetti per avermi condotto nella penombra fresca che versano le tue ciglia!»</p>
               <p>Mazzapicchio, Balena e Pappone si scostano dagli altri e si avvicinano al Castello, intorno al quale si aggira Faraone.</p>
               <p>Guardate, Citrulli miei! La Bella mi sorride! «O mia divina fanciulla! carezza vivente! Io lasciai nella battaglia il mio ventre!... Ridammelo tu, che puoi tutto!... Signora che puoi ogni bene, sappi che combattendo per te io persi il braccio sinistro, e la testa, e tutt'e due le gambe! Oh! non puoi tu raccogliere sui declivî della montagna i brandelli del mio corpo, per restituirmeli?... Vuoi, vuoi, mia dolce amica?...» Ecco! Un gran silenzio! Poi, ad un tratto, il mio cranio piomba giù dall'alto del firmamento, rimbalzando sonoro sulle pietre come un vaso d'argento!... Le mie gambe! Il mio ventre! Tutte le membra del mio corpo mi ritornano a volo... ed io sono ricomposto, miracolosamente ritto, lagrimante per gratitudine fra le braccia della mia Signora! – «Non piangere! ella mi dice. Canta, piuttosto!».</p>
               <p>Io canto come so meglio, e, a quanto sembra, sì bene, che la bella si mette a danzare! Le stelle, sedotte dalla mia voce, cadenzano il loro incedere luminoso col ritmo stesso degli aerei passi della mia Bella. I fiumi maculati d'ombra e di luce, come grandi levrieri, strisciano flessuosamente intorno al Maniero e si stendono davanti alla soglia di esso!... Finalmente! Finalmente! Ella mi si abbandona fra le braccia!</p>
               <p>Riprendendo fiato, io osservo le suture strane del mio corpo, e specialmente il mio ventre semiaperto. Mi vedo simile a un salvadanaio, e rido, rido sgangheratamente!... La mia gran risata sparpaglia tutte le stelle e solleva in turbini la polvere della Via Lattea!</p>
               <p>Tutti gli Affamati si sono addormentati e russano, in alterna cadenza, come il Re ed i Vassalli. L'Idiota li guarda, poi battendosi la fronte, come colpito da un'idea utile, riprende:</p>
               <p>O miei cari Citrulli, svegliatevi! Svegliatevi!... Io vi divertirò, recitandovi, da solo, il dialogo del Poeta e della Donna Ideale... Lo posso, perchè sono ventriloquo... Il mio ventre è pieno di voci come i castelli abbandonati!</p>
               <p>Tutti si svegliano, tranne il Re ed i vassalli, che russano sempre più forte. Mentre parla, l'Idiota si leva il giubbetto e lo adatta intorno al troncone di spada, in modo da formare una specie di grossolana pupattola.</p>
               <p>Immaginate, miei cari Citrulli, che questa sia la Donna Ideale... (<hi rend="italic">Con voce femminile, da ventriloquo</hi>) «Oh! amor mio!.. Io ricomposi il tuo corpo smembrato, coi miei baci... Ti restituii persino la testa... e tu ti burli di me?...»</p>
               <p>GLI AFFAMATI</p>
               <p rend="end">ridendo rumorosamente:</p>
               <p>Ah!... Com'è divertente costui!... È un mago!</p>
               <p>l'idiota</p>
               <p rend="end">con voce naturale:</p>
               <p>«Non sarebbe affatto cortese, da parte vostra, far tagliare a pezzi dai vostri eunuchi un poeta della mia specie, invece d'aprirgli semplicemente la porta!»</p>
               <p>mazzapicchio</p>
               <p>con vivo interesse, avvicinandosi all'albero:</p>
               <p>Ah! ah!... Che buffone!</p>
               <p>l'idiota</p>
               <p rend="end">con voce femminile </p>
               <p>«Sono anche discesa parecchie volte per venire a vedere se il cancello era ben chiuso... ed ho comandato ai miei eunuchi di ucciderti! (<hi rend="italic">Fingendo la ferocia per tenera civetteria</hi>) di ucciderti a colpi di stramazzone!» (<hi rend="italic">Con voce naturale</hi>) «Ah! Ma perchè?» (<hi rend="italic">Con voce femminile</hi>) «Per divertire follemente il mio cuore che t'ama!... Ero felice di vederti agonizzare per me! I popoli ti ammiravano!... Io soffrivo delle tue ferite – oh! quanto! – ma avrei voluto che fossero ancor più strazianti!» (<hi rend="italic">Si ode russare rumorosamente il Re. L'idiota riprende, corrucciato, con voce naturale:</hi>) «Ah! se ne divertiva, il tuo cuore ?!... Ebbene! divertiti ancora! (<hi rend="italic">L'Idiota schiaffeggia sonoramente la pupattola</hi>) Ecco! Prendi! Prendi...»</p>
               <p>GLI affamati</p>
               <p rend="end">ridendo soddisfatti:</p>
               <p>Sì!... Sì!... Picchia forte!...</p>
               <p>l'idiota</p>
               <p rend="end">con voce femminile:</p>
               <p>«Ahi! Ahi!... Sì, amor mio!... Hai ragione!... Battimi! Battimi più forte!» (<hi rend="italic">Con voce naturale</hi>) «Ah! ti fanno piacere, gli schiaffi?!.... Allora, non te ne do più! Andiamo a letto, piuttosto!»</p>
               <p>Gli Affamati si sbellicano dalle risa, L'Idiota fa sforzi per non ridere egli pure, e, per tenersi il ventre, lascia cadere la pupattola. </p>
               <p>GLI AFFAMATI.</p>
               <p>Continua! Continua!... Ci diverte assai, la tua burletta!</p>
               <p>l'idiota.</p>
               <p>Per ridere a tutt'agio, io chiudo gli occhi! Ah! Ah! (<hi rend="italic">Spalanca gli occhi</hi>) Dov'è?... Dov'è, ora?... La mia divina Intangibile è scomparsa!... Il mio riso ha fatto svanire l'Ideale! (<hi rend="italic">Finge di singhiozzare</hi>) Presto! Datemi il mio elmo e la mia spada!... Bisogna ch'io vada a esplorare l'orizzonte!... Dov'è?... Ecco, laggiù, su quell'altipiano... il castello... la torre... E dei guerrieri!... Quante tenebrose coorti di guerrieri!... Ebbrezza delle ebbrezze!... Eccola! Eccola!... Sì! Guardate, là, quel bianco fantasma che incede a morbidi passi... Ella scivola più che non cammini, facendo molleggiare il suo gracile torso sulla rotondità voluttuosa delle anche... Guardate! Il sole è scomparso per la seconda volta!... Un molle e serico chiaror di luna modella esattamente le sue reni falcate e il suo seno palpitante! Io vado! Mi lascio ruzzolare in fondo alla vallata, per poi risalire verso di lei!... Poichè ho fame dell'Intangibile, e poichè la Fame... la Fame è immortale e divina!...</p>
               <p>BALENA.</p>
               <p>Taci, perdio!... (<hi rend="italic">A gran voce</hi>) Stomaco vile! La fame è esecrabile e maledetta!... Costui insulta i nostri stomachi!</p>
               <p>ANITROCCOLO.</p>
               <p>Sì, Egli pretenderebbe che non mangiassimo mai più!... È un impostore!...</p>
               <p>FAMONE</p>
               <p>seguito da Mazzapicchio e armato d'una enorme sega:</p>
               <p>È un poltrone seccante e malefico!... Amici!... Io sego questo tronco!</p>
               <p>VERMICELLO.</p>
               <p>No! No!... Uccidereste l'Idiota!... Pietà!... Era sì dolce, la sua voce!</p>
               <p>Parapiglia. Mazzapicchio s'impadronisce della sega e con tre colpi fa cadere l'albero morto</p>
               <p>FAMONE.</p>
               <p>Prendigli la cetra!</p>
               <p>l'idiota</p>
               <p>cade, ruzzola sulle schiene accalcate dei Citrulli, gesticola freneticamente, indi rimane come schiacciato contro il sedile di pietra, rigide le braccia lungo i fianchi, straziato il volto dai pugni dei Citrulli. Il Re si desta di soprassalto. </p>
               <p>Sire! Sire!... Aiuto!... Datemi la mia cetra!... Rendetemela! Non mi resta altro, al mondo! Non la rompete!... Che cosa volete farne?... Non è una graticola!... Ah! ve ne supplico! Restituitemela!... Oh! cetra mia, amante mia melodiosa! Morirai lungi da me! (<hi rend="italic">Singhiozza</hi>) O mia cetra guizzante e leggiera... io non accarezzerò più i tuoi fianchi flessuosi di fanciulla, vibranti e convulsi d'amore sotto le mie dita ardenti!.. O mia cetra, ora garrula di risa ed ora querula, io non potrò più cullarti fra le mie braccia, e raddoppiare di strofa in strofa il tuo folle slancio, di qua, di là, sempre più lontano, sempre più in alto, fino alla vetta vertiginosa della mia voce!... O mia cetra delirante d'amore, io non accarezzerò più l'arruffìo delle tue corde elettrizzate dagli uragani e roventi di lussuria!.. Mi ricordo ancora delle tue belle risate stridenti, quando cercavo d'introdurti per forza nella testa un po' di logica, girando violentemente le chiavette di metallo che moderano la tua discordante follia!... (<hi rend="italic">Singhiozza</hi>).</p>
               <p>FAMONE.</p>
               <p>Sire! Sire!... Bisogna condannare a morte l'Idiota, che non ha mai fame... e che non fu mai grasso!... Egli va gridando insulti contro gli stomachi dei Citrulli e contro tutte le leggi intestinali!...</p>
               <p>MAZZAPICCHIO.</p>
               <p>che ha afferrato l'Idiota e lo spinge davanti al Re:</p>
               <p>Costui non parla che di Stelle, di Nuvole e di Comete!... Egli conversa familiarmente col Sole, e parla del Mare come d'un suo parente... È un accolito del Demonio che attirerà su di noi malefìzî d'ogni sorta!</p>
               <p>L'idiota oscilla, barcolla sulle sue lunghe gambe stecchite, e cade su uno sgabello davanti al Re.</p>
               <p>MASTICAFIELE.</p>
               <p>Su! Sta ritto, stomaco angusto!... Non sai forse di essere al cospetto di Sua Maestà Re Baldoria?...</p>
               <p>L'Idiota si rizza, ridendo amaramente.</p>
               <p>RE BALDORIA</p>
               <p>invitandolo, con un cenno, a sedersi:</p>
               <p>Calmati, Masticafiele mio!... Non ravvisi dunque Alidoro, il mio poeta favorito!... Dio! com'è cambiato!... Siedi, Alidoro! (<hi rend="italic">Con un sospiro</hi>) Tu mi vedi ora sì decaduto e povero da non poter più nutrire i miei poeti di corte!...</p>
               <p>MASTICAFIELE.</p>
               <p>Son bestie velenose, striscianti ed inutili!...</p>
               <p>RE BALDORIA.</p>
               <p>No, amico mio... Una volta, le loro canzoni cullavano i nostri stomachi e facilitavano le nostre laboriose digestioni!... Povero Alidoro!</p>
               <p>GLI AFFAMATI.</p>
               <p>incitati da Mazzapicchio e da Faraone:</p>
               <p>Bisogna condannarlo!... Questo maledetto scribacchino è amico del diavolo!</p>
               <p>RE BALDORIA</p>
               <p>con furberia, strizzando l'occhio, all'Idiota:</p>
               <p>Lo giudicherò e lo condannerò immediatamente!... Dammi il braccio, Alidoro... Fra poco... (<hi rend="italic">sottovoce</hi>) fra poco, pranzeremo!</p>
               <p>L'Idiota sorride malinconicamente tergendosi la fronte insanguinata con una foglia d'oleandro. Il Re sale sul palco e siede sul trono, L'Idiota, Anguilla, Masticafiele, Pancotto, i Vassalli e il loro seguito si dispongono, seduti o sdraiati, sui gradini, e s'addormentano tutti. Fra Trippa è scomparso.</p>
               <p>FAMONE</p>
               <p>spinto verso il fondo della scena dalla folla degli Affamati.</p>
               <p>Olà! Guatteri! Cuochi del Banchetto Universale! Rispondetemi!... In nome di tutti i Citrulli, voglio sapere come adempite alla vostra missione!... Quando... quando mangeremo?... Rispondete!</p>
               <p>MAZZAPICCHIO.</p>
               <p>Non rispondono, quei vili stomachi ambiziosi?... Bisognerebbe assediare il Castello con molte zattere... poichè essi potrebbero svignarsela, con gli scrigni, sugli Stagni del Passato e rifugiarsi nei Mulini del Demonio! Che ne dici, Famone?</p>
               <p>FAMONE</p>
               <p rend="end">ridendo a crepapelle:</p>
               <p>Eh! via!... Essi non oseranno mai avventurarsi su quegli stagni maledetti! (<hi rend="italic">Abbassando la voce, e con gesti di mistero</hi>) Santa Putredine, la patrona degli stagni, veglia giorno e notte!... Tutto ciò che ella tocca, Citrulli o animali, si decompone subito, a membro a membro, in mille fetidi lembi... e nessuno, mai, ritornò da un simile viaggio! (<hi rend="italic">Si ode un tintinnìo di coltelli</hi>) Udite? Udite questo rumor di coltelli?... È un segnale!... I Guatteri vogliono parlamentare! Finalmente ci chiamano!</p>
               <p>Soffione, Torta e Béchamel appariscono uno dopo l'altro fra i merli di zucchero del Castello. Hanno ampi grembiali di amoerro bianco, nivei e monumentali berretti da cuoco, e stando ritti ed immobili brandiscono le loro emblematiche casseruole d'oro dal manico lunghissimo.</p>
               <p>GLI AFFAMATI.</p>
               <p>Ah!... Ah!...</p>
               <p>Emettono un urlo di gioia ammirativa, che si prolunga all'infinito, ripetuto da migliaia di Citrulli invisibili.</p>
               <p>RE BALDORIA</p>
               <p>destandosi ancora di soprassalto, tutto convulso dalla gioia, dalla fame e dall'angoscia:</p>
               <p>Presto!... Presto!... Si mangia?... Che felicità!... Finalmente!... Senza stoviglie?... Che importa?... Qua! Qua!... A me! (<hi rend="italic">Continuando il sogno</hi>) Date qua!</p>
               <p>Si stropiccia gli occhi, si trova deluso e si lasca ricadere contro la spalliera del trono, come esanime. I Vassalli si destano per un momento, poi ripiombano nel loro sonno convulsivo, come in preda agli spasimi di un avvelenamento.</p>
               <p>ANGUILLA</p>
               <p rend="end">all'Idiota:</p>
               <p>Dammi un tuo dito, ch'io lo succhi!</p>
               <p rend="end">Si sforza di ridere.</p>
               <p>GLI AFFAMATI.</p>
               <p>Silenzio! (<hi rend="italic">Si accalcano nel viale centrale, fin sotto le mura del Castello, attenti, a bocca aperta</hi>). Stanno per parlare!... Cielo! Cielo!... Parlano!... Presto! Ascoltiamo!... Torta apre la bocca!... Ah! Sbadiglia soltanto!...</p>
               <p>ANITROCCOLO.</p>
               <p>Sbadiglia dalla fame, come noi!...</p>
               <p>VERMICELLO</p>
               <p>Poveretti!... Affamati come noi... e intenti a lavorare per l'Appetito Universale!... E dire che potrebbero consolarsi lo stomaco con delle buone salse!... (<hi rend="italic">Credendo di udir parlare i Guatteri, che tacciono ancora</hi>) Bravi! (<hi rend="italic">Gridando</hi>) Benissimo!</p>
               <p>CROSTINO.</p>
               <p>Ma che cosa dicono?...</p>
               <p>TORTA.</p>
               <p>Citrulli amatissimi!... Io mi sento troppo debole!... Il calore dei forni m'ha spossato... e son digiuno da otto giorni!... Cedo la parola a Soffione, che ha tenuto in serbo un po' di gas, per gratificarvene!</p>
               <p>CROSTINO</p>
               <p>Bravo!... Come parla bene!</p>
               <p>DENTACUTO</p>
               <p>Solo a udirlo, sento empirmisi lo stomaco!...</p>
               <p>VERMICELLO</p>
               <p>Anch'io!... È vero!... Viva Torta!... Bravo!</p>
               <p>ANITROCCOLO.</p>
               <p>Ah! com'è bello!... E come sa brandire la sua casseruola!</p>
               <p>ANGUILLA</p>
               <p>in tono beffardo, osservando di lontano la folla dei Citrulli:</p>
               <p>Ma voi non l'avete mai visto tener lo spiedo e ripulir le pentole!... (<hi rend="italic">S'avanza tra la folla</hi>) Non l'avete mai visto triturar la carne, il nostro gran Torta!...</p>
               <p>CROSTINO</p>
               <p rend="end">con aria dì stupida ammirazione:</p>
               <p>No..,. Come fa?...</p>
               <p>ANGUILLA.</p>
               <p>Ah! (<hi rend="italic">sogghignando</hi>) Se vedeste, che gesti sapienti ed eleganti!... Nessuno sa maneggiare la mezzaluna con la stessa grazia!... Silenzio! Parla Soffione!</p>
               <p>SOFFIONE.</p>
               <p>Mangerete fra poco!... Fra pochi minuti!... (<hi rend="italic">Tutti fanno schioccar la lingua</hi>) Per essere felici e meritare il Paradiso, bisogna mangiar bene! E per mangiar bene, bisogna che le vivande siano cotte a puntino, cucinate con scienza e con molte precauzioni!...</p>
               <p>FAMONE.</p>
               <p>Sì!... Sì!... Sbrigatevi!... Non vi occupate troppo della cottura!... Si muore tutti di fame!... Presto! vi scacceremo dalle cucine!</p>
               <p>SOFFIONE.</p>
               <p>Silenzio!... Lasciami parlare, mio caro Famone!...</p>
               <p>FAMONE.</p>
               <p>Basta! Hai parlato abbastanza!</p>
               <p>PAPPONE.</p>
               <p>Abbasso Soffione!...</p>
               <p>MAZZAPICCHIO.</p>
               <p>Abbasso i Guatteri!</p>
               <p>SALAME</p>
               <p rend="end">mostrando i pugni:</p>
               <p>Ohe! Soffione!... Gettami una costoletta, se vuoi ch'io batta le mani!...</p>
               <p>VERMICELLO.</p>
               <p>Lasciate parlare Soffione!... Silenzio!...</p>
               <p>SOFFIONE.</p>
               <p>Miei cari Citrulli! Voi soli sapete mangiare e bere!... Il vostro appetito è santo! Io mi prostro davanti alla vostra sacra fame! La rispetto, e mi guarderò bene dal contrariarla!...</p>
               <p>SALAME.</p>
               <p>Tu divaghi, amico!... Gettami una costoletta o ti fischio!...</p>
               <p>SOFFIONE.</p>
               <p>Voi soli sapete apprezzare la bontà di una salsa alla Béchamel!... Poichè siete tutti buongustai... e capaci tutti di distinguere un cuoco ammodo da un inetto o da un avvelenatore!...</p>
               <p>FAMONE</p>
               <p rend="end">con rabbia</p>
               <p>Ma voialtri vi burlate di noi!</p>
               <p>VERMICELLO.</p>
               <p>No! No!... Soffione è il protettore degli Affamati!... Viva Soffione!</p>
               <p>SALAME</p>
               <p rend="end">minacciando Vermicello:</p>
               <p>Vigliacco! Ti sei venduto ai Guatteri!... Che cosa t'hanno dato?...</p>
               <p>SOFFIONE.</p>
               <p>Ognuno di voi avrà la sua parte d'arrosto e il suo piatto di salsa!... Ognuno di voi avrà sanguinacci ed acque minerali per digerir meglio!...</p>
               <p>SALAME.</p>
               <p>Benissimo!... Ma presto!...</p>
               <p>ANGUILLA</p>
               <p rend="end">con ironia;</p>
               <p>Soffione parla già di digestione! È una maniera spiritosa di scavalcar la tavola del Banchetto senza toccare i piatti!... Poveri Citrulli!...</p>
               <p>La folla è inebbriata. Ad un tratto, si ode un grido e un gran l'umore di corpi che stramazzano al suolo. I Citrulli si volgono tutti verso il fondo della scena, dove si vede il re cadere col capo in avanti e rimanere immobile come un cadavere fra Masticafiele e Pancotto. Nello stesso momento, un gran fracasso di casseruole innumerevoli si ripercuote e si propaga lungamente oltre il parco, all'infinito. Sembra che tutte le batterie di cucina del Regno siano agitate da legioni di demonî.</p>
               <p>ANGUILLA</p>
               <p rend="end">slanciandosi verso il palco:</p>
               <p>Re Baldoria è svenuto!</p>
               <p>GLI AFFAMATI</p>
               <p rend="end">(Parapiglia terribile).</p>
               <p>Soccorretelo!... Soccorretelo!...</p>
               <p>ANGUILLA</p>
               <p rend="end">palpando il corpo del Re:</p>
               <p>S'è ferito alla testa!... Ah! no!... È morto! (<hi rend="italic">Grida della folla</hi>) Udite! Ecco che si ripete il rumore delle casseruole!... Come sapete, tutte le casseruole della terra sbattono fragorosamente l'una contro l'altra, quando i monarchi che regnano sui Citrulli esalano l'ultimo sospiro!... (<hi rend="italic">Si ode di nuovo il gran fragore metallico, che si propaga all'infinito. I Citrulli s'inginocchiano tutti, battendosi la pancia tre volte</hi>). Santa Putredine, scordati di noi!...</p>
               <p>FAMONE</p>
               <p>alzandosi pel primo e mostrando i pugni ai Guatteri:</p>
               <p>Sono i Guatteri, che l'hanno avvelenato!... Ne ho le prove!...</p>
               <p>SOFFIONE</p>
               <p>È una calunnia!... Lo amavamo tanto, dal giorno in cui si sacrificò all'Appetito Universale!</p>
               <p>ANGUILLA</p>
               <p rend="end">chinandosi sul cadavere del Re:</p>
               <p>Il Re è morto di fame!... Santa Putredine, scordati di noi!</p>
               <p>GLI AFFAMATI</p>
               <p rend="end">battendosi il ventre:</p>
               <p>Santa Putredine, scordati di noi!</p>
               <p>FAMONE.</p>
               <p>Sì!... I Guatteri sono responsabili della morte del Re!... Ammazziamoli! Vendichiamo Re Baldoria!</p>
               <p>SOFFIONE.</p>
               <p>Domando la parola per l'ultima volta!</p>
               <p>GLI AFFAMATI</p>
               <p rend="end">ansanti, furibondi:</p>
               <p>Silenzio!... Ascoltiamo!</p>
               <p>SOFFIONE</p>
               <p rend="end">a gran voce:</p>
               <p>Vi dichiaro che il Re è morto per una indigestione!</p>
               <p>FAMONE.</p>
               <p>Non è vero!... Mentite!...</p>
               <p>ANGUILLA.</p>
               <p>Il Re è più pallido e più scarno di noi!... Anch'egli non mangiava da otto giorni!...</p>
               <p>VERMICELLO.</p>
               <p>Lasciate parlare Soffione!... Rispettate la libertà della parola!</p>
               <p>SALAME</p>
               <p rend="end">minacciando ancora Vermicello:</p>
               <p>Amici! Vi denuncio quella canaglia di Vermicello, che si è venduto ai Guatteri!</p>
               <p>ANGUILLA</p>
               <p rend="end">alzando la voce:</p>
               <p>Anche i Ministri, sono morti!... Anche i Vassalli!... Anche i Valletti!...</p>
               <p>FAMONE</p>
               <p>respingendo Anguilla, solleva e tiene alto al di sopra della propria testa il cadavere di Re Baldoria, mostrandolo alla folla. </p>
               <p>Ecco! Ecco il delitto flagrante dei Guatteri!... Soffione! Torta! Béchamel!... Voi siete responsabili della morte del Re!...</p>
               <p>O Citrulli affamati! non è già il cadavere di un monarca, quello ch'io vi mostro, ma il cadavere scarnito d'uno di noi! Dal giorno in cui acconsentì a sacrificare all'appetito dei Citrulli l'orgoglio della sua forchetta d'oro e le ambizioni del suo augusto ventre, Re Baldoria entrò nelle nostre file! Consideriamolo dunque, senza rancore, come un nostro simile!</p>
               <p>Guardate tutti questo cadavere già rôso dai vermi!... In verità vi dico: ecco il vostro destino... Così sarà di voi... se non truciderete i traditori che opprimono i vostri stomachi sacri e i vostri liberi intestini!... Citrulli! Citrulli miei! Giuriamo tutti di vendicare Re Baldoria e di liberare il regno dalla tirannide dei Guatteri! Giuriamolo sul suo cadavere!</p>
               <p>GLI AFFAMATI.</p>
               <p>Bravo!... Viva Famone!...</p>
               <p>SOFFIONE.</p>
               <p>Citrulli! Citrulli miei! Ascoltatemi, prima di sacrificarmi all'ambizione di costui, che è un calunniatore!...</p>
               <p>Ascoltatemi!... (<hi rend="italic">Famone cerca d'interromperlo, ma i Citrulli gl'impongono silenzio</hi>) Dunque, voi credete che abbiamo soppresso il Re, col veleno o con la fame!... Infatti, tutto ci accusa!... Tutte le apparenze stanno contro di noi!... Ebbene, Citrulli... miei Citrulli amatissimi!... Ve lo giuro! Re Baldoria è morto per le conseguenze di una colossale indigestione... (<hi rend="italic">pausa</hi>) che fece l'anno scorso affamando i suoi sudditi!</p>
               <p>GLI AFFAMATI</p>
               <p rend="end">perplessi:</p>
               <p>Forse è vero, infatti!... Era troppo grasso!... Pesava centocinquanta chilogrammi!</p>
               <p>VERMICELLO.</p>
               <p>Vi ricordate del <hi rend="italic">menu</hi> reale della Pasqua dell'anno scorso ?... Le casse dello Stato furano vuotate per pagare quel banchetto!... E, alle frutta, il Re per poco non vomitò anche le budella!</p>
               <p>SOFFIONE.</p>
               <p>Quell'indigestione reale impoverì per tre anni il regno dei Citrulli! Da quel giorno, il Re soffrì di crampi spasmodici che finirono coll'esser causa della sua morte!...</p>
               <p>GLI AFFAMATI</p>
               <p>respingendo violentemente Famone che vorrebbe parlare:</p>
               <p>Sì!... Soffione dice la verità!... Vivano i Guatteri!</p>
               <p>BALENA</p>
               <p rend="end">a Mazzapicchio:</p>
               <p>Presto! Andiamo a prendere i cadaveri, e gettiamoli negli stagni!...</p>
               <p>SOFFIONE.</p>
               <p>No!... Fermati, Balena!... I morti possono servire a qualche cosa!... Siate calmi e sereni come una volta, e riflettete se non sia opportuno salare quei cadaveri accuratamente, per farne carne in conserva!.. Non siete già vegetariani, ch'io mi sappia!...</p>
               <p>FAMONE.</p>
               <p>No! No!... Di quella carne, non ne vogliamo! È avvelenata!... Nulla! Nulla, vogliamo di Re Baldoria! Nemmeno la sua carogna! Non vogliamo niente che sia defunto!</p>
               <p>SOFFIONE.</p>
               <p>Ebbene: supponiamo che si rimanga privi di vettovaglie! Questo non è possibile... ma supponiamolo!...</p>
               <p>FAMONE.</p>
               <p>Voi... voi, sareste immolati, se un simile caso si verificasse!... Noi aspettiamo tutto dall'avvenire, e nulla vogliamo del fetido passato!</p>
               <p>SOFFIONE.</p>
               <p>In nome dei Guatteri, io vi consiglio di porre in salamoia il Re, i Vassalli, i Ministri e i loro seguiti, componendoli nei loro bagni d'oro massiccio, riempiti di aceto... Sarà soltanto per previdenza, poichè avrete tutti di che rimpinzarvi sontuosamente! Ve lo giuro sul nostro onore; ve lo giuro sulle mie coscie, che offro anticipatamente a chi non riuscirà a satollarsi!</p>
               <p>GLI AFFAMATI.</p>
               <p>Bravo! Bene!... Approviamo la salamoia del Re, dei Vassalli e dei Ministri!... È una saggia idea!... I Guatteri sono prudenti e magnanimi...</p>
               <p>ANGUILLA.</p>
               <p>Soffione non ha torto, di voler seppellire Re Baldoria nei nostri stomachi!... Come avrebbe potuto sognare quel gran Re, un più glorioso sepolcro?</p>
               <p>I tre Guatteri scambiano fra loro dei cenni, e tosto i servi di cucina escono dal Castello e si dirigono a due a due verso il palco. Poi, dispongono con cura tutti i cadaveri su barelle di rami e di fronde e li trasportano entro il castello, dalla porta centrale, che si richiude pesantemente alle loro spalle. Famone li segue correndo, per entrare con loro ma è respinto dai Vassalli, e lo si vede tempestare furiosamente sulla gradinata, urlando di rabbia e agitando i pugni.</p>
               <p>FAMONE.</p>
               <p>Canaglia! Intestini traditori e presuntuosi... parlate! Diteci quando si pranzerà!</p>
               <p>SOFFIONE</p>
               <p rend="end">ritto fra i merli del castello:</p>
               <p>Sarebbe invero da gente grossolana, precipitarsi a tavola, senza saper prima, in modo particolareggiato, quali gioie ci attendano!... Béchamel, che è uno <hi rend="italic">specialista,</hi> vi dirà sapientemente il <hi rend="italic">menu</hi> del Banchetto meraviglioso che vi offriamo!</p>
               <p>GLI AFFAMATI.</p>
               <p>Sì! Sì!... Silenzio!</p>
               <p rend="end">Silenzio sepolcrale.</p>
               <p>BECHAMEL</p>
               <p rend="end">con voce acidula e bianca:</p>
               <p>Dopo alcuni antipasti stuzzicanti e pimentati, da me composti per ridestare gli stimoli dell'appetito dei vostri stomachi assopiti, vi serviremo una minestra di mia invenzione, un brodo sì soave e sostanzioso che indurrebbe un martire crocifisso a rinnegare la sua fede!...</p>
               <p>GLI AFFAMATI.</p>
               <p>Bravo!... Bene!...</p>
               <p rend="end">Fanno schioccar la lingua.</p>
               <p>BECHAMEL.</p>
               <p>È un brodo inventato apposta per voi, Citrulli carissimi, ed io non vi ho nemmeno intinto il dito, per non usurparvene la divina primizia!</p>
               <p>GLI AFFAMATI</p>
               <p rend="end">con profonda soddisfazione:</p>
               <p>Ah!... Ah!...</p>
               <p>BECHAMEL.</p>
               <p>È un brodo ideale, che . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . </p>
            </div>
            <div type="div2" rend="P148">
               <head>ATTO TERZO.<lb/>L'ORGIA.</head>
               <p>L'interno del Castello di Re Baldoria. Un angolo dell'antica armeria, trasformata dai Guatteri in refettorio, pel Banchetto dei Citrulli. La sala si prolunga di scorcio fra le quinte, a sinistra, e si capisce che è immensa. In fondo, chiusa, la grande porta che dà sulla scalinata e sul viale centrale del parco. Presso la porta, a destra, una grande finestra aperta, dalla quale si scorgono le collinette del parco, formicolanti di una folla che gesticola furibonda, insanguinata dalla luce del tramonto.</p>
               <p>Nella parete obliqua di destra, la porta chiusa del grande laboratorio astrologico di Turchino, adattato dai Guatteri a servir da cucina. I battenti istoriati sono sormontati da due grandi capitelli ornati d'iscrizioni cabalistiche. Nella parete di sinistra, pure obliqua, ampie vetrate aperte sugl'immensi Stagni del Passato. Siccome le pareti laterali sono oblique, lo spettatore può vedere, a destra, dalla toppa di un'enorme serratura, rosseggiare i forni delle cucine, e a sinistra, dalle finestre aperte, le lontananze verdastre degli Stagni del Passato.</p>
               <p>In mezzo alla scena, l'estremità di una tavola gigantesca, che si prolunga di sbieco, a sinistra, nell'invisibile profondità dell'armeria. Fra la tavola e la ribalta, fiammeggia un gran braciere destinato a riscaldare le vivande. Tre grosse catene pendenti dal soffitto invisibile tengono sospesa al disopra dell'estremità della tavola una grande conca di ottone, piena d'olio, da cui emergono, accesi, numerosi lucignoli di stoppa.</p>
               <p>È un tramonto d'agosto. Caldo soffocante.</p>
               <p>FAMONE</p>
               <p>apparisce, ombra gesticolante, nella cornice della finestra ch'è in fondo alla scena. Egli è ritto sul culmine di una collina tutta irta di pugni alzati, e il suo profilo convulso spicca, come ritagliato, sul rosso del sole. Grida entusiastiche e applausi coprono a quando a quando la sua voce formidabile.</p>
               <p>Qualche fetta di salame!... Un pezzo d'arrosto!... Un coniglio ben cotto!... Oppure una buona costoletta, prima di mezzanotte!... Altrimenti... Torta! Béchamel! Ascoltate!... Altrimenti, proporrò di sfondar le porte e di massacrare i Guatteri traditori!</p>
               <p>TORTA</p>
               <p>passeggia per la sala, concitato e fiero, brandendo la sua casseruola d'oro dal lungo manico e gridando comandi, come un generale.</p>
               <p>Suvvia! Presto, perbacco!... Preparate! le scodelle, fannulloni! Maledetti lavapiatti!</p>
               <p>Minaccia con la casseruola i servi che s'affaccendano lungo la tavola, portando barelle su cui s'ergono colonne di scodelle.</p>
               <p>GLI AFFAMATI</p>
               <p rend="end">di fuori:</p>
               <p>Viva Famone! Famone è il nostro capo!...</p>
               <p>BECHAMEL</p>
               <p rend="end">uscendo dalle cucine:</p>
               <p>Che fare, per calmarli?</p>
               <p>SOFFIONE</p>
               <p>tendendo minacciosamente il pugno verso la finestra:</p>
               <p>È impossibile! Quel furfante di Famone è inesorabile!... (<hi rend="italic">Alzando le spalle con ira e dispetto</hi>). D'altronde, la colpa è tua, Béchamel!... Io ti ho sempre raccomandato di non irritare quell'ambizioso!...</p>
               <p>BECHAMEL.</p>
               <p>Non si potrebbe costruire una zattera con le tavole degli Affamati, e fuggire sugli Stagni del Passato?...</p>
               <p>TORTA</p>
               <p rend="end">uscendo dalle cucine:</p>
               <p>Che bestialità!... Tu non pensi alla tua pancia!... La zattera non tarderebbe ad affondare!</p>
               <p>SOFFIONE </p>
               <p>a Béchamel, che si avvicina alla finestra:</p>
               <p>Vacci tu solo, sugli Stagni!... Imbecille!... Dovrai vogare per mille leghe, prima di giungere ai Mulini del Demonio!... La mia pancia è pesante! Io non ho mai digiunato... e ho paura di Santa Putredine!... Brr!... A Santa Putredine, preferisco Famone!</p>
               <p>BECHAMEL</p>
               <p rend="end">affacciandosi alla finestra:</p>
               <p>Citrulli miei amatissimi! Non date ascolto a Famone!... È un ambizioso! Un allucinato!</p>
               <p>GLI AFFAMATI</p>
               <p rend="end">di fuori, con urli prolungati:</p>
               <p>Non insultare Famone, vile intestino fradicio!... Famone è l'unico nostro capo!...</p>
               <p>SOFFIONE</p>
               <p rend="end">a Béchamel:</p>
               <p>Taci, imbecille!</p>
               <p>BECHAMEL</p>
               <p rend="end">facendo grandi gesti pacificatori</p>
               <p>Sì! Sì!... Famone è un grand'uomo!... D'altronde, è nostro amico! E mi guardi il Cielo dal dir male di lui!.. Volevo semplicemente farvi notare ch'egli è incompetente, in materia culinaria!... Egli non s'intende affatto né d'arrosti, né di salse!</p>
               <p rend="end">Urli di protesta della folla</p>
               <p>FAMONE</p>
               <p rend="end">di fuori:</p>
               <p>Citrulli, udite?... Ancora lo stesso stile di Panciarguta!... Sono stomachi dispotici e monopolizzatori!... Ah! è tempo di rovesciare tutte le dittature degl'intestini orgogliosi!... Che fandonia, il segreto delle salse!... Chi di noi non saprebbe ammannire una salsa alla Béchamel?...</p>
               <p>GLI AFFAMATI</p>
               <p rend="end">di fuori:</p>
               <p>È vero!... È vero!...</p>
               <p>FAMONE</p>
               <p rend="end">di fuori:</p>
               <p>Sappiate, o Citrulli, che è venuto il giorno in cui tutte le tendenze dello Stomaco Universale devono liberamente esplicarsi, mirando alla digestione generale!...</p>
               <p>BECHAMEL.</p>
               <p>Ebbene: io, Béchamel, ti sfido, o Famone, a dire la ricetta del mio brodo ideale!... Il segreto di quel brodo è soltanto mio!...</p>
               <p>SOFFIONE</p>
               <p>afferrando Béchamel a mezzo il corpo e portandolo lontano dalla finestra;</p>
               <p>Taci, perdio!... Bisogna essere un pazzo, per dire di queste sciocchezze ai Citrulli!...</p>
               <p>BECHAMEL.</p>
               <p>Ma è la verità...</p>
               <p>SOFFIONE.</p>
               <p>Ci vuol altro che la verità, in momenti come questi!...</p>
               <p>BECHAMEL</p>
               <p>si avvicina a Torta, che ritto sulla soglia della cucina urla comandi con voce rauca, agitando la propria casseruola d'oro nel fiammeggio rosso dei forni, davanti ai quali i servi vanno e vengono in infernale tumulto.</p>
               <p>I Citrulli, mio caro, non hanno bisogno di mangiar bene! Si accontentano di frasi!... Da otto giorni, gran Dio!..., quante parole hanno trangugiato!... Piantiamoli! Svignamocela, con gli scrigni d'oro! Si fa presto, a costruire una zattera!... Vuoi?...</p>
               <p>TORTA.</p>
               <p>Al diavolo tu e la zattera!... (<hi rend="italic">Rivolgendosi ai servi</hi>) Presto! Sbrigatevi!... Dove sono, i diecimila capponi magri? Badate alla cottura!... Mettete da parte il sugo che ne cola e inaffiateli con dell'olio da lumi!... Disossate i vitelli e preparate il lardo per le fricassèe!...</p>
               <p>FAMONE</p>
               <p rend="end">di fuori:</p>
               <p>Ce ne infischiamo, noi, degli <hi rend="italic">specialisti</hi>!... Noi non domandiamo brodi meravigliosi!... Vogliamo un buon arrosto di montone!... Un arrosto è un arrosto!... (<hi rend="italic">Rivolgendosi ai Citrulli</hi>) I Guatteri hanno già dimenticato, a quanto pare, il loro duplice programma digestivo e intestinale che ha per principio essenziale la socializzazione dei mezzi di produzione culinaria!... Sì! Noi vogliamo socializzare i fornelli, le marmitte, le casseruole e le graticole!</p>
               <p>TORTA</p>
               <p rend="end">gridando:</p>
               <p>Mettete al fuoco diecimila capponi, e presto al lavoro per preparar le salse!... Aprite le madie!... Al pane! Al pane!</p>
               <p>SOFFIONE</p>
               <p rend="end">alla finestra:</p>
               <p>Sì!... Famone ha ragione!... Béchamel ha parlato male!... Noi manterremo tutte le nostre promesse! Calmatevi, dunque!... Ancora pochi minuti!... E mentre aspettate, Citrulli cari, fiutate lo squisito profumo di minestra calda di cui abbiamo impregnate le campagne!... Guardate!... Il sole al tramonto è roseo e grasso come le fette di prosciutto che stiamo per servirvi!...</p>
               <p>FAMONE</p>
               <p rend="end">con ira repressa:</p>
               <p>Il sole al tramonto ha odore di carneficina!... Bada, Soffione!... Noi abbiamo una fame da lupi... E saremmo capaci di cavar la carne dalle pentole, con le nostre mani, e di strappar le trippe dalle pancie dei traditori!...</p>
               <p>Bisogna – capite ? – bisogna... che tutti coloro che son vuoti siano empiti immediatamente!... Olà! Soffione!... Mostraci la tua pancia!... Ah! ah! com'è tonda!... Udite, Guatteri! Tutti coloro che son pieni così devono vuotarsi nelle bocche degli Affamati!</p>
               <p>ANGUILLA</p>
               <p>sghignazzando, confuso tra la folla:</p>
               <p>Come se ogni bocca fosse una cloaca!...</p>
               <p>FAMONE.</p>
               <p>Infatti, che significa questo nuovo ritardo?...</p>
               <p>SOFFIONE.</p>
               <p>Mi duole assai di dovervi dire che l'ultimo sospiro di Re Baldoria ha rovesciato tutte le casseruole che erano al fuoco!... Noi abbiamo dovuto improvvisare tutta una parte del pranzo!... Ma il ritardo è di pochi minuti!... E, davvero, noi non ne abbiamo colpa!...</p>
               <p rend="end">La folla schiamazza:</p>
               <p>FAMONE.</p>
               <p>Altre mistificazioni!... Non ci credete!... Finiamola!... Il sole tramonta... È passato un altro giorno!... Avanti! All'assalto!... La violenza, o Citrulli, è la fonte di ogni diritto!... La violenza!...</p>
               <p>MAZZAPICCHIO.</p>
               <p>Dove sono gli spiedi?... Datemi intanto quell'attizzatoio!...</p>
               <p>FAMONE.</p>
               <p>La violenza... è una levatrice dalle braccia insanguinate che da un grembo morente trae fuori l'avvenire, pargolo radioso!</p>
               <p rend="end">Applausi.</p>
               <p>SOFFIONE.</p>
               <p>Tutto è perduto!... È colpa tua, Béchamel!... Tu non sai essere un oratore abile!... Al diavolo la tua salsa ed il tuo brodo!...</p>
               <p>TORTA</p>
               <p rend="end">a Soffione:</p>
               <p>Parla ancora, tu, per tenerli a bada!...</p>
               <p>SOFFIONE.</p>
               <p>Eh! via!... L'ho già consumato tutto, il mio gas oratorio!... I Citrulli ne son gonfi come palloni!... Non c'è più modo di trattenerli!... Bisogna pure ch'essi salgano!...</p>
               <p>MAZZAPICCHIO</p>
               <p>appiè della scalinata, con accento feroce:</p>
               <p>Che viene a fare Fra Trippa qui fra noi?...</p>
               <p>BALENA</p>
               <p rend="end">di fuori:</p>
               <p>E Anguilla che fa, in mezzo a noi?... Ammazziamoli tutti e due!... Sono cortigiani del defunto Re Baldoria! Sono traditori!...</p>
               <p>FRA TRIPPA</p>
               <p rend="end">di fuori:</p>
               <p>Scusa, Balena... Io non tradisco nessuno!... Sono il vostro pastore spirituale!... E avendo udito ululare i lupi...</p>
               <p>ANGUILLA</p>
               <p rend="end">di fuori:</p>
               <p>Hou! Hou!</p>
               <p>Imita l'ululare dei lupi e fa gesti buffi:</p>
               <p>FRA TRIPPA.</p>
               <p>...son venuto di corsa, di lontano, per difendervi o per farmi mangiare in vece vostra, se così vuole Iddio!</p>
               <p>TORTA</p>
               <p rend="end">a Soffione, che sta in agguato</p>
               <p>Vedi? Vedi che il gas fa ancora effetto?!</p>
               <p>ANGUILLA</p>
               <p rend="end">ai Citrulli:</p>
               <p>Immolatemi... ma salvate Fra Trippa, che è un Santo!...</p>
               <p>Sostiene comicamente un'invisibile lotta di generosità con Fra Trippa.</p>
               <p>FRA TRIPPA.</p>
               <p>Voglio morire per te!</p>
               <p>ANGUILLA.</p>
               <p>Fra Trippa è un santo!... Il suo ventre, o Citrulli, sarà per voi un baluardo!...</p>
               <p>FAMONE.</p>
               <p>Abbian salva la vita tutti e due, poichè sono amabili e furbi!... Ci divertiranno!</p>
               <p>La sera è calata, caldissima, soffocante. Si ode vibrare contro la porta del castello un gran corpo metallico.</p>
               <p>Avanti! Avanti, Citrulli!... Battete come batto io!... Cosi!... Con tutte le vostre forze! La porta non potrà resistere!</p>
               <p>TORTA</p>
               <p rend="end">di dentro:</p>
               <p>Aspettate ancora un momento!... Vengo ad aprire!... Pazienza! (<hi rend="italic">La folla gli risponde con urli interminabili</hi>) Cielo!... Quanti sono!... Se ne vedono sopraggiungere da ogni parte... da ogni punto dell'orizzonte! Son più di centomila!... (I Citrulli vanno moltiplicando formidabili colpi contro la porta del castello, che scricchiola) Béchamel! Soffione!... Dove siete?...</p>
               <p>I Guatteri spingono delle madie davanti alla porta.</p>
               <p>SOFFIONE</p>
               <p>nascosto nella cucina e spiando dalla porta socchiusa:</p>
               <p>Torta!... Vieni qui!... Presto, imbecille!... La porta sta per cadere!...</p>
               <p>TORTA</p>
               <p rend="end">guardando dalla finestra.</p>
               <p>Siamo perduti!... I Citrulli sono inferociti!.. E sono armati di spiedi e di attizzatoi! (<hi rend="italic">Si ode, nel giardino, un fortissimo schianto</hi>) Sono tanto accalcati, che i loro capelli si aggrovigliano come le erbe di una prateria al soffio del vento!... E atterrano tutti gli alberi del viale!...</p>
               <p>Gran crollo di corpi accalcati sulla scalinata; poi un colpo terribile sui battenti, che si schiudono lentamente, forzati dalla folla degli affamati. Torta si eclissa, dalla porta semiaperta della cucina, che richiude violentemente dietro di sè. Si ode nella cucina un rumore cupo di mobili rimossi che si urtano, e, nel giardino e sulla scalinata, uno scalpiccio d'esercito in marcia.</p>
               <p>FAMONE</p>
               <p>entrando pel primo, armato di un enorme spiedo, d'oro:</p>
               <p>Dove sono? (<hi rend="italic">Vedendo chiudersi i battenti della porta delle cucine</hi>) Ah! Vigliacchi!</p>
               <p>MAZZAPICCHIO</p>
               <p rend="end">entrando furente:</p>
               <p>Ammazziamoli!</p>
               <p>FAMONE</p>
               <p>balza sulla tavola, e, brandendo il suo spiedo:</p>
               <p>Fermatevi!... Non sfondate quella porta!... Mettiamoci a tavola!</p>
               <p>MAZZAPICCHIO</p>
               <p>si precipita contro la porta chiusa e si sforza d'abbatterla a spallate, mentre l'immenso gregge degli Affamati invade tumultuosamente le profondità invisibili della sala, con la veemenza d'una fiumana che abbia rotto ogni diga:</p>
               <p>Io non obbedisco a nessuno!... Perchè subiremmo l'autorità di Famone, dopo esserci sbarazzati dei Guatteri?... (<hi rend="italic">Respinge </hi>
                  <hi rend="italic">violentemente i Forti, che lottano fra loro per guardare tutti dalla toppa dell'enorme serratura</hi>) Lasciatemi guardare!...</p>
               <p>ANGUILLA</p>
               <p>spinto, con Fra Trippa, contro le vetrate di sinistra, legge tranquillamente le iscrizioni latine di cui sono fregiati i capitelli.</p>
               <p>«Non pluribus, sed paucis spiritis haec porta aperta erit!» Ah! ecco la porta del laboratorio di Turchino! Perchè hanno fatto scendere l'astrologo dalla sua torre?... Come poteva egli formulare i suoi oroscopi, senza più contemplare le stelle?</p>
               <p>FRA TRIPPA.</p>
               <p>Tanto più che il frastuono, il rumor di ferraglia di una sala d'armi dovevano distrarlo continuamente... Guardate che panoplie!... Il povero Re Baldoria aveva la mania di sfoggiare agli occhi de' suo cari Citrulli la propria biancheria, i propri pensieri, la propria alcova... tutto! Persino le scoperte de' suoi scienziati! Turchino ne è morto di dolore!</p>
               <p>ANGUILLA.</p>
               <p>Finalnente, potremo assaggiare qualcuna delle salse uscite dai suoi lambicchi!... Purchè la scienza non serbi per noi qualche vendetta postuma!... (<hi rend="italic">La sua attenzione è attratta dal tafferuglio degli Affamati</hi>) Come sono stupidi!... Aspettami, Fra Trippa!...</p>
               <p>Con tre agili salti, Anguilla sale, approfittando delle sporgenze, fino allo stipite superiore della porta, e siede su uno dei capitelli. Gli Affamati non se ne accorgono.</p>
               <p>SOFFIONE</p>
               <p rend="end">di dentro, gridando.</p>
               <p>Torta! Presto!... Sbrigati, a mettere in salamoia delle carogne di Vassalli! L'arrosto non basta!... I Citrulli stanno per sfondare la porta!... Rinforziamola con questa credenza! Io parlerò loro un'altra volta! (Alzando la voce) Ancora pochi minuti, Citrulli, e sarete serviti!...</p>
               <p>GLI AFFAMATI.</p>
               <p>Abbasso i mistificatori!</p>
               <p>SOFFIONE</p>
               <p>dietro la porta, a Béchamel e a Torta:</p>
               <p>Come!... Soltanto questo!... Ah! tu ne hai messo da parte, intestino usuraio! Presto! Porta tutto, ti strappo le budella!...</p>
               <p>MAZZAPICCHIO</p>
               <p>rivolto a Balena, che appoggiato alla porta, guarda intento dal buco della grande serratura:</p>
               <p>Levati di lì, Balena, che mi ci metto io!</p>
               <p>BALENA.</p>
               <p>Aspetta!... Tanto, sei miope... Ti dirò quel che vedo... Aspetta!... I Guatteri si arrabattano davanti alle rosse bocche dei forni!... E s'azzuffano, e si picchiano con le casseruole!... Ah! che spettacolo divertente!</p>
               <p>MAZZAPICCHIO.</p>
               <p>Levati di lì, Balena!... Io sono arrivato prima di te!... Ho maggior diritto...</p>
               <p>BALENA</p>
               <p>aggrappandosi alla porta, mentre Mazzapicchio lo afferra perla gola:</p>
               <p>Tutti noi abbiamo uguali diritti di controllo sui Guatteri!</p>
               <p>MAZZAPICCHIO.</p>
               <p>Ma c'è un solo buco!</p>
               <p>BALENA.</p>
               <p>Guardiamo uno dopo l'altro!</p>
               <p>MAZZAPICCHIO.</p>
               <p>Comincio io! Tocca a me!</p>
               <p>VERMICELLO.</p>
               <p>No! Bisogna consultar la sorte!</p>
               <p>MAZZAPICCHIO.</p>
               <p>Si perderebbe tempo!</p>
               <p>FRA TRIPPA.</p>
               <p>La sorte è cieca!</p>
               <p>MAZZAPICCHIO.</p>
               <p>Lèvati di lì, Balena... o t'accoppo con un pugno!...</p>
               <p>Balena afferra per la gola Mazzapicchio. Lottando ferocemente, tutti e due ruzzolano fra i piedi degli altri Affamati, che si sono precipitati verso la toppa della serratura. Il tumulto li separa. Grida e bestemmie minacciose.</p>
               <p>ANGUILLA</p>
               <p>ridendo sgangheratamente, sul capitello:</p>
               <p>Io vedo tutto assai meglio di voi!</p>
               <p>MAZZAPICCHIO</p>
               <p rend="end">alzando il capo:</p>
               <p>Ah!... Quel furbacchione d'Anguilla!... Che cosa vedi?</p>
               <p>ANGUILLA</p>
               <p rend="end">con aria d'importanza e beffarda:</p>
               <p>I Guatteri s'inseguono a vicenda, brandendo le accette! Si azzuffano! (<hi rend="italic">Si ode un gran fragore di ferri urtantisi</hi>) Dio!... Tutti gli alari sono ribaltati!... E i capponi son ruzzolati nella cenere!... I Guatteri s'ammazzano! Soffione brandisce un'enorme coccoma!...</p>
               <p>MAZZAPICCHIO.</p>
               <p>Chi è il più forte?</p>
               <p>ANGUILLA</p>
               <p>contorcendosi sul capitello, in preda a una folle ilarità:</p>
               <p>C'è troppo fumo!... Non vedo più nulla!... Ah! sì!... I servi si son divisi in due campi!... Si accoltellano! Si squartano!... Due son caduti nel fuoco!... Torta e Soffione schiacciano Béchamel sotto le loro ginocchia!...</p>
               <p>MAZZAPICCHIO.</p>
               <p>Benissimo! Meglio così!... Ammazzatelo!... Soffione! Tu devi immergere Béchamel nella sua caldaia delle salse!</p>
               <p>ANGUILLA.</p>
               <p>Ora entra un gran cuoco!... Ah! com'è magro, in confronto dei Guatteri!... Somiglia a Famone!</p>
               <p>BALENA.</p>
               <p>Dov'è, Famone?... (<hi rend="italic">Volgendosi verso la parte invisibile dell'armeria</hi>) Non si vede più... Non è più qui!</p>
               <p>ANGUILLA.</p>
               <p>Dunque è lui, quel gran cuoco! Sì, è Famone!... È penetrato nella cucina per aprirci la porta!...</p>
               <p>MAZZAPICCHIO.</p>
               <p>E per uccidere Soffione!</p>
               <p>ANGUILLA.</p>
               <p>Sì! Ecco!... Famone si è scagliato contro Soffione che si difende con un enorme trepiedi!</p>
               <p>MAZZAPICCHIO.</p>
               <p>Ammazzalo, Famone!... Vendica gli Affamati!</p>
               <p>ANGUILLA.</p>
               <p>Sciocchezze!... Famone se ne infischia, di noi!... Egli è geloso dei Guatteri, e vorrebbe scacciarli dalle cucine!... E i Guatteri, alla loro volta, son gelosi l'uno dell'altro!... Sono tutti traditori e ambiziosi!... (<hi rend="italic">Sogghignando</hi>) Ah! così va bene!... Bravi!... Si sono rappacificati!...</p>
               <p>MAZZAPICCHIO.</p>
               <p>Canaglie!... E Famone, che fa?...</p>
               <p>ANGUILLA</p>
               <p rend="end">contorcendosi dal ridere:</p>
               <p>Distribuisce strette di mano!</p>
               <p>GLI AFFAMATI.</p>
               <p>È un traditore!</p>
               <p>ANGUILLA.</p>
               <p>Ora si riposano, nelle loro poltrone, come tanti arcivescovi!... Soffione, panciuto e maestoso, fa la ruota come un pavone!... Sono tutti allegrissimi!</p>
               <p>MAZZAPICCHIO.</p>
               <p>Stomachi vili e fradici!... Buttiam giù questa porta, e inchiodiamo al muro, per le zampe, quelle oche che abbiamo ingrassate noi stessi!...</p>
               <p>ANGUILLA.</p>
               <p>Adesso, s'incipriano il viso con della farina!</p>
               <p>VERMICELLO.</p>
               <p>Sarà per rinfrescarsi le guancie, riarse dal calore dei fornelli!... Deve fare un caldo infernale, là dentro!</p>
               <p>ANGUILLA.</p>
               <p>No! T'inganni!... Quegl'impostori s'infarinano il viso per sembrar pallidi e morenti di fame come noi!... Ecco! Ecco! Stanno per aprir la porta!... I servi scostano le madie... I Guattari si sono riuniti intorno allo spiedo maggiore, sul quale fu messo a cuocere un bue intero!... Sembrano vecchi medici a consulto presso il letto di un monarca moribondo!... Ah! che cosa curiosa!... Se vedeste il bue!... Pare un colosso addormentato, che si contorca fra lenzuola di porpora, sotto l'oppressione di un incubo! I medici gli tastano il polso!... L'ammalato non si muove più!... Ecco: i Guatteri sollevano il grande spiedo!</p>
               <p>GLI AFFAMATI</p>
               <p>tumultuando, impazienti e allegri:</p>
               <p>Ah! Ah!</p>
               <p>ANGUILLA.</p>
               <p>Tolgono dal fuoco anche gli altri spiedi!... I Guatteri e i Servi s'avanzano tutti, ora, recando buoi e vitelli arrostiti, fumanti e rossi!... Li portano su barelle, come feriti!</p>
               <p>Anguilla si volge verso l'interno del refettorio e si mette a cavalcioni sul capitello, mentre i battenti si aprono sotto di lui, gettando a terra una parte degli Affamati.</p>
               <p>SOFFIONE</p>
               <p>compare trionfalmente sulla soglia della cucina, maestoso sotto il gran berretto d'ermellino e nell'ampio grembiale d'amoerro candido, brandendo la casseruola d'oro. Lo segue un corteo jeratico di guatteri e di servi, che recano buoi e vitelli fumanti e che si fermano, battendo i piedi come un esercito davanti ad un ostacolo. Questo movimento d'insieme dev'essere eseguito dagli attori con la regolarità matematica dei fantocci Holden. Ma i loro gesti devono essere duri come quelli dei fantocci meno perfezionati che si vedono nelle fiere:</p>
               <p>Olà! Servi!... Picchiate sui paiuoli!... Sbatacchiate coperchi e casseruole!...</p>
               <p>Scoppia un gran fragore di metalli urtati violentemente. Anguilla dà buffonescamente dei buffetti sul muso del bue che fumiga fra le sue gambe; poi estrae carne pesta e castagne dalla bocca dell'animale e le assapora in estasi.</p>
               <p>ANGUILLA</p>
               <p rend="end">dal capitello:</p>
               <p>Ah! Com'è buono, il ripieno!</p>
               <p>SOFFIONE</p>
               <p>lanciandogli un'occhiata furibonda:</p>
               <p>Servi! Più forte!... Ancora tre volte!</p>
               <p>Il fracasso si ripete, formidabile. Poi, Soffione riprende alzando la voce:</p>
               <p>Citrulli amatissimi! Stomachi benedetti e liberi Intestini!... In nome dell'eterno protettore delle vostre sante digestioni, io vi annuncio che il Pranzo dei Pranzi è servito!...</p>
               <p>Gloria risonante e succulenta pienezza a voi tutti, amatissimi Citrulli, per tutti gli orifizi dei vostri corpi! (<hi rend="italic">Con un sorriso paterno</hi>) Ed ora, mettetevi a tavola!...</p>
               <p>FRA TRIPPA</p>
               <p rend="end">ritto su uno sgabello:</p>
               <p>Te Deum laudamus... (<hi rend="italic">Borbotta distrattamente il resto della preghiera</hi>) Deo gratias!...</p>
               <p>GLI AFFAMATI</p>
               <p rend="end">con urli prolungati:</p>
               <p>Amen!...</p>
               <p>FRA TRIPPA</p>
               <p>battendosi il ventre con compunzione:</p>
               <p>Santa Putredine, scòrdati di noi!</p>
               <p>GLI AFFAMATI</p>
               <p rend="end">ridiventando seriî</p>
               <p>...Scòrdati di noi!</p>
               <p>MAZZAPICCHIO</p>
               <p>facendosi largo fra gli Affamati si avvicina alla tavola e s'impadronisce del posto d'onore. Egli aggrotta le folte sopracciglia, gonfiando le gote infiammate. La sua bocca, larga e tumida, si torce in una smorfia di feroce golosità:</p>
               <p>Noi siamo i più intrepidi mangiatori del Regno dei Citrulli! Noi siamo stomachi eletti! Dunque, accomodiamoci qui, presso le cucine! (<hi rend="italic">Siede pesantemente su uno sgabello che si spezza sotto di lui</hi>) Corpo di mille pentoloni mal forbiti! (<hi rend="italic">Aggrappandosi alla tavola</hi>). Per me, ci vuole quel seggiolone!</p>
               <p>Afferra il seggiolone monumentale dell'astrologo Turchino, lo porta al posto che ha scelto e lo occupa orgogliosamente con la gran mole del suo corpo.</p>
               <p>FRA TRIPPA.</p>
               <p>Amen! Amen dico vobis... Quel trono è veramente degno di voi.</p>
               <p>VERMICELLO</p>
               <p>cacciato indietro, gesticolando con Crostino, Anitroccolo e Dentacuto:</p>
               <p>No! No! Anche noi vogliamo sederci vicino alle cucine! È un'ingiustizia!... La sorte, soltanto la sorte deve decidere dei posti migliori!</p>
               <p>ANGUILLA</p>
               <p rend="end">in tono beffardo</p>
               <p>Ma non vedi che la sorte si è già pronunciata in nostro favore, coll'elargirci dei muscoli che tu devi rispettare anche se non vuoi?... (<hi rend="italic">Facendo l'atto di chi mostra possenti bicipiti</hi>) Indietro!... Ammucchiatevi in fondo alla sala, vili stomachi infraciditi!.. Ed ora, giù il cappello!... Ecco le barelle dei feriti!</p>
               <p>MAZZAPICCHIO.</p>
               <p>Presto, Anguilla!... Vieni a sederti alla mia destra! (<hi rend="italic">Volgendosi a Vermicello</hi>) E... cessate di sbraitare, miserabili aborti!... Pezzenti! Pidocchiosi!...</p>
               <p>CROSTINO.</p>
               <p>È un'ingiustizia!... Voi abusate della vostra forza!...</p>
               <p>ANGUILLA.</p>
               <p>Diamine!... A che ci servirebbe la forza, se non ne abusassimo?...</p>
               <p>FRA TRIPPA</p>
               <p rend="end">untuosamente</p>
               <p>Calma!... Calma!...</p>
               <p>DENTACUTO.</p>
               <p>No!... È un'infamia!... Abbasso Anguilla, il baciapile... il collotorto!... Ci sgraffignerà tutte le nostre porzioni!... (<hi rend="italic">Minaccioso</hi>) Il tuo spirito di cortigiano ti costerà caro!...</p>
               <p>ANGUILLA</p>
               <p>Eh! no, amico mio! (<hi rend="italic">strizzando rocchio a Mazzapicchio, che ride a crepapelle</hi>) Io ho sempre vissuto e danzato sulla corda del mio spirito, come il ragno vive e danza sul filo della sua bava!... Io traggo da me stesso la corda a cui sto sospeso... E il mio spirito è più inesauribile della tua stupidità!</p>
               <p>VOCI LONTANE</p>
               <p>che giungono affievolite dalle profondità invisibili dell'immenso refettorio:</p>
               <p>Soffione! Soffione! Non abbiamo scodelle!... Dacci delle scodelle!...</p>
               <p>SOFFIONE</p>
               <p>con la mano alla bocca per rendere più sonora la voce:</p>
               <p>Citrulli! Citrulli amatissimi! Prendete!... Eccovi le scodelle!...</p>
               <p>Le lancia, una dopo l'altra, con destrezza, facendole correre sul loro orlo come cerchi. Si odono rotolare le scodelle sull'impiantito disuguale del refettorio, e ognuna impiega un quarto d'ora per giungere all'altra estremità della tavola.</p>
               <p>MAZZAPICCHIO</p>
               <p>si leva, e volgendosi verso la parte invisibile del refettorio, teso il pugno e congestionata la faccia, grida:</p>
               <p>Anguilla è sotto la mia protezione!.... Stomachi angusti, intestini mocciosi, guai a voi, se...</p>
               <p>Accenna a lasciare il suo seggiolone per slanciarsi contro coloro che protestano.</p>
               <p>CROSTINO</p>
               <p rend="end">con voce sottile:</p>
               <p>Sì! Sì, Mazzapicchio!... Noi rispettiamo i tuoi desideri!...</p>
               <p>È preso da un tremito sì violento, che la tavola trema sotto il suo gran corpo flaccido. Tutti i forti ridono clamorosamente.</p>
               <p>ANGUILLA</p>
               <p>dopo una pausa, si alza improvvisamente, e facendo mille smorfie, grida con voce eroica:</p>
               <p>Vili! Vili! Vili!...</p>
               <p rend="end">Gran risata generale.</p>
               <p>TORTA</p>
               <p>dopo aver lungamente aspettato, durante il tumulto dei Citrulli, si avanza infine solennemente, fra la tavola e le finestre, camminando all'indietro, e taglia e distribuisce porzioni di un bue fumante portato da otto servi su una barella cosparsa di foglie aromatiche.</p>
               <p>Calmatevi!... Ognuno avrà la sua porzione!... Ce n'è per tutti!...</p>
               <p>Simmetricamente, Béchamel s'avanza dall'altro lato della tavola, anch'egli camminando all'indietro e dirigendo un'altra barella, mentre il cumulo dei buoi e dei vitelli arrostiti va di continuo elevandosi, sulla soglia delle cucine, contro la prospettiva dei forni infernalmente accesi.</p>
               <p>MAZZAPICCHIO</p>
               <p>strappando a Torta una seconda porzione:</p>
               <p>Ma sì, mio caro Torta!.. È giusto, che tu mi serva meglio degli altri!...</p>
               <p>TORTA</p>
               <p>Ma... caro Mazzapicchio... bisogna che ognuno si accontenti di una porzione sola! (<hi rend="italic">Tremando</hi>) Se no, gli altri protestano!... È una legge generale (<hi rend="italic">abbassando la voce</hi>) Devo osservarla, pena la morte. Te ne prego, Mazzapicchio... Noi siamo responsabili... Fra un quarto d'ora, serviremo le carni reali e principesche. (<hi rend="italic">Sottovoce</hi>) Te ne darò più degli altri.</p>
               <p>MAZZAPICCHIO</p>
               <p rend="end">ad alta voce:</p>
               <p>Io ho diritto a una porzione doppia di carne fresca... Non sono più grosso e più forte degli altri?...</p>
               <p>VERMICELLO</p>
               <p>alzandosi con tutti i Deboli che gridano:</p>
               <p>No! No!... Noi non permettiamo questa ingiustizia!...</p>
               <p>MAZZAPICCHIO</p>
               <p rend="end">senza curarsi di loro:</p>
               <p>Io rinuncio alla carogna reale! Re Baldoria e i suoi vassalli erano già putrefatti prima di morire!</p>
               <p>CROSTINO</p>
               <p>Giustizia!... Mazzapicchio deve restituire la seconda porzione!...</p>
               <p>I DEBOLI.</p>
               <p rend="end">dal fondo:</p>
               <p>Sì!... Sì!...</p>
               <p>ANGUILLA.</p>
               <p>Ebbene: scegliamo un arbitro! Io propongo il saggio Fra Trippa, che mi sembra il personaggio più adatto...</p>
               <p>I DEBOLI.</p>
               <p>No!... Sì!... No!... No!...</p>
               <p>MAZZAPICCHIO.</p>
               <p>Silenzio! Do la parola a Fra Trippa! Egli risolverà la questione!...</p>
               <p>FRA TRIPPA</p>
               <p rend="end">si alza rosicchiando un cosciotto:</p>
               <p>Incipio... Pax Vobiscum!... Preferisco cominciare col darvi qualche piccolo consiglio intorno all'arte di mangiar bene!... E, anzitutto, un po' di storia... I miei superiori, pentole di santità, affermavano che è sovranamente utile insegnare a tavola la scienza della perfetta digestione, perchè venga ingollata insieme coi brodi e colle salse... poichè, vedete, gli uomini non hanno che un orifizio che sia veramente aperto: la bocca! Quanto alle orecchie loro, allo spirito loro e al loro cuore, non sono che immondi vicoli chiusi!... Tendete dunque la bocca, per ascoltarmi!...</p>
               <p>BALENA</p>
               <p>battendo forte col pugno in mezzo alla tavola:</p>
               <p>Questo arrosto è bruciato!... Non ne voglio!... Dov'è, quel briccone di Béchamel, che mi ha servito?</p>
               <p>FRA TRIPPA</p>
               <p>interrompendosi per dar ragione a Balena:</p>
               <p>Avete ragione! Codesti Guatteri non s'intendono affatto di buona cucina!... E d'altronde non è possibile cucinar bene un pranzo per migliaia di stomachi!...</p>
               <p>VERMICELLO</p>
               <p rend="end">a Fra Trippa</p>
               <p>Non è di questo, che devi parlare!.. Ne abbiamo udite abbastanza, delle chiacchiere!... Devi dirci piuttosto se è vero che i Forti abbiano diritti maggiori dei nostri!...</p>
               <p>VOCI LONTANE</p>
               <p>dall'estremità invisibile dell'immensa tavola</p>
               <p>Ah! Ah!... L'ho avuta!... Anche a me, una scodella!... Maiale!... Quella toccava a me!... No! È mia!... L'ho presa io!...</p>
               <p>FRA TRIPPA.</p>
               <p>Tacete!... E aprite tutti la bocca, per udir bene!... Vi avverto che stimo necessario un lungo preambolo... Udite!... Una volta, or sono venti secoli almeno, i popoli innumerevoli che coprivano, come ammassi di vermi e d'insetti immondi, la crosta putrescente della terra, sguazzavano nell'ozio e nell'abbondanza. Tutti, persino i villani, avevan tanto di pancia, e, beatamente satolli, andavano a zonzo pei campi chiomati di auree spiche, coll'andatura barcollante delle anatre... I bifolchi sembravano rotolare, dietro ai loro aratri, sulle zolle rimosse, come barili pieni per metà, e la terra, graffiata appena, si affrettava ad espettorare alimenti copiosi, che essi raccoglievano senza maraviglia... In verità, le salse piovevano dal cielo, in quei tempi, e il Sole, cuoco impareggiabile, arrostiva per gli uomini carni ideali!...</p>
               <p>VERMICELLO.</p>
               <p>Panzane!... Fandonie!... È un ciarlatano, costui!...</p>
               <p>ANGUILLA.</p>
               <p>Zitto, Vermicello!... E tu continua, Fra Trippa!</p>
               <p>FRA TRIPPA.</p>
               <p>Anguilla caro, dammi un po' d'arrosto!... L'appetito mi fa perdere il filo del discorso... (<hi rend="italic">Afferra a volo un pezzo di carne che gli è lanciato da Anguilla, lo inghiotte, e continua, a bocca piena</hi>) Dunque, tutti digerivano con pena, come si confà ai veri signori, e la loro sazietà aveva esplosioni sì rumorose da coprir la voce del tuono!...</p>
               <p>ANGUILLA</p>
               <p rend="end">con compunzione nostalgica:</p>
               <p>Oh, suoni soavi che non s'odono più!...</p>
               <p>FRA TRIPPA.</p>
               <p>Nelle grevi notti d'estate, i signori digerivano poderosamente, alla finestra, scoperto il petto, libera la pancia, accarezzandosi lo stomaco, che vibrava più d'un coperchio di caldaia... Tanto, che talvolta sembrava loro di vomitare la luna, enorme e calda, fra uno scoppio e l'altro del loro formidabile singhiozzo... E quei rumori si ripercuotevano allora sì sonoramente, d'eco in eco, sulle montagne vicine, che i fanciulli dormenti nei neri tuguri si destavano di soprassalto e gridavano «Al fuoco! Al fuoco!...»</p>
               <p>I FORTI</p>
               <p>rovesciato il capo all'indietro, e premendosi con la sinistra aperta il ventre sussultante, levano alto il gomito bevendo, grugnendo e ridendo entro i capaci boccali, da cui il vino rigurgita.</p>
               <p>Ah! ah! ah!... Che storia divertente!...</p>
               <p>FRA TRIPPA.</p>
               <p>...E intanto, i carri in cammino per le strade buie si smarrivano, in fondo alle valli paludose, andando verso quei rombi inesplicabili!.. Voi sapete tutti, Citrulli, come i Romani adorassero nel <hi rend="italic">Deus Crepitus</hi> una divinità sublime, nutrita di fave dal culto dei credenti, la quale ebbe in tutta l'antichità una potenza pari a quella di Giove tonante!...</p>
               <p>ANGUILLA</p>
               <p>bevendo, ridendo e romoreggiando:</p>
               <p>Salve, Deus Crepitus!...</p>
               <p>FRA TRIPPA.</p>
               <p>Ma io, per non smarrirmi, mi turo le orecchie e colgo a volo una storia istruttiva quanto maravigliosa, della quale esprimerò poi tutto il sugo morale!...</p>
               <p>Era l'epoca, quella, delle colossali indigestioni, divenute leggendarie, che scoppiavano, come uragani di felicità, specialmente nei ricchi monasteri. Fra tutti i più formidabili ghiottoni che illustrarono quella santa età, l'abate Gozzoviglia, priore dei frati Mangioni, si distinse per un'impresa che è rimasta nella storia... Ve la racconterò... Sappiate dunque che quell'abate, messosi a tavola una notte di Natale, mangiò per quaranta giorni e quaranta notti – dormendo e ruminando col naso nel piatto, per qualche ora soltanto, e bevendo come la gobba di un domedario – finchè venne la festa di San Biagio, il qual santo – miracolo inaudito – gli trovò asciutta la gola!</p>
               <p>Fu un'indigestione prodigiosa, che tutti i cronisti registrarono tra i fatti più memorabili dell'umanità.</p>
               <p>BALENA</p>
               <p rend="end">ad Anguilla:</p>
               <p>Questo pane è tutto crusca! Puah!... E questo arrosto è stomachevole!... Per noi, avrebbero dovuto preparare un pranzo speciale!... Che ne dici?...</p>
               <p>ANGUILLA</p>
               <p rend="end">a bocca piena:</p>
               <p>Certamente!... Era loro dovere, usarci dei riguardi!... Su chi possono fare assegnamento, in caso di guerra, se non sui Forti?...</p>
               <p>BALENA.</p>
               <p>Codesti Guatteri non sanno trattare da gente ammodo!... Non potremmo essere serviti peggio di così!...</p>
               <p>FRA TRIPPA.</p>
               <p>Cercate, amici, di ricostruire coll'immaginazione la magnifica Badìa dei frati Mangioni, tutta bianca fra il verde e sonnecchiante al sole come una gatta d'Angora, in un paesaggio mansueto d'alberi in fiore, attraverso i quali il rovaio si mutava in un alito tiepido e profumato... E immaginate, anche, lo splendore delle cucine di quel convento, costellate di lucenti casseruole e munite di marmitte enormi, disposte sui fornelli in lunghe file, dalle quali si sprigionavano fumi appetitosi... Tra quei fornelli, i frati-cuochi s'aggiravano solennemente, attizzando le braci, simili a papi guerrieri nell'atto di dar fuoco ai cannoni, sulle fumanti mura d'una città assediata!...</p>
               <p>ANGUILLA</p>
               <p rend="end">beffardo:</p>
               <p>Risparmiaci i versi indigesti, Fra Trippa!</p>
               <p>FRA TRIPPA.</p>
               <p>Giorno e notte, la Badìa russava satolla, in una soave placidezza benedetta dal Signore, effondendo per tutta la contrada il buon odore delle virtù cristiane. Infatti, nelle cucine, le grasse pernici religiosamente infarcite di tartufi, esalavano di continuo la profumata anima loro dalle sante ferite del loro martirio.</p>
               <p>Ma che potrò dirvi, o Citrulli, della divina atmosfera stagnante nel refettorio tranquillo, le cui finestre respiravano la molle beatitudine degli orti?... Vi era effuso un silenzio delizioso, tessuto dal dolce ronzìo delle preghiere che mormoravano insieme le marmitte crogiolanti sui fornelli e le labbra dei frati inzuccherate di santità. E fu in quel refettorio, che il santo priore Gozzoviglia, sprofondato in una gran poltrona, mise in movimento, al suono delle campane di Natale, le sue instancabili ganasce. Il gran pondo della pancia enorme e di un'accidia invincibile lo teneva immoto come un'oca dalle zampe inchiodate...</p>
               <p>Abati, preti e monaci si affrettarono allora a crocifiggere lungo le pareti le nere sottane e le cocolle sinistre, per servire il gran prelato... Si diedero a correre tutti per i lunghi corridoi, uno dietro all'altro, scamiciati e ansanti come per un salvataggio o per un incendio, portando alti, con gesti da giocolieri, grandi piatti colmi di ghiottonerie!...</p>
               <p>Gozzoviglia, a pancia all'aria come un grosso maiale color di rosa, protendeva, ora a destra ora a sinistra, il suo grugno grinzoso sorretto dai festoni di una quadruplice pappagorgia, e le pietanze prelibate svanivano come miraggi nei deserti sconfinati del suo ventre!.. Non si era mai vista, nè mai più si potrà ammirare una simile ingordigia!</p>
               <p>Fraticelli smilzi, dal muso acuto apparivano e sparivano ratti fra i battenti degli usci, puntando l'orecchie come fanno i conigli. Si chinavano a raccogliere ordini, e li facevano echeggiare per tutta la badìa, dalle cantine ai granai...</p>
               <p>Dieci giorni dopo, i frati-cuochi e tutti gli altri fratocci, fraticelli e fraticini eran stremati dalla fatica, ma Gozzoviglia continuava a mangiare! Si decise allora di andare a chiedere aiuti al convento delle suore Grassoline, che era sottoposto alla saggia direzione del nostro priore, e le vezzose monachelle dal seno petulante e appetitoso accorsero trotterellando, – furbi visetti rosei sotto le candide cuffie. – Ognuna portava fra le braccia ignude e ben tornite grandi vasi pieni di conserve benedette, di amorose creme e di eucaristici biscottini... I frati Mangioni, la cui virilità era tutta nello stomaco, ne avrebbero fatto volontieri un unico pasto...</p>
               <p>Ogni sera Gozzoviglia dormiva per un'ora, col naso nel piatto e con la bocca aperta, anchilosata dai crampi della stanchezza. Ma poi, ristorato da certe energiche frizioni dei frati infermieri, egli poteva rimettere in moto i suoi possenti muscoli boccali e riprendere il pranzo interminabile... Allora, nel silenzio gorgogliante di preghiere, sonori fiati e borborigmi profondi scoppiettavano come archibugiate...</p>
               <p>VERMICELLO.</p>
               <p>Ma noi ce ne infischiamo, di quell'età felice!... Taglia corto alla tua storia meravigliosa, e concludi!</p>
               <p>FRA TRIPPA.</p>
               <p>Finalmente, a metà della quarantesima notte, le campanelle del refettorio si misero a squillare tutt'a un tratto, all'impazzata!...</p>
               <p>Fu un grande allarme...</p>
               <p>Gozzoviglia si contorceva nella sua poltrona, singhiozzando ed invocando aiuto... «Muoio di freddo! – gridava – Sto per render l'anima a Dio!.... Oh, fratelli miei! portatemi subito nella cappella, perchè io possa pregare per la mia salvezza!» I frati obbedirono ansimando... Fu una notte tragica... Dopo molti trabalzi fra le braccia delle suore e degli abati, Gozzoviglia venne alfine deposto appiè dell'altar maggiore... Sotto le lampade bivalve, nelle quali l'olio e la luce andavano scemando, il priore singhiozzava: «Io sto dunque... per restituire al Signore il mio buon pranzo!... Ahimè! Ahimè!» In crocchio intorno a lui, i pretoccoli panciuti tenevan le braccia in croce, o si stropicciavano a quando a quando le mani imburrate del miele delle litanie, o le nascondevano nelle profondità delle ampie maniche... Dalle loro bocche candite, colavan preci e lamenti: «Gran Dio! salvate il suo stomaco da un simile disastro!... Concedete, gran Dio, ch'egli conservi in sè le saporose pernici dalle coscette gentili e le grasse oche ripiene di tartufi!».</p>
               <p>Frattanto, lontane marmitte dimenticate in fondo alle cucine, borbottavano oleosi paternostri...</p>
               <p>Ad un tratto, un alto grido d'angoscia!... Il priore sussulta e poi urla: «Oh, mie pernici!... Perchè volete lasciarmi... No! No!... Chetatevi, pernici ribelli, e dormite nel mio ventre!... Ah!... La catastrofe!...»</p>
               <p>Fra Trippa fa una lunga pausa, per assaporare l'attenzione del Citrulli.</p>
               <p>MAZZAPICCHIO.</p>
               <p>Sbrigati!... Descrivici la catastrofe, e poi lascia da parte il tuo priore!</p>
               <p>FRA TRIPPA.</p>
               <p>Tutti prevedevano, infatti, una formidabile inondazione, tanto la pancia di fra Gozzoviglia era divenuta monumentale!... I preti e gli abati si allinearono in lunga catena, facendo passare dalle mani dell'uno fra quelle dell'altro enormi bacinelle di rame, che venivano disposte rapidamente sotto il grugno minaccioso del priore... Ma, fra tanta rumorosa confusione, nessuno si avvide di una monachina tutta grazia, che, guidata da Domineddio, venne ad accoccolarsi sulle ginocchia di fra Gozzoviglia!... Quella cara piccina si slacciò la ruvida tonaca – <hi rend="italic">proh pudor!</hi> – dal collarino in giù, con squisita civetteria... e poi si diede a strofinare languidamente il sommo della pancia del priore, colle sue mammelline ardenti di vergine saggia!... Gozzoviglia sussultò, si contorse.... S'udì un grido acutissimo, cui seguì un profondo silenzio... Che cosa era avvenuto?... La monachina giaceva stesa, insanguinato il seno, sulle ginocchia di Gozzoviglia, che si era addormentato!... Un diacono, allora, salì prontamente sul pergamo, e gridò: «Miei carissimi Mangioni... <hi rend="italic">Te Deum laudamus!</hi>... Il priore ha potuto turarsi lo stomaco, mangiando per frutta la rosea fragola d'una poppa virginale!...»</p>
               <p>BALENA</p>
               <p rend="end">borbottando e sputando lontano:</p>
               <p>Per conto mio, avrei preferito un petto di pollo.</p>
               <p>ANGUILLA.</p>
               <p>Sono tanto insipide, le donne!</p>
               <p>FRA TRIPPA</p>
               <p rend="end">con tristezza:</p>
               <p>Ormai, la tradizione di quelle sante e solenni spanciate s'è perduta per sempre!... E vi sono persino degli stomachi angusti e fradici, che pretendono di avere gli stessi diritti di quelli vasti e sonori!... Come si può parlare di uguaglianza, fra gl'intestini?...</p>
               <p>ANGUILLA.</p>
               <p>Hai udito. Vermicello?...</p>
               <p>FRA TRIPPA</p>
               <p>alzando la voce, giunte le mani come per pregare:</p>
               <p>Gloria sonora e succulenta pienezza a te, santo Gozzoviglia, intestino venerabile, che coraggiosamente volesti, alla vigilia della tua morte, far disporre le campane della tua chiesa sui fuochi delle cucine, a guisa di marmitte, per offrire ai tuoi fedeli la lingua del Signore, affumicata, e condita con una salsa di lagrime funerarie!... Gloria sonora a te, fra Gozzoviglia, che salvasti il tuo stomaco divorando una poppa di donna!... (<hi rend="italic">Pausa</hi>) Io posseggo un anello che è una reliquia di quel santo priore e la cui pietra magica ha la proprietà meravigliosa d'impallidire quando viene avvicinata a una, pietanza che contenga un veleno. (<hi rend="italic">Silenzio sepolcrale nell'uditorio stupito</hi>) Guardate!... Io avvicino questo anello ai piatti fumanti del banchetto che i Guatteri ci hanno ammannito... Ebbene: guardate!... La pietra fiammeggia ancora!... Potete dunque mangiare senza timore, secondo i diritti e la capacità dei vostri stomachi disuguali!</p>
               <p>ANGUILLA</p>
               <p>volgendosi verso la parte invisibile dell'immensa sala:</p>
               <p>Stomachi angusti e fetidi, avete udito?... Fra Trippa riconosce i diritti assoluti dei nostri stomachi privilegiati!...</p>
               <p>VERMICELLO.</p>
               <p>È un'ingiustizia! Io rivendico le porzioni che voi ci rubate!... Uguaglianza! Uguaglianza fra tutti gl'intestini!</p>
               <p>BALENA</p>
               <p>battendo forte sulla tavola, col pugno:</p>
               <p>Corpo di mille paiuoli mal forbiti! Al diavolo, al diavolo, la vostra uguaglianza!... Nessuno... capite?... nessuno... ebbe mai tanta forza quanta ne ho io! (<hi rend="italic">Mazzapicchio, davanti a lui, sogghigna e brontola sordamente, strizzando l'occhio ad Anguilla</hi>) Nemmeno la Morte!.. L'anno scorso m'accadde di lottare con quel maledetto scheletro bianco, nel mio letto, per ventiquattr'ore!... Lottai a calci, a morsi, a pugni!... Era mezzanotte, se non erro... L'olio santo... un po' di tremarella, anche... al pensiero delle graticole infernali... ed ero già pronto!.. Ad un tratto, ella mi saltò alla gola, e allora, in ginocchio sul letto, a corpo a corpo con lei, tesi le braccia e le strinsi, per soffocarla!.. Ma invano!... La Morte ha un modo particolare di aprire in due la gabbia del suo torace!... Fa, ad un tratto, come l'aligusta quando disserra le chele!... Così fece, quella notte, ed io mi sentii subitamente forar le guancie dalle sue dita di gesso!... Senza esitare un attimo, le sferrai un calcio che la colpì nel ventre e la spezzò nettamente in due metà!... Nel buio della camera, un rumor di cocci... Era la Morte che raccattava le sue ossa, in un angolo... Poi, ella balzò ratta dalla finestra, e... patatrac!... giù, nella via!...</p>
               <p>ANGUILLA.</p>
               <p>Sì, sì... Io ero, quella notte, alla porta Anale, e la vidi mentre se la svignava con tutta la velocità delle sue lunghe gambe, che tintinnavano come spade incrociate... Con grandi balzi selvaggi, ella s'inerpicò rapida su pei monti, verso una gran falce di luna, lucente e affilata... Mi ricordo che quando la Monte mi passò accanto, udii un fragore strano... come di panoplie squassate da un gran vento marino!... Ella agitava il capo, che crocchiava come il bossolo dei dadi. – Sì! lo giuro!.. Io la vidi scappare così, e per tutto un anno, infatti, non s'ebbe nemmeno un sol morto in tutta la contrada!...</p>
               <p>MAZZAPICCHIO</p>
               <p>interrompendo Anguilla con una manata amichevole:</p>
               <p>Io, passai tre giorni e tre notti, a lottare a corpo a corpo con la Morte!... Uno scheletro bianco?... Fandonie!... La Morte... è una pingue baldracca maltese, dalla pancia enorme e floscia... Ve l'assicuro!... Ha poppe cascanti, rugose e color marrone... simili a grandi borse da tabacco, adorne, nel fondo, di medaglie arrugginite... E le sue natiche son tutte a bernoccoli, per le impronte lasciatevi dai mille lettacci scabri che hanno premuto!</p>
               <p>Fu a Malta – mi sovviene – una sera d'estate gialla e untuosa, in cui l'aria aveva un sapore di grassume... Dopo aver molto bevuto, i miei compagni ed io imboccammo il vicolo dei Lavatoi. Ad un tratto, mi sentii mancare, e stramazzai al suolo... Maledizione!... Una rissa aveva servito di pretesto per rubarmi l'oro che possedevo!... Essi eran venti sacripanti... ed io ero briaco fradicio!.. Mi destai, l'indomani, nella soffitta d'una lurida taverna, steso bocconi su un letto sfondato... E sputavo sangue!...</p>
               <p>Un uragano squassava i muri, e quello stambugio era affocato come una fornace, dalla cenere rossa che tamburellava sui vetri! Il vento del sud s'accaniva, ràbido, a voler sventrare la catapecchia! Pareva che mille demonii stessero tirando ferocemente le budella immense della terra, dai mugghianti spiragli della cantina!... Tutte le leve dell'inferno scricchiolavano sotto la porta... ed io sudavo freddo... quando la Morte entrò nella mia soffitta... Quella cialtrona maledetta tramandava di sotto i suoi cenci fangosi uno strano puzzo d'erbe fradicie! Appena entrata, ella sporse verso di me la sua bocca dalle labbra tumide e rosse come la vulva di una cagna in fregola... Io volsi il capo, ma quella bagascia mi prese alle spalle, mi cinse il corpo con le sue braccia viscide e metalliche!... Accadde mai a qualcuno di voi di rotolare, legati i piedi e le mani, come un barile in fondo alla stiva d'un brigantino tartassato dalla burrasca? Così fu di me, poichè la megera mi scuoteva sì violentemente da farmi salir la nausea alla gola, mentre mi stordiva affannandosi a cacciarmi fra le labbra, nelle orecchie sopratutto, la sua lingua rigida e fredda!... Ed io mi contorcevo, ve lo giuro, entro la sua bocca stessa, più profonda di una caverna, e tra i suoi enormi denti bianchi e radi come pietre tombali!... Per tre giorni e tre notti, i suoi baci viscosi colarono grasso caldo e cenere nelle mie fauci e nei miei polmoni ingorgati che russavano come draghe.</p>
               <p>Ad un tratto, attraverso il fumo che m'annebbiava il cervello, vidi la mano lercia della Morte frugare nel mio cassetto, fra il colore dell'oro!... Pentole di Satana! Pensai che ella stesse per rubarmi tutti i miei risparmi!... E allora... allora... mi diedi a mordere ferocemente, con tutta la forza delle mie mascelle, nella grascia del seno della baldracca, e con uno sforzo sovrumano le sputai in faccia cento volte, mille volte, innumerevoli volte!... Dio! che sputacchi!...</p>
               <p>ANGUILLA</p>
               <p rend="end">applaudendo:</p>
               <p>Bravo! Bravo!... Viva Mazzapicchio!...</p>
               <p>FRA TRIPPA.</p>
               <p>E poi?...</p>
               <p>MAZZAPICCHIO.</p>
               <p>Poi, non sentii più che del buio e del vuoto, fra le mie dita contratte... L'uragano era cessato. Nel silenzio, udii un rumore di passi pesantissimi, che scendevano zoppicando la scala di legno della taverna... Passi d'elefante!...</p>
               <p>FRA TRIPPA.</p>
               <p>Perbacco!... Potete vantarvi d'esser stato fortunato!...</p>
               <p>ANGUILLA.</p>
               <p>Son terribili, infatti, quelle maledette maltesi!...</p>
               <p>MAZZAPICCHIO.</p>
               <p>Da quel giorno, mi sento invincibile!... (<hi rend="italic">Balena grugnisce ironicamente, lanciando occhiate sprezzanti a Mazzapicchio, che alza la voce, con insolenza e superbia</hi>) Dopo tutto, i morti... sono coloro che si rassegnano a morire!... (<hi rend="italic">Fissando Balena</hi>) Io, voglio mangiare tre volte più degli altri!.. Quando la mia pancia è gonfiata da un copioso pranzo...</p>
               <p>ANGUILLA</p>
               <p>accarezzando amabilmente la pancia a Mazzapicchio:</p>
               <p>...come una vela dal vento... Voga, marinaio!... Ed è delizioso, il porto delle buone digestioni!</p>
               <p>MAZZAPICCHIO</p>
               <p>trattiene presso di sè, con un gesto imperioso, i servi che passano portando un gran vitello fumante su una barella. Poi alzandosi da tavola, respinge a gomitate Vermicello e Crostino e s'impadronisce di tre grandi fette d'arrosto.</p>
               <p>Sì!... Tre porzioni!... Ne voglio metter da parte due, per domani!... Infatti, con questi Guatteri imbroglioni, chi sa se domani avremo qualche cosa da cacciarci in pancia?...</p>
               <p rend="end">Tace, piena di carne la bocca.</p>
               <p>ANGUILLA.</p>
               <p>Avete ragione di serbare due fette d'arrosto per domani, poichè la carne di vitello acquista un sapore squisito, quando la si lascia raffreddare...</p>
               <p>VERMICELLO</p>
               <p rend="end">gesticolando:</p>
               <p>No!... No!.. Non si deve metter da parte niente, per l'avvenire!... È proibito lasciar raffreddare l'arrosto per migliorarne il sapore!... Voi dovete restituire il di più al piatto collettivo!</p>
               <p>MAZZAPICCHIO.</p>
               <p>Non mi seccare... Io vado pazzo pel vitello freddo!... E le pernici in salmì, mi piacciono quando puzzano e sono tanto fradicie da camminare velocemente sui loro vermi come su zampe innumerevoli...</p>
               <p>ANGUILLA.</p>
               <p>Infatti, l'usuraio e il banchiere non lasciano raffreddare e fermentare il loro oro nelle tasche dei clienti?</p>
               <p>MAZZAPICCHIO.</p>
               <p>Anguilla! Va in cucina a prendere del sale!... Quando sono a tavola, non mi piace muovermi... Il muoversi mentre si mangia può compromettere la digestione... Va! Per ricompensarti, ti darò mezza fetta d'arrosto.</p>
               <p>CROSTINO.</p>
               <p>Nessuna donazione! Ad ognuno la propria fetta!... Voi dovete rimettere nel piatto comune ciò che avete preso di troppo!</p>
               <p>MAZZAPICCHIO</p>
               <p rend="end">sogghignando, e in tono beffardo:</p>
               <p>Ah! ah!... Chi di voi vuol venire a prendere le mie due porzioni supplementari?...</p>
               <p>BALENA</p>
               <p>scattando in piedi, furente e minaccioso:</p>
               <p>Io!...</p>
               <p>MAZZAPICCHIO</p>
               <p>s'alza da tavola, sbuffando rumorosamente e irrigidendo i propri muscoli:</p>
               <p>Hai un bel fegato, lurido intestino ostruito!...</p>
               <p>BALENA.</p>
               <p>Vil budello di fogna! Ne ho abbastanza, io, di vederti lì davanti a me, tronfio come un papa!...</p>
               <p>PAPPONE</p>
               <p>acchiappando tutte le porzioni di Mazzapicchio e di Balena e inghiottendole con furia:</p>
               <p>Olà!... Separateli! È un'indecenza!... Non c'è modo di mangiare in pace!...</p>
               <p>Dopo alcune finte, Mazzapicchio e Balena s'afferrano l'un l'altro a mezzo il corpo. Balena barcolla per un momento e per poco non cade Ad un tratto, Mazzapicchio scivola su una buccia o crolla pesantemente trascinando seco Balena, Mugli, bestemmie, rantoli sibilanti. Le lame di due coltellacci brillano a quando a quando sull'enorme palla umana che rimbalza e rotola verso la cucina, ove i Guatteri si sono rinchiusi.</p>
               <p>ANGUILLA</p>
               <p>salendo sulla tavola ed applaudendo:</p>
               <p>Mazzapicchio è il più forte! Sta schiacciando Balena!... Bravo!... Devi strangolarlo!...</p>
               <p>CROSTINO</p>
               <p rend="end">rizzandosi sulla tavola:</p>
               <p>Accidenti!... Che muscoli!.. Ma vogliono accopparsi, costoro!... Separiamoli!...</p>
               <p>ANGUILLA.</p>
               <p>No! No! Lasciateli fare!... È un divertimento!... Oh! oh! (<hi rend="italic">con gioia</hi>) Balena sanguina da una guancia!... Mazzapicchio gli divora la faccia!</p>
               <p>VERMICELLO.</p>
               <p>Separateli!...</p>
               <p>Lancia una scodella sui due lottatori.</p>
               <p>ANGUILLA</p>
               <p rend="end">respingendo Vermicello:</p>
               <p>No!... Bisogna lasciarli fare!... È un antico rancore!...</p>
               <p>FRA TRIPPA</p>
               <p>alzandosi lentamente da tavola, a bocca piena:</p>
               <p>Già da molto tempo, avevano da dirsi una paroletta d'acciaio!</p>
               <p>ANGUILLA</p>
               <p rend="end">tirando per la manica Fra Trippa:</p>
               <p>Guarda!... Son rossi come i grappoli favolosi della Terra Promessa!... La Morte li sta pigiando nel suo tino, co' suoi piedi di bronzo!... Ah!... eccoli immobili... inchiodati al suolo!... Tutti e due!...</p>
               <p>I Citrulli si accalcano in circolo intorno ai due cadaveri. Anguilla e Fra Trippa stanno ritti sulla tavola.</p>
               <p>FRA TRIPPA.</p>
               <p>Vedi? Mazzapicchio freme ancora... No! È finita!... La loro stretta s'allenta... Guarda! guarda!... Come due sposi, insanguinati dal loro amore, dopo la prima notte...</p>
               <p>ANGUILLA.</p>
               <p>Ma non si accoppieranno più! Ah! ah! D'altronde, si capisce... Si sono accorti d'essere di forza uguale, e si sono soppressi! È giustizia!... E tanto meglio per noi! Mangeremo di più!...</p>
               <p>FRA TRIPPA</p>
               <p>ancora a bocca piena, ma assumendo un atteggiamento sacerdotale, alza la destra, con un pezzo di carne a guisa di aspersorio, per benedire i due morti.</p>
               <p>Requiem aeternam!</p>
               <p>ANGUILLA</p>
               <p>urta violentemente Fra Trippa e lo fa ruzzolare sugli altri Citrulli, per ritornare al proprio posto.</p>
               <p>Amen!</p>
               <p>ANITROCCOLO</p>
               <p>trovandosi a faccia a faccia con Anguilla:</p>
               <p>Tu devi restituire la seconda porzione che hai carpita!.. Citrulli! Amici miei!.. I Guatteri si son venduti ai Forti!... Essi proteggono Pappone ed Anguilla a nostro scàpito!... Ma noi non abbiamo bisogno di essere serviti a tavola!... Siano destituiti i Guatteri!</p>
               <p>SOFFIONE</p>
               <p>aprendo la porta della cucina e avanzandosi:</p>
               <p>Io non domando di meglio!</p>
               <p>TORTA</p>
               <p rend="end">dietro di lui:</p>
               <p>Tutti coloro che vogliono arruolarsi come Guatteri o Servi, alzino la mano!...</p>
               <p>ANITROCCOLO.</p>
               <p>Dividiamoci in tante squadre! Sì! Serviremo tutti, per turno!</p>
               <p>ANGUILLA.</p>
               <p>Ma chi comincerà?</p>
               <p>ANITROCCOLO.</p>
               <p>Tiriamo a sorte!...</p>
               <p>PAPPONE.</p>
               <p>Al diavolo la sorte, che è cieca! E tu finiscila, Anitroccolo! (<hi rend="italic">Minacciandolo</hi>) Il mio stomaco non ha tempo da perdere!... Se essi si divertono, a servirci da pranzo, lasciali fare, imbecille!...</p>
               <p>SALAME.</p>
               <p>A più tardi, le discussioni e i controlli!</p>
               <p>VERMICELLO</p>
               <p>No!... Olà, Soffione! Torta! Béchamel!.. Voi siete responsabili delle porzioni che mancano!... Rendeteci esatto conto di tutti i vitelli!...</p>
               <p>SOFFIONE</p>
               <p rend="end">gridando a tutta voce:</p>
               <p>Olà! Servi! Picchiate sui paiuoli! Sbatacchiate coperchi e casseruole!... (<hi rend="italic">Un frastuono formidabile fa sussultare il castello, dalle cantine alle soffitte</hi>) Più forte! Ancora tre volte!... Basta! O Citrulli!... Ecco l'Elisir Divinizzante che io ho inventato pei vostri augusti palati!... Ho vendemmiato in tutte le Terre Promesse! Ho spremuto il succo di tutti i frutti del Paradiso! Voi potrete assaporare in un solo sorso tutti i vini della Terra! Haut-Brion! Chambertin! Médoc! Léoville! Barsac! Preignac! Markbrunnen! Latour! Champagne! Laffitte! Graves! Sauterne! Xeres! Amontillado! Clos-Vougeot! Sugo-di-Vergine-nostalgica! Latte di Matrona! Sudor di vedova inconsolata!... Bevete l'Elisir Divinizzante!...</p>
               <p>Un centinaio di servi sfilano lungo la tavola, portando ognuno sulle spalle un otre colossale formato con la pelle intera di un maiale, di cui tengono stretta fra le mani una delle zampe anteriori, forata a guisa di pippio.</p>
               <p>Ho pensato inoltre che non v'è nulla di meglio dell'aringa e delle uova sode per far scoppiettare la sete negli esofaghi... Avanti! Servi! Portate i panieri!... (<hi rend="italic">Rivolgendosi di nuovo ai Citrulli</hi>) Potete mangiarne a sazietà! (<hi rend="italic">Ai servi portatori di otri</hi>) Empite i boccali!... Oh, Citrulli!... Come potrete accusarmi ancora d'imprevidenza?...</p>
               <p>ANGUILLA</p>
               <p>alzando il proprio boccale, teso il braccio al disopra del capo.</p>
               <p>Bevo alla tua salute Soffione! Tu sei il più dotto e il più ispirato dei grandi cuochi!...</p>
               <p>Tutti bevono bestemmiando e sbraitando in allegria.</p>
               <p>FRA TRIPPA</p>
               <p rend="end">a Pappone.</p>
               <p>Prendi le uova più tonde! Sono più ghiotte dell'altre... Io, scelgo quelle di forma più allungata... (<hi rend="italic">Strizzando l'occhio ad Anguilla</hi>) per spirito di sacrificio!...</p>
               <p>VERMICELLO.</p>
               <p>Uova! Uova!... Noi dobbiamo essere serviti prima di voi... Siamo ancora più di cento, che non abbiamo mangiato!...</p>
               <p>PAPPONE</p>
               <p rend="end">alzando il grugno:</p>
               <p>Taci, maledetta gazza! Uguaglianza e giustizia!... Le uova e le aringhe devono essere distribuite come le altre portate!</p>
               <p>ANGUILLA.</p>
               <p>E se gli storpi e gl'impotenti non ne avranno, peggio per loro!</p>
               <p>SOFFIONE</p>
               <p>brandendo alta la sua casseruola, al disopra del vocìo della crescente ubbriachezza di tutti i Citrulli:</p>
               <p>Ora, Citrulli amatissimi, avrò l'insigne onore di servirvi le meravigliose conserve di carni reali e principesche!</p>
               <p>Quattro servi escono lentamente dalla cucina, recando sulle spalle un lungo bagno d'oro massiccio, che ha la forma di un sarcofago e da cui esalano un odore acidulo e dei vapori azzurrognoli. In quei vapori turbinano grosse mosche verdi, simili a viventi smeraldi. Nella profondità delle cucine illuminate si vedono oscillare altri bagni d'oro, meno belli del primo, sulle spalle di altri servi, invisibili.</p>
               <p>Olà! Servi! Picchiate sui paiuoli! Sbatacchiate coperchi e casseruole!</p>
               <p>ANGUILLA.</p>
               <p>È inutile, amico Soffione... Ascolta...</p>
               <p>L'uno dopo l'altro, con intervalli brevissimi, tre lampi acciecanti incendiano il refettorio. La folgore scoppia in lontananza, con un terribile rumore che si ripercuote interminabilmente nei sotterranei del castello. </p>
               <p>FRA TRIPPA</p>
               <p rend="end">battendosi il ventre:</p>
               <p>Santa Putredine! Scòrdati di noi!</p>
               <p>PAPPONE</p>
               <p>acchiappando le mosche verdi col proprio cappello:</p>
               <p>Scòrdati di noi!.. (<hi rend="italic">Rivolgendosi a coloro che occupano la parte più lontana della tavola</hi>) Silenzio!... Stomachi inodori!...</p>
               <p>SOFFIONE</p>
               <p rend="end">alzando la voce:</p>
               <p>Citrulli amatissimi! Eccovi anzitutto della carne reale in istufato!... È il corpo augusto di Re Baldoria!... Un piatto raro, unico al mondo! Inaudito!... Un piatto dai sapori inimmaginabili!... Non ne mangerete mai più!... Necessariamente le porzioni saranno piccolissime!... Vi raccomando, poi, di centellinare devotamente il sugo e di premere ogni boccone, con la lingua, contro la vôlta del palato... Come sapete, infatti, il senso del gusto è diverso in ognuna delle parti della bocca...</p>
               <p>VERMICELLO</p>
               <p>brandendo il proprio boccale e ballando lungo la tavola:</p>
               <p>Baldoria! Baldoria!</p>
               <p>Si mangi Re Baldoria!</p>
               <p>Cotto a puntino egli è...</p>
               <p>Mangiam, mangiamo il re!</p>
               <p>ANITROCCOLO</p>
               <p rend="end">ubbriaco fradicio:</p>
               <p>Uh! che buon odore!... Presto!... Datemi un pezzo di Re!...</p>
               <p>ANGUILLA</p>
               <p rend="end">rivolgendosi a Fra Trippa:</p>
               <p>Non hai udito?... (<hi rend="italic">Indicando la porta della scalinata, che è chiusa</hi>) Dianzi, qualcuno ha bussato tre volte!</p>
               <p>I lampi si succedono. Il caldo è divenuto soffocante.</p>
               <p>SALAME.</p>
               <p>Anguilla! Ti regalo la mia porzione!... Codesta carne non mi seduce affatto!</p>
               <p>ANGUILLA.</p>
               <p>Grazie, Salamone mio!... I Guatteri, già, avrebbero piuttosto dovuto offrirci lo spettacolo di Re Baldoria e de' suoi vassalli in atto di tender la mano come mendichi... oppure alla catena come schiavi...</p>
               <p>SALAME.</p>
               <p>Come cani!... Non ci aggirammo noi per molto tempo intorno alle loro tavole, famelici e intirizziti nei nostri gabbani a brandelli?... (<hi rend="italic">Battendo forte col pugno sulla tavola</hi>) Pentole del Demonio!... Tocca a loro, adesso, raccattar le briciole e leccar le scodelle ... Dove sono?... (<hi rend="italic">Delirando per l'ubbriachezza</hi>) Soffione! Tu mi derubi!</p>
               <p>SOFFIONE.</p>
               <p>Calma!... Io vi servirò tutta la Corte... Re, ministri e vassalli, sapientemente cotti in istufato... Che posso fare di più?... (<hi rend="italic">Rivolgendosi ai Servi</hi>) Uscite dalle cucine! Venite avanti! E voi, deponete qui Re Baldoria!</p>
               <p>I servi che hanno portato il primo bagno d'oro lo depongono sulla tavola tra Anguilla e Fra Trippa. Gli altri servi sfilano lentamente a destra e a sinistra portando gli altri bagni verso la parte invisibile del refettorio. Frattanto, Soffione si eclissa nella cucina, chiudendone la porta dietro di sè.</p>
               <p>FAMONE</p>
               <p>che durante tutta la scena precedente è rimasto in mezzo alla folla dei servi, spiando, si slancia dietro a Soffione, ma non abbastanza prontamente, e s'arresta davanti alla porta chiusa, battendo i piedi con rabbia e guardando intento pel buco della serratura.</p>
               <p>Venite, Citrulli!... Venite a vedere che cosa fanno i Guatteri!... Venite a vedere se non sono infami traditori!...</p>
               <p>Pappone e Salame, seguiti da altri Citrulli, si slanciano, urtando e respingendo i servi verso le porte delle cucine.</p>
               <p>Si rimpinzano di lepre in salmì! Hanno messo da parte i capponi e i tacchini coi tartufi... il brodo Béchamel... la salsa tartara, i migliori cibrei, e i pasticci di riso allo zafferano... Ci sottraggono la parte più fine del banchetto, e ci lasciano la Carogna reale!... Avanti! Coraggio! Sfondiamo la porta!...</p>
               <p>Forzati dalla folla dei Citrulli, i battenti cadono. Rumore di lotta. Fragore di paiuoli e di alari. Un fumo grasso e aromatico sfugge dalla cucina e annebbia il refettorio, ove l'aria è già densa e greve per gli aliti dei convitati e i vapori incandescenti che emanano dai bagni funebri. Per ottenere sulla scena una crescente oscurità, bisogna far scendere ad uno ad uno sulla ribalta veli verdastri e crespi neri che rendano sempre più imprecisi i contorni e attutiscano delicatamente le voci. La seconda parte del 3° atto non è che l'incubo fumoso dei convitati in preda all'ubbriachezza. I movimenti d'insieme, i gesti e le voci, sognati piuttosto che vissuti, dei Citrulli devono svanire a poco a poco ed affondare in un sinistro nebbione di terrore e di rimorso allucinante.</p>
               <p>FRA TRIPPA</p>
               <p>ai servi che depongono sulla tavola il secondo bagno, contenente Masticafiele:</p>
               <p>Io non ne prendo. Grazie.</p>
               <p>FAMONE</p>
               <p>mettendosi a tavola al posto di Mazzapicchio:</p>
               <p>Non li ammazzate! Incatenateli (<hi rend="italic">Gran rumore di lotta nelle cucine</hi>) E portateli qui, imbavagliati e legati, perchè agonizzino lentamente dalla rabbia, assistendo alla nostra gozzoviglia! (<hi rend="italic">I Citrulli rientrano in folla nel refettorio portando i tre Guatteri legati come salami e deponendoli poi sul pavimento, fra il braciere e la tavola</hi>) Ah! eccoli, dunque, codesti guatteri traditori e crapuloni!... Imbecilli! Mi prendevate dunque per un babbeo?... (<hi rend="italic">Sputando loro sul viso</hi>) A te, Soffione!... A te, Torta!... A te, Béchamel!... Ah! finalmente posso dire d'aver raggiunta la Felicità delle Felicità!... (<hi rend="italic">Si alza, barcollante per l'ubbriachezza</hi>) Che cosa puoi ancora desiderare, o mio vecchio stomaco, lottatore instancabile?... (<hi rend="italic">Si batte sullo stomaco</hi>) Scoppia alfine di gioia, o mio stomaco!... Ecco i miei rivali, qui, ai miei piedi, come sputacchiere!... Ed ecco, lì, davanti a me, Re Baldoria, mio nemico, prigioniero in una gran zuppiera d'oro, e cotto a puntino!... Fra poco, mi delizierò il palato col suo bel cuore roseo e appetitoso (<hi rend="italic">Vuota d'un sorso il proprio boccale</hi>) Oh! vieni! vieni a me, Baldoria! (<hi rend="italic">Sogghigna, affondando le mani nel bagno</hi>) Vieni... ch'io ti baci, prima di mangiarti!</p>
               <p>In questo momento, tre lampi lividi, susseguendosi frequenti, squarciano la penombra del refettorio. Il tuono scoppia spaventevolmente all'orizzonte, sugli stagni. I lucignoli del gran bacile di rame pendente dal soffitto si spengono. Nuvoli di un fumo caldo e nero rendono impenetrabile l'oscurità, attraverso la quale si trascina una voce cupa e lamentevole.</p>
               <p>ALKAMAH.</p>
               <p>In nome di Dio!... Datemi da bere! Da bere!... Dell'acqua... del pane, al povero pellegrino...</p>
               <p>I colpi di un grosso bastone che batte sul pavimento accompagnano la voce.</p>
               <p>FAMONE.</p>
               <p>Anguilla!... Presto!... Riaccendi la lampada ch'è al disopra del tuo capo! Aggrappati alla corda!</p>
               <p>ALKAMAH.</p>
               <p>Da bere! Da bere!... In nome di Dio!...</p>
               <p>ANGUILLA</p>
               <p>saltando sulla tavola e aggrappandosi alla corda del lampadario:</p>
               <p>Non si può riaccenderlo... Non c'è più olio...</p>
               <p>PAPPONE.</p>
               <p>Non è possibile!... Presto! Accendi... Accendi!</p>
               <p>Frattanto l'atmosfera del refettorio s'è un po' rischiarata, e nella penombra si distiguono vagamente le forme.</p>
               <p>ALKAMAH</p>
               <p>s'avvicina alla tavola, appoggiandosi pesantemente al proprio bordone e gridando con ira:</p>
               <p>In nome del Diavolo!... Veglio bere!... (<hi rend="italic">Atterra un convitato ubbriaco fradicio, ed occupa lo sgabello di lui, alla sinistra di Pappone, guardando fissamente dalla vetrata aperta sugli Stagni del Passato</hi>) Dov'è l'anfitrione?</p>
               <p>Nessuno risponde... tranne la luna, che apparendo ad un tratto fra le nuvole, nella cornice della finestra, getta un fascio di raggi verdastri e polverulenti sul pellegrino Alkamah. La sua ombra nera e puntuta si disegna nettamente, contro luce, e le tenebre le s'addensano ai lati. Tutti i profili informi e tumultuosi dei convitati sussultano per un momento, indi restano immoti... I canti, i rantoli, le bestemmie e i singhiozzi degli ubbriachi si propagano attutiti verso la parte più lontana della tavola, come, su una spiaggia, una stanca risacca.</p>
               <p>ANGUILLA.</p>
               <p>D'onde vieni, pellegrino di malaugurio?... Qual demonio ti ha messo sul capo codesto comignolo fuligginoso?... Tu attirerai la folgore su di noi! (<hi rend="italic">Alkamah non l'ascolta, intento a lavare una benda imbrattata di sanie che gli copriva l'occhio sanguinolento</hi>) Oh, guarda! Chi t'ha sbucciato quell'occhio?...</p>
               <p>ALKAMAH</p>
               <p rend="end">con voce cupa:</p>
               <p>Re Baccellone, che Dio e il Diavolo gli perdonino!... La piaga è verminosa!... Mi son fatto, è vero, un cataplasma di frumento fresco, di miele e di grasso di cappone... Ma bisognerebbe aggiungervi della panna e del grasso di anguilla bianca, e cospargerlo di carne di bue disseccata, pestata e ridotta in polvere entro un forno... Io, però, preferisco mangiare tutta questa roba... Tanto, la piaga è inguaribile!...</p>
               <p>PAPPONE</p>
               <p>ubbriaco e preso dal singhiozzo, fa vani sforzi per alzarsi da tavola:</p>
               <p>Anguilla... te ne prego... Chiudi le vetrate!... Bisogna riaccendere la lampada!... (<hi rend="italic">Si batte il naso replicatamente</hi>) Levami di sul naso questa maledetta luna!</p>
               <p>ANITROCCOLO</p>
               <p rend="end">con voce lenta e sinistra:</p>
               <p>Quella che vedete non è la luna... È la testa di Santa Putredine, patrona di questa contrada.</p>
               <p>Si riapplica la benda all'occhio destro.</p>
               <p>ANITRA</p>
               <p>gridando, dal fondo invisibile del refettorio:</p>
               <p>Lasciami stare!... Lascia a me il bagno, o t'accoppo, miserabile Vermicello!... Crostino! Dentacuto! Difendetemi contro costui!... Vuol strapparmi il cadavere dell'Idiota!... Ah! Vittoria!... Ora me lo mangio tutto intero!</p>
               <p>ALKAMAH</p>
               <p>teso il braccio verso gli stagni che si ottenebrano mentre la luna va celandosi dietro una nube:</p>
               <p>È l'ora maledetta! Guardate! I Molini del Demonio accendono i loro cuori di fosforo... Uno dopo l'altro!... (<hi rend="italic">Si vedono, in lontananza, sugli stagni, piccole fiamme rosse che palpitano febbrilmente</hi>) Ed anche i maghi accendono le loro candele, che son fatte col grasso dei cadaveri... Santa Putredine è scomparsa, ma ritornerà fra poco! Si avvicinerà alle vetrate, e voi potrete vedere il suo gran corpo di fumo ritorto... la sua faccia camusa e tumefatta che inverdisce gradatamente, mentre gli astri agonizzano.</p>
               <p>ANGUILLA</p>
               <p rend="end">affacciandosi alla finestra:</p>
               <p>Non c'è più.. Se n'è andata!... Santa Putredine, scòrdati di noi!...</p>
               <p>FRA TRIPPA</p>
               <p rend="end">ubbriaco e barcollante:</p>
               <p>Scordati di noi!...</p>
               <p>ALKAMAH.</p>
               <p>Mi sovviene... della prima volta che la vidi!... Fu una sera, laggiù, in fondo al corridoio... nella vetusta camera nuziale dell'Imperatore Astralor, padre di Re Baldoria... L'imperatrice, giovane, affascinante, civetta, aveva per molto tempo devastato l'impero col ferro acuto de' suoi sguardi e col fuoco d'una insaziata lussuria, giocondamente effusa dalla sua capigliatura odorosa e da' suoi gesti troppo ignudi.</p>
               <p>Era ella prodiga delle sue labbra ardenti tanto lodate dai rapsodi?... Certo, l'imperatore lo sapeva meglio di me... ed ostentava anzi una cinica indifferenza circa l'infedeltà di sua moglie. «È nel letto imperiale, diceva spesso ridendo, che i miei vassalli vengono a deporre i loro omaggi!»</p>
               <p>L'imperatrice morì, una sera, nè alcuno seppe di qual male... Suo marito non ne fu molto afflitto, e, con aria distratta, comandò che la si lasciasse imputridire nella sua alcova, che fossero chiuse per sempre le porte della camera nuziale, con triplici chiavistelli, e che le grosse chiavi di quelle porte fossero gettate in un pozzo profondo...</p>
               <p>Tre giorni dopo, mentre egli usciva dalla cappella, dove aveva assistito alla messa funebre, giunte le mani, ma sognante e lontano lo sguardo, il formidabile orrore della putrefazione inondò ad un tratto il palazzo, scoppiando in fetidi e torridi soffi e trasudando dalle invisibili screpolature delle muraglie...</p>
               <p>L'Imperatore fece immediatamente atterrare i battenti e volle che tutti i suoi cortigiani luccicanti d'oro e di gemme lo seguissero in quella camera pestilenziale... Poi, impettito, alta la testa e fiorito il sorriso, mentre l'angoscia e la nausea illividivano le nostre facce, sollevò le purpuree cortine dell'alcova, dicendo con solennità: – S'avanzi il più ardente di tutti voi e baci per l'ultima volta la bocca augusta dell'Imperatrice!...</p>
               <p>Nessuno si mosse. Nella penombra crepuscolare del gran letto nuziale era apparso il cadavere! Massa informe e gialla, brulicante sotto il flusso e riflusso della morte, come una spiaggia notturna brulica di nere schiume... Su quella marea di vermi, si chinava elasticamente un fantasma di fumo azzurrognolo, la cui testa rotonda e verdastra sembrava ciondolar dal sonno, come la testa d'un ubbriaco sulla tavola vinosa d'una bettola... (<hi rend="italic">Dopo una lunga pausa</hi>) Quel fantasma... era Santa Putredine!... Con passo automatico, l'Imperatore entrò solo nell'alcova, lasciando ricadere dietro di sè le cortine color di sangue... E nessuno lo rivide più. Quella sera i Molini del Demonio facevan roteare le loro ali di vampiro con insolita rapidità... I loro cuori di fuoco sanguigno danzavano nelle tenebre... Satana macinava cenere umana... farina per le streghe!... E le ruote di quei molini giravan sì leste, sì leste... che ad un tratto le loro ali fosforescenti s'impigliarono nell'Orsa Maggiore, lassù, in mezzo al cielo, e, continuando a girare, la scaraventarono a terra, tutta aggrovigliata, fra bituminose matasse di nuvole.</p>
               <p>FRA TRIPPA</p>
               <p>s'alza con fatica, reprimendo uno scoppio di collera</p>
               <p>Sei eloquente, amico... Ma, in nome di tutti i Citrulli, io t'impongo di tacere, poichè ogni pasto durante il quale si dicono o si ascoltano belle cose diventa pernicioso, per lo stomaco.</p>
               <p>SALAME.</p>
               <p>Taci, perdio!... Le tue storie portano disgrazia!...</p>
               <p>ANGUILLA</p>
               <p>ritto presso la tavola, tende il braccio destro verso gli Stagni del Passato, facendo le corna con la mano, ed esclama a gran voce:</p>
               <p>Io sfido tutti i malefizî di Satana mugnaio!... Con la sua farina, voglio incipriarmi le guancie!</p>
               <p>E al tuo malocchio, o Luna, io mi sottraggo!... e il tuo incanto, lo rompo! (<hi rend="italic">Nello stesso momento, la luna si libera violentemente dalle nubi e apparisce raddoppiata in grandezza. La sua faccia camusa, verdastra e terrea, corre rapidamente da manca a destra nella cornice della finestra, proiettando sulla tavola uno sprazzo di luce sinistra ed abbagliante, che sfiora Alkamah e poi raggiunge Pappone</hi>). Che avviene, ora?... Non vedete?... Ah! come s'è abbassato il livello degli stagni!... Stanno forse per prosciugarsi?... Dio!... com'erano profondi!.. Ah! no!... M'inganno... Gli Stagni del Passato son pieni di acqua fino all'orlo... Ma tutto... tutto s'è abbassato!... Le pianure circostanti... i greti... e le piante delle rive... Tutto il paesaggio è sceso a migliaia di braccia sotto di noi!... E i monti e le nubi galoppano insieme, all'orizzonte. Che avviene?... Sono pazzo?... Il Castello gira intorno a me!... E la Luna cresce ancora!... La vedete?... È già tre volte più grande che non fosse poc'anzi!... E continua a crescere!...</p>
               <p>ALKAMAH</p>
               <p rend="end">abbassando la voce:</p>
               <p>È Santa Putredine che s'avanza verso di noi, scivolando sugli stagni...</p>
               <p>FAMONE</p>
               <p rend="end">con voce tremante:</p>
               <p>Anguilla... Anguilla!... Chiudi le imposte!... Chiudile colle spranghe!...</p>
               <p>ANGUILLA</p>
               <p rend="end">spingendo le imposte:</p>
               <p>Come sono pesanti!... Aiutami, Salame!...</p>
               <p>SALAME</p>
               <p>spinge anch'egli le imposte, bestemmiando e sbuffando.</p>
               <p>Che canaglia, quel Soffione!... Il suo elisir, m'ha rotto le gambe!... Bisogna chiudere ermeticamente... Turiamo bene tutte le fessure!... Quella maledetta cagna arrabbiata sarebbe anche capace di passare dagl'interstizi delle imposte, per venire a morderci alle gambe... ad avvelenarci con la sua bava verde!... Ah! che fetore!... Si soffoca!... Quegli stagni sono veramente pestilenziali!</p>
               <p>ALKAMAH.</p>
               <p>Infatti, da più di mille anni le loro acque inghiottirono un numero incalcolabile di cadaveri. I loro aliti putridi, che si fondono in un vento fosforoso d'uragano, fanno girare, laggiù, i Molini del Demonio!... E la velocità di quelle ali infernali va crescendo col crescere dei cadaveri!... L'anno scorso, furono ventimila le salme inghiottite dagli stagni!... Ma l'anno venturo saranno il doppio... poichè la peste devasta il regno dei Baccelloni, là, sull'altra riva...</p>
               <p>FAMONE</p>
               <p>galleggiando nella sonnolenza lugubre e tormentosa dell'incubo, balbetta con voce soffocata:</p>
               <p>La peste.. devasta... il regno dei Baccelloni! (<hi rend="italic">Ripetendo macchinalmente</hi>) La peste... devasta... Moriranno tutti!... Tutti!.. Anche mia moglie!... anche mio figlio!...</p>
               <p>PAPPONE</p>
               <p>ubbriaco fradicio, cogli occhi fuor dell'orbita:</p>
               <p>I Guatteri... quei traditori... hanno dimenticato la cosa più essenziale!... Avrebbero dovuto servirci delle donne giovani, calde e succulente d'amore... delle donne dal seno turgido e fumante di desiderio!...</p>
               <p>FRA TRIPPA.</p>
               <p rend="end">anch'egli ubbriaco:</p>
               <p>La donna... Non è punto agevole tenerla in un piatto!</p>
               <p>ANGUILLA.</p>
               <p>Ed è ancor meno facile digerirla!... Le donne portano la rivoluzione nello stomaco e nell'intestino... Bisognerebbe condirle sempre con quelle salse amare che inventarono i poeti.</p>
               <p>FRA TRIPPA.</p>
               <p>Le assaggiai, qualche volta... in gioventù!... Puah!... Sono assai perniciose! Il Cielo ve ne scampi!... Salsa d'amore... Salsa d'ideale... Oh! molto stuzzicanti davvero!... Ma che disastro, per le budella!...</p>
               <p>In questo momento, i tre Guatteri, che hanno agonizzato lamentevolmente durante tutta la scena precedente, danno un altissimo grido d'angoscia suprema, e muoiono. Tutti i convitati, ubbriachi o deliranti, si addormentano in preda all'incubo, fra le esalazioni mefitiche degli stagni.</p>
               <p>SOFFIONE.</p>
               <p>Citrulli... Citrulli miei!...</p>
               <p>TORTA.</p>
               <p>Pietà!... Soccorso!...</p>
               <p>BECHAMEL.</p>
               <p>Muoio!... Aiuto! Aiuto!...</p>
               <p>ALKAMAH</p>
               <p>con un gesto profetico, ad una sua visione:</p>
               <p>Ora, io vedo sopraggiungere da tutti i punti dell'orizzonte... i vermi mostruosi... gli scarabei e le lumache... gli scorpioni e le scolopendre... le biscie e i rospi... tutta la sozza genìa vagabonda delle paludi... che muove alla conquista dei vostri corpi!...</p>
               <p>ANGUILLA</p>
               <p>ancora padrone di sè, sogghignando e scalpicciando:</p>
               <p>Oh! sono amici miei, i vermi grassi e lunghi come sanguinacci!... Ed anche gli scarabei!... Ben vengano dunque i chioccioloni musulmani prostrati che si trascinan dietro le loro portatili moschee e i loro tappeti intessuti d'argento!... Ben vengano anche tutti i vecchi rospi, maschi e femmine, che la sera si concedono sollievo, col deretano nell'acqua e coi pugni sui fianchi come le comari, masticando le stelle, noci dorate che croccano fra i loro denti!...</p>
               <p>ALKAMAH.</p>
               <p>Sono tutti in cammino... scarabei e lumache... scorpioni e scolopendre... vermi e rospi... Tutti in cammino per venire a conquistare questo castello in rovina e a dormire entro i vostri corpi in putrefazione!...</p>
               <p>FAMONE</p>
               <p>balbetta macchinalmente parole vaghe. I bagliori falotici del braciere illuminano confusamente, a quando a quando, la sua enorme figura abbiosciata in capo alla tavola.</p>
               <p>Ahi! Ahi!... Anguilla!... Non puoi tu darmi sollievo?... C'è qualcuno che mi zappa nello stomaco!... Difendimi!...</p>
               <p>Sussulta, in preda alle nausee della sua formidabile indigestione e dell'ubbriachezza.</p>
               <p>ANGUILLA.</p>
               <p>Diamine!... È Re Baldoria, che si scava la propria fossa entro il tuo stomaco!... Eccoti divenuto un cimitero di Re!... Puoi vantartene!...</p>
               <p>FAMONE</p>
               <p rend="end">contorcendosi dal ridere:</p>
               <p>Sì!... Sì... L'ho inghiottito intero!.. Così... piegato in due!... (<hi rend="italic">Durante una breve tregua de' suoi dolori di stomaco, sorride orgogliosamente</hi>) Che boccone!... Pensate che ho in pancia tutta l'intelligenza e tutta l'autorità del mondo!... Un bel cranio, in verità!... È enorme!... Ahi!... Ahi!... Mi sembra d'essere per partorire un regno!... Ma come lo partorirò?... Non riesco a digerirlo!... Bisognerà ch'io lo vomiti!... Ah! no! Sarebbe peccato!... (<hi rend="italic">Si assopisce borbottando</hi>) La peste... Il regno dei Ba... Baccelloni!... L'elisir.. Soffione... La peste!</p>
               <p>ALKAMAH</p>
               <p>chinandosi sulla tavola e tirando per la manica Anguilla:</p>
               <p>Ascolta... Ascolta!... La sento venire!... È lì... è lì fuori, Santa Putredine!... S'avanza scivolando fra i giunchi... Fruga sotto le finestre!... Fra poco... romperà i vetri... e tu vedrai comparire la sua testa che ciondola, camusa e verdastra...</p>
               <p>In questo momento si vedo passare fra il braciere e la tavola una enorme e tozza figura, che inciampa, casca e si rialza in mezzo ai cadaveri dei Guatteri, di Mazzapicchio e di Balena. È Anitroccolo, che si sforza di giungere alla finestra.</p>
               <p>ANITROCCOLO.</p>
               <p>Dov'è il cielo?... (<hi rend="italic">Con la voce di un uomo che deliri</hi>) Dove sono le mie dilettissime stelle?...</p>
               <p>ANGUILLA.</p>
               <p>Ah! ah! Anitroccolo è impazzito!... Parla con la voce dell'Idiota, perchè l'ha divorato poc'anzi!... I poeti, mio caro Anitroccolo, sono veramente troppo irrequieti!... Scommetto che ora l'Idiota si sbellica dalle risa entro la sua pancia, lanciando al cielo le sue strofe d'amore, su pel camino del suo esofago! Fra Trippa! Guarda!.... guarda Anitroccolo, che è ubbriaco di poesia!... Ah!...</p>
               <p>ANITROCCOLO.</p>
               <p>La testa mi pesa, e ho la gola appestata!... Aprite! Aprite le finestre!...</p>
               <p>SALAME</p>
               <p rend="end">arrestandolo con forza:</p>
               <p>Non seccarci!... Le finestre devono rimaner chiuse!</p>
               <p>ANITROCCOLO</p>
               <p rend="end">singhiozzando:</p>
               <p>Oh! Chi mi ridarà la mia voce d'oro, che, sola, bastava a piegare verso di me, dai veroni, le languide castellane tutte intrise di chiaro di luna? E le mie strofe d'amore che cullavano mollemente le cocenti insonnie delle vergini divine? Oh! il fulgore stellare del loro sorriso, nelle tenebre burrascose dell'alcova!... tu, lieve fantasma che scivoli su gli Stagni!... Sappi, maravigliosa dama verde, che io amo il tuo elegante corpo di bruma e il tuo viso estenuato!... E, t'imploro, portami via, lontano di qui, fra le tue braccia!...</p>
               <p>SALAME.</p>
               <p>Non aprirai!</p>
               <p>Ad un tratto, le imposte si schiudono lentissimamente, come spinte da una mano invisibile e furtiva.</p>
               <p>È il vento!... Anguilla! Affrettati a sprangare quella maledetta finestra!...</p>
               <p>ANGUILLA</p>
               <p>resistendo alla spinta e chiudendo:</p>
               <p>È la luna, che vuole entrare... Spinge le vetrate coi fianchi, facendoli ondulare mollemente, come una danzatrice assira, ignuda e bianca!...</p>
               <p>SALAME</p>
               <p>fermando ruvidamente Anitroccolo che si slancia verso la finestra:</p>
               <p>Indietro!... o t'accoppo!...</p>
               <p rend="end">Lo atterra e lo strozza.</p>
               <p>PAPPONE</p>
               <p>s'alza, inciampa ripetutamente fra i cadaveri, avanzandosi tastoni verso Salame per raggiungerlo.</p>
               <p>Aspetta!... Aspetta!.. Bisogna incatenarlo alla finestra chiusa, col naso fra le vetrate e con le braccia aperte e legate così da formare una croce col suo corpo!...</p>
               <p>ANGUILLA</p>
               <p rend="end">beffardo e pensoso:</p>
               <p>Sì... Così avremo un bel catenaccio stridente... per difenderci contro la luna che vuol frugare dappertutto!... E sarà, anche, una croce poetica!</p>
               <p>ALKAMAH</p>
               <p>ricomincia a borbottare sinistramente. I bagliori febbrili del braciere proiettano sulle imposte chiuse la sua ombra oscillante, mentre Pappone e Salame s'agitano confusamente davanti alle finestre, occupati ad appendervi, con le braccia in croce, il corpo panciuto di Anitroccolo.</p>
               <p>Qualcuno m'ha narrato che in un paese lontano, laggiù, oltre il Regno dei Baccelloni... in una vecchia città rugosa, incappucciata di nubi eterne, viveva un vecchio alchimista, vedovo e lunatico... Certe cronache affermano ch'egli aveva sì fine l'orecchio da udir crescere l'erba, e che i suoi occhi vedevano attraverso i muri... Comunque, egli viveva misteriosamente in cima a una torre, solo con un suo figliuolo che adorava... Un fanciullo gracile e bello, dalle lucenti pupille di gomma nera trasparente, tutte screziate d'oro...</p>
               <p>FAMONE</p>
               <p rend="end">con un gran sussulto d'ira:</p>
               <p>Taci maledetto pellegrino!... Credi forse d'infinocchiarci, con le tue chiacchiere insulse?...</p>
               <p>ALKAMAH</p>
               <p rend="end">riprende con voce monotona:</p>
               <p>E questo avveniva sotto il regno di un imperatore crudele e taciturno... Eran tempi di guerre e di malefizî, poichè anche il cielo covava antichi rancori su quella contrada maledetta, ove gl'inverni si succedevano ininterrottamente, come convogli funebri (<hi rend="italic">guardando sottecchi Famone</hi>) quando la peste fa strage!...</p>
               <p>PAPPONE</p>
               <p rend="end">facendo sforzi per sollevarsi:</p>
               <p>Finiscila!... Chi ti ha pregato di ammannirci questa storia?...</p>
               <p>ALKAMAH.</p>
               <p>È vero... Nessuno me l'ha domandata... Ma io la racconto sempre a proposito, sul finire delle orgie, quando l'anima vaga alla deriva sull'ondeggiar delle nausee, come, sui flutti, una tartana morta, la cui stanca alberatura sembri volersi appendere agli astri!... Guardate nelle tenebre delle vostre anime!... Certo vi leggerete le parole rosse che il lampo del rimorso scrive sulla notte del passato!... Ah! Perdonate... Io divago... Dunque, siccome un'epidemia terribile faceva strage in quella contrada, l'Imperatore taciturno comandò che tutti i fanciulli fossero trucidati, per arrestare il male alla sua base, negli esseri inutili!.. Subito, il povero vecchio, straziato dall'angoscia, avvolse il suo bel figliuolo nel proprio mantello, e fuggì, durante una notte di pece, morsicata e trivellata dagli urli degli sciacalli che pullulavano nella campagna, tutta gibbosa di cadaveri fin dalle sanguinose mietiture dell'ultima guerra... Egli camminò per dieci notti, dormendo di giorno nelle spelonche... Infine, la sera dell'ultimo giorno, vide scendere da una collina, a rapidi passi, una mendica coperta di cenci color di fuliggine; e la velocità di lei era inesplicabile, poichè il suo corpo curvo e barcollante sembrava crollare ad ogni istante per la decrepitezza... Quando fu a pochi passi dall'esule, la mendica affondò il viso nei propri cenci e gli disse con voce stridula: «Se vuoi, proseguiremo insieme...» Il vecchio alchimista acconsentì volontieri, poichè era un po' strega, quella vecchia, colla sua faccia rubizza di beona bonaria... E infatti, quando furono assaliti, durante il viaggio, da un branco di lupi affamati, ella allontanò quelle belve con un semplice gesto...</p>
               <p>Alkamah china il capo, come per concentrarsi. Un gran silenzio incombe sul refettorio. Famone, Pappone e Salame hanno sussulti d'impazienza.</p>
               <p>ANGUILLA</p>
               <p rend="end">a Fra Trippa:</p>
               <p>Guarda il cappuccio del pellegrino!... Sono io forse tanto ubbriaco da veder doppio?... No!... Le punte di quel cappuccio, adesso, sono veramente due... simili a due corna!...</p>
               <p>I bagliori mutevoli del braciere illuminano il cappuccio di Alkamah, che va sempre più dividendosi in due corna:</p>
               <p>ALKAMAH</p>
               <p rend="end">riprende con voce lamentevole:</p>
               <p>Una sera che si erano avventurati per una valle tenebrosa tutta ingombra di colossali rovine, la mendica ad un tratto diè un balzo all'indietro, indicando una botola seminascosta fra i cespugli. «Vedi? disse al vecchio; ecco la porta per cui si accede agl'Ipogei dei Re d'Astralor!... Scendi... Vi troverai di che saziare la tua fame... Da tanti secoli, vi si ammucchiano cadaveri!... E gli sciacalli non sanno di questa buca!... Addio!...» Poi ella se ne andò a grandi balzi selvaggi, agitando le lunghe braccia fumose nella profondità gialla e solfurea dell'orizzonte... Riavutosi dall'angoscia provata, il vecchio alchimista alzò la botola e scese per un lungo succedersi di corridoi, irresistibilmente spinto da una forza magica verso il nero cuore della terra, e senza mangiare, nè dormire, per un numero incalcolabile di giorni e di notti...</p>
               <p>PAPPONE</p>
               <p>irritato da una lunga pausa del pellegrino, sussulta borbottando:</p>
               <p>Finisci la tua storia!... Finiscila presto!... La tua voce mi cola nel cervello come piombo fuso...</p>
               <p>ALKAMAH.</p>
               <p>Sì... sì... Abbrevio...</p>
               <p>...Ma la fame gli aveva infrante le ginocchia, a poco a poco... ed egli, ora, strisciava brancolando, in cerca delle innumerevoli carogne, il cui molle fetore lo ubriacava. Ad un tratto, si fermò. Le gambe gli si erano impigliate in un pesante mucchio di stoffe cariche di pietre preziose... Annaspando nel buio, egli sfiorò allora un  corpo caldo, che respirava, e fece rotolare in una voragine una gran corona sonora... Quel supremo sforzo lo stremò, ed egli cadde bocconi schiacciato da un sonno profondo, spalancata la bocca per l'orrore di un terribile incubo. L'Imperatore taciturno gli apparve, colossale, smisurato fantasma, che simile ad una cattedrale gotica ingombrava il cielo, e che aveva sulle spalle la notte, negligentemente panneggiata come un ampio mantello dalle lunghe pieghe cosparse di stelle.</p>
               <p>Con voce cavernosa, l'Imperatore gli disse: «Sono io, il rapitore e l'assassino di tuo figlio... E sono in tua balìa! Puoi vendicarti!... Il Sogno centuplica la tua forza!... Soffocami sul tuo cuore!... Ciò che si uccide in sogno muore più dei morti della terra!...» Mentre parlava così, il fantasma enorme dell'Imperatore si era assottigliato, divenendo ad ogni istante più esile, per rannicchiarsi fra le braccia del vecchio!... Ahimè! questi non si stringeva al petto che il suo figliuolo! Ma non lo sapeva, e lo pugnalò rabidamente, nelle tenebre, mordendogli le labbra per soffocare le sue grida!... Poi, come gli scorpioni della fame gli straziavan le viscere, egli sbranò la carne della sua carne e bevve avidamente il sangue del suo sangue...</p>
               <p>SALAME</p>
               <p rend="end">ansante:</p>
               <p>E poi?...</p>
               <p>PAPPONE.</p>
               <p>Finisci la tua storia!...</p>
               <p>ALKAMAH.</p>
               <p>Qualche tempo dopo, l'Imperatore morì, di morte naturalissima, e l'alchimista ritornò nella città dal lugubre tetto di nuvole... Ma incessanti incubi gli calpestavano il cuore durante il sonno, ed egli sempre piangeva, dicendo: «Oh! perchè non abbandonai mio figlio alla crudeltà dell'Imperatore?... Avrei almeno un cantuccio di terra su cui versare le mie lagrime, e l'odio per l'assassino mi riconcilierebbe con me stesso!...» Ora accadde che, una notte d'agosto, il povero alchimista si destò di soprassalto nel proprio letto, in cima alla sua torre... S'alzò, allora, e s'affacciò alla finestra. Una luna tonda e rossastra colava giù per la volta bituminosa del cielo, come una goccia di sangue, verso il mare lontano... Ed ecco che la luna ingrandì, come se si avvicinasse alla torre... Egli pensò dapprima che si trattasse d'un'allucinazione! Ma si sentì nevicare nelle mani e sulle guancie della fuliggine, a falde... Un barbagianni gli sfiorò il viso... ed egli si staccò dal davanzale, indietreggiando inorridito davanti alle pupille verdi e brucianti della luna, tragica testa d'un fantasma brumoso che s'arrestò nel vano della finestra...</p>
               <p>Era Santa Putredine...</p>
               <p>Ella sedette elegantemente sul davanzale, in una postura flessuosa e sinuosa di paggio dai bei fianchi; poi, traendo di fra le pieghe del suo manto di nebbia una cetra d'argento, cantò la canzone del Rimorso e dell'Antico Dolore!...</p>
               <p>Alkamah immerge il capo in una grande giarra piena di vino puro, e beve copiosamente. Nel silenzio non s'ode che il gorgogliare del liquido nella sua larga bocca.</p>
               <p>PAPPONE</p>
               <p rend="end">ubbriaco fradicio:</p>
               <p>Càntaci, pellegrino, la canzone del Rimorso!</p>
               <p>ALKAMAH</p>
               <p>estrae dalle profondità della sua tonaca un'esile cetra d'oro, della quale tocca lievemente le corde.</p>
               <p>Era roseo il tuo figliuolo... Più roseo</p>
               <p>e profumato d'un sole primaverile</p>
               <p>assopito tra i fiori...</p>
               <p>Le sue morbide braccia dalla pelle di seta</p>
               <p>s'avvolgevano al tuo vecchio collo rugoso</p>
               <p>come due serpi famigliari su un groviglio di corde!</p>
               <p>Il suo sangue colava carezzevolmente, con delizia,</p>
               <p>sul tuo pugnale e le tue mani adunche,</p>
               <p>che cercavan nella piccola gola</p>
               <p>l'inafferrabile filo!</p>
               <p>Il suo sangue colava carezzevolmente, con delizia,</p>
               <p>più fresco e liscio d'un ventre di lucertola,</p>
               <p>sulle tue mani adunche</p>
               <p>forate per sempre da due ustioni di lava...</p>
               <p>FAMONE.</p>
               <p>Ohe! Pellegrino di malaugurio!.... Non avrai, spero, l'infelice idea di voler fare delle allusioni al nostro banchetto!</p>
               <p>ALKAMAH.</p>
               <p>Dio e Satana me ne scampino!... La vostra spanciata è degna di lode! ... Un Re ed i suoi cortigiani in salamoia sono un piatto onestissimo!... Il rimorso è piacere da villani, e voi vi trattate, questa sera, da grandi signori!</p>
               <p rend="end">Riprende la canzone.</p>
               <p rend="start">Rallegrati, poiché il tuo cuore è salvo!<lb/>Il tuo sovrumano rimorso<lb/>ti guarisce per sempre<lb/>dalle strazianti nostalgie e dalle nere voluttà<lb/>che fanno singhiozzare, a primavera,<lb/>il mare palpitante<lb/>sotto gli assidui chiodi delle Stelle!</p>
               <p>Santa Putredine cantava così... e frattanto la penombra della cella si vellutava di ali immonde. L'alchimista cercava tastoni la sua lampada, nell'oscurità, (palpando le pareti, che sentiva tutte imbottite di gufi gemebondi. Accese la lampada... Santa Putredine non si era allontanata. Ma egli diè un grido d'orrore al veder che tutte le grinze del proprio corpo s'aprivano ad una ad una, senza cagionargli dolore, e che vi si sgranavano gemme sinistre... gemme vive, grevi di lagrime... in quelle gemme, egli riconobbe tutte le pupille dei cadaveri che aveva divorati... Occhi di re, gonfi di terrore, alteri o corrucciati!... E il vecchio diè un balzo come per fuggirsi, come per strapparsi a se stesso... Ma dove sarebbe fuggito?... Ricadde sul suo giaciglio, piegato il capo sotto un giogo invincibile e fissando lo sguardo sulle grinze infami del suo ventre...</p>
               <p>Fu allora che, in un lampo scellerato, egli riconobbe le pupille adorate... le pupille di gomma nera trasparente, tutta a pagliuzze d'oro... le pupille del suo figliuolo!... In quel momento, la voce di Santa Putredine divenne rôca... prese a miagolare affannosamente, a scatti, con lunghi singulti... E la sua cetra intanto mandava suoni discordanti e velati...</p>
               <p>L'alchimista, subitamente impazzito, si slanciò fuori dalla finestra fra le braccia di Santa Putredine, per sfuggire al proprio ventre... al proprio ombelico lugubre, in cui piangevano soavi e nostalgiche le pupille di suo figlio!...</p>
               <p>FAMONE</p>
               <p rend="end">scuotendo brutalmente la tavola:</p>
               <p>Taci, perdio!... Mi hai seccato!... Taci, o t'ammazzo!... (<hi rend="italic">Contorcendosi, come per gli spàsimi d'un avvelenamento</hi>) Ahi! Che dolore!... Ho male alle tempie, come se un trapano me le forasse!... Che farò per digerire quel maledetto re?...</p>
               <p>PAPPONE.</p>
               <p>Olà, pellegrino!... Cantaci ancora la Canzone del Rimorso! Cantaci le altre strofe!...</p>
               <p>ALKAMAH</p>
               <p>traendo dalla sua cetra accordi dolorosi:</p>
               <p rend="start">Meglio è per te che quel delitto atroce<lb/>sanguini per sempre sulla tua vita!<lb/>Il tuo sovrumano rimorso...</p>
               <p>FAMONE</p>
               <p>si alza, curvo sulla tavola, brandendo un enorme coltellaccio.</p>
               <p>Vile intestino infernale! Prendi!</p>
               <p>Gli lancia il coltello nella bocca, con la destrezza di un giocoliere.</p>
               <p>Questo ti troncherà in gola l'eloquenza!...</p>
               <p>Ricade bocconi sulla tavola, rantolando, bavose le labbra, spossato dallo sforzo fatto.</p>
               <p>ALKAMAH</p>
               <p>colpito nella bocca dal coltellaccio di Famone dà un grido straziante, e cade.</p>
               <p>Maledizione!...</p>
               <p>ANGUILLA</p>
               <p>chinandosi sulla tavola e chiamando Fra Trippa, che sì è assopito:</p>
               <p>Trippa!... Guarda un po'!... Famone ha ucciso il Pellegrino!...</p>
               <p>ALKAMAH</p>
               <p>si rialza di scatto, ed ergendo al disopra della tavola la sua figura divenuta gigantesca sotto il cappuccio cornuto, si terge le guancie e la bocca sanguinanti, urlando con una voce rauca e soffocata da efflussi scarlatti:</p>
               <p>O tu, grande ingoiatore di re imputriditi!... O tu, che sei il più potente di tutti i Citrulli!... Sappi che questo enorme e rosso grumo di dolore e di vendetta che mi sale dalla gola e che mastico rabbiosamente potrebbe frangerti il cuore!... Guarda!... Guarda!... L'ho qui, tra i denti, la tremenda verità che ti deve schiacciare!... Ascolta! Spalanca le orecchie!... Spazza ogni fumo dal tuo cervello, e cerca d'intendermi bene!... (<hi rend="italic">Alkamah sputa in viso a Famone tutto il sangue che ha in bocca</hi>) Io ti annuncio che tua moglie e il tuo figliuolo adorato sono morti di peste, laggiù nel sinistro paese d'onde io vengo... Agonizzarono lungamente, maledicendo il tuo nome esecrato, a sillaba a sillaba!... E maledissero ogni crine della tua cotenna pidocchiosa... ogni membro del tuo lurido corpo... maledissero te, i tuoi antenati e tutti i tuoi discendenti!...</p>
               <p>Famone china il capo, come colpito da una mazzata, e rimane immobile contro lo spigolo della tavola.</p>
               <p>ANGUILLA</p>
               <p>rivolto ad Alkamah che si allontana, appoggiandosi pesantemente al suo bordone e va a sedersi su uno sgabello vicino al braciere:</p>
               <p>L'hai ucciso!.. Ora bisogna che qualcuno improvvisi una orazione funebre! (<hi rend="italic">A Fra Trippa</hi>) Amico! Io vedo il defunto Re Baldoria, che si beffa di me, tra i denti di Famone!... E quel maledetto braciere mi fa boccacce, mostrandomi la sua lingua d'oro. Ma dimmi... Pappone e Salame ci guardano fissamente... Hanno mangiato bene?...</p>
               <p>FRA TRIPPA.</p>
               <p>Delle conserve di carni reali, non han voluto saperne!... Mio Dio!... Ora fanno schioccar la lingua, guardandoci... Mi sento venir meno!... E che sonno!...</p>
               <p>ANGUILLA.</p>
               <p>Punge Fra Trippa con la propria forchetta.</p>
               <p>Non addormentarti!</p>
               <p>FRA TRIPPA</p>
               <p>trasalendo spaventato nel sonno e piegandosi verso l'estremità della tavola, per allontanarsi da Pappone quanto più può:</p>
               <p>Ahi! Ahi!... Tu hai ragione Anguilla... Pappone e Salame ci divoreranno!.. Che vuoi? Ho cacciato loro sotto il naso il cadavere di Pancotto, ma essi non ne hanno voluto! (<hi rend="italic">Rabbrividendo</hi>) Ah! come mi turba, quella fiamma diabolica che gesticola dietro di me!</p>
               <p>ALKAMAH.</p>
               <p>con una voce cupa e monotona, che sembra strappar singulti alla cetra:</p>
               <p rend="start">Rallègrati! Rallègrati,<lb/>poichè il tuo cuore migrante è ormai salvo!...</p>
               <p rend="start">Allo svolto della vecchiaia,<lb/>Notti giganti e livide ci aspettano;<lb/>Notti che ci sbarran la via,<lb/>aderte e ostili sulle nostre angoscie,<lb/>come scogliere immani<lb/>lavate da ràbidi lampi<lb/>in una folta bruma che la bufera squarcia!</p>
               <p rend="start">Notti tranquille avrai!<lb/>Rallegrati! Oramai</p>
               <p rend="start">Altre Notti, focose e sussultanti,<lb/>Notti guerriere, sempre in arcioni,<lb/>con la spada in pugno<lb/>e lo stocco tra i denti,<lb/>galoppano sui lividi giacigli<lb/>dei nostri corpi che gemon calpesti...</p>
               <p rend="start">Altre ci serran tenebrosamente<lb/>tra le frigide braccia,<lb/>aspre Notti voraci e sitibonde<lb/>che ci trafiggon l'ossa<lb/>con le punte dei lor seni di ghiaccio!<lb/>Notti che fanno brillare e tinnire<lb/>le loro curve risate d'argento,<lb/>simili a scimitarre che percuotano<lb/>la porta d'un maniero abbandonato.</p>
               <p rend="start">Rallegrati! Oramai<lb/>Notti tranquille avrai!</p>
               <p>FRA TRIPPA</p>
               <p rend="end">ad Anguilla:</p>
               <p>Non ci vedo più!... Ahi! Le palpebre mi bruciano!... Dio!... Che ganasce hanno quei sacripanti!... Potessi almeno alzarmi!... Guarda!... Pappone e Salame ci si avvicinano!</p>
               <p rend="end">Fa vani sforzi per alzarsi.</p>
               <p>ALKAMAH.</p>
               <p>La sua voce va diventando sempre più cupa e febbrile:</p>
               <p rend="start">Nell'amarezza del rancidi tramonti autunnali,<lb/>gialli e freddolosi,<lb/>non aspetterai più l'avvelenato<lb/>sorriso delle stelle...<lb/>E l'affamata anima tua, correndo<lb/>innanzi all'instancabile tuo corpo,<lb/>di landa in landa, sulla curva terra,<lb/>non avrà più la brama,<lb/>nè la furia di mordere<lb/>nel turbinante e roseo cuore dell'infinito!</p>
               <p rend="start">Poichè ti sta nel petto<lb/>un rimorso monotono<lb/>dai simmetrici denti,<lb/>un metodico strazio<lb/>dall'isocrono moto d'orologio<lb/>che ad ogni istante ti si aggancia al cuore<lb/>con sue ruote rostrate!</p>
               <p rend="start">Sempre infantile è l'anima dell'uomo...<lb/>Egli ama il suo dolore,<lb/>come la bimba ama la sua pupattola<lb/>e divide con essa<lb/>fiori, chicche e trastulli!</p>
               <p rend="start">E tu amalo molto, il tuo dolore...<lb/>Così non avverrà più che tu pianga<lb/>senza alcuna ragione<lb/>come un fanciullo che il buio impaura...</p>
               <p rend="start">Rallegrati! Oramai<lb/>Notti tranquille avrai!...</p>
               <p>ANGUILLA.</p>
               <p>I bagliori del braciere proiettano sulle pareti le loro ombre colossali!... Laggiù! Guarda, Fra Trippa!... Brr!... (<hi rend="italic">Annaspando nel buio per attirare a sè i boccali pieni di vino</hi>) Ho paura!... Bisogna bere, per riacquistare energia!... Ma purtroppo questo elisir non contiene la rossa audacia e la follia di cui ho bisogno!... Strano!... Io non riesco a ubbriacarmi!... (<hi rend="italic">Beve copiosamente a lunghi sorsi</hi>) La mia ragione galleggia ancora, come un povero piccolo sughero su oceani d'alcool! (Vuota uno dopo l'altro tre grandi boccali di vino) Ahi... ora sto assai meglio!... Ci vedo di più!... Dio! che buio!... Dov'è Pappone?... Eccolo!... Pappone! io ti sfido! (<hi rend="italic">Rimboccandosi le maniche, come un lottatore</hi>) Vedi, mio caro Fra Trippa... L'uomo è un'ilare tragedia, che non sarà mai rappresentata... e che si va provando, incessantemente... (<hi rend="italic">Il singhiozzo gli mozza la parola</hi>) nella penombra di un teatro chiuso alla luce del giorno...</p>
               <p>Si alza, barcolla, girando intorno a Famone, e si avanza verso il braciere, portando un gran boccale da cui trabocca e gronda l'elisir.</p>
               <p>I nostri desiderî appassionati sono i presuntuosi e veementi attori di codesta prova fantasmagorica ...Inesplicabilmente, nella sala crepuscolare, tutti quegli artisti gesticolanti cadono uno dopo l'altro, poi a due a due, poi a quattro a quattro, morendo, con un braccio alzato, mentre declamano una tirata... assai prima che s'alzi il sipario!... Fuori, cala a poco a poco la Notte delle Notti... per cui l'oscurità che regna nel teatro va diventando sempre più logica! Ad un tratto, un attore furioso rompe un vetro nel cadere... Il soffio della notte assoluta gela il sudore sui corpi dei superstiti, che si sforzano d'essere sempre più tragici o più divertenti, senza atterrire o far ridere altri spettatori che le vecchie stelle cascanti dal sonno e dalla noia!... Fra Trippa! Fra Trippa!... Non mi ascolti?... La storia, vedi, non è altro che una lunga serie di codeste prove della bizzarra tragedia! (<hi rend="italic">Trangugia un gran sorso di vino</hi>) Ma verrà finalmente un giorno in cui i muri del teatro crolleranno intorno agli attori... Questi allora continueranno a declamare nel cielo sconfinato, rappresentando la loro agonia nell'immenso anfiteatro del firmamento, coronato, ad ogni sua gradinata, di giovani Stelle dalle nudità risplendenti e fiorite... Allora, vedi, sui cadaveri convulsi degli ultimi attori, il verme, unico trionfatore ed unico spettatore, riderà bene perchè sarà l'ultimo a ridere!</p>
               <p>L'umanità?... È un marmocchio mal nato, appeso alla mammella della terra, che scortica con le sue piccole dita unghiute, già contratte per gli spasimi dell'agonia.</p>
               <p>FRA TRIPPA</p>
               <p rend="end">in preda all'incubo:</p>
               <p>Sono io vivo o morto, Anguilla?... Acchiappa la mia testa, che se ne va!... Odo le trombe del Giudizio universale!... Ah! che buio!... Che ora è?...</p>
               <p>ANGUILLA</p>
               <p>a volta a volta affranto e frenetico, con gli occhi fuor dell'orbita pel delirio che si è impossessato ai lui:</p>
               <p>Non vi sono ore, nel Regno dei Citrulli!... Il Tempo non è che un modo di tagliare in tante fette illusorie quell'interminabile sanguinaccio che si chiama Eternità!... Io non posso cessare, e mi chiamo Sempre!... Il tuo cervello è troppo limitato, perchè tu possa comprendermi... ma, per penso, la tua pancia non ha limiti!.. Le dimensioni infinite della tua pancia escludono dunque l'esistenza di questa sala... E tu ti chiami Dappertutto!... Quanto a me, io sono lo spirito insaziato della Fame, e fiammeggio entro il tuo addome dalle rotondità trasparenti, come nel centro di una lanterna magica.... Guarda, laggiù, sul telone nero dell'impossibile!... Questo gran pasto di re e di vassalli, questi sanguinosi tumulti... e queste indigestioni che rigettano non sono altro che proiezioni luminose del mio spirito, che è come una fiamma ritta dietro i vetri convessi del tuo ventre (<hi rend="italic">Colpendolo con una formidabile manata, per destarlo</hi>). Su! Su! mio caro Dappertutto!... Io, mi chiamo Sempre! (<hi rend="italic">Delirando, con gesti frenetici</hi>) Dunque, io sono Dio!... (<hi rend="italic">Pensoso</hi>) No... poichè la nausea mi fa soffrire... come Cristo!... Ecco! Sono il figliuolo di Dio, e porto nella pancia la mia croce!...</p>
               <p>Brandisce con la destra una forchetta da cui pende un lembo di carne, ed alza con la sinistra un boccale pieno di vino. Si mette a danzare intorno al braciere, e tende ora la forchetta, ora il boccale, in modo che l'ombra ingigantita di quell'esca danza davanti alle ombre di Pappone e di Salame, proiettantisi sulle imposte chiuse.</p>
               <p>Mangiate! (<hi rend="italic">Tende la forchetta</hi>) Questo... è il mio corpo!... Bevete!... (<hi rend="italic">Tende il boccale</hi>) Questo... è il mio sangue!...</p>
               <p>SALAME</p>
               <p rend="end">con voce cavernosa:</p>
               <p>Ho fame!</p>
               <p>PAPPONE</p>
               <p>Muoio di fame!</p>
               <p>Si avventa contro Fra Trippa, e lo atterra, mentre Salame fa altrettanto con Anguilla. Frastuono di lotta nelle tenebre. Bestemmie e rantoli agonizzanti. Il fuoco del braciere si estingue. Subitamente, il corpo d'Anitroccolo si stacca dalla finestra e cade, spinto dalle imposte che si spalancano.</p>
               <p>SANTA PUTREDINE</p>
               <p>appare incorniciata nella finestra. È un gran fantasma di nebbia, che apre mollemente le lunghe braccia fumose, agitando lenta una testa di luna verde ed estenuata! La sua voce roca, flautata e dolce, tuba per un momento come quella dei colombi.</p>
               <p>Io vengo a te, Re Baldoria... Io distinguo, fra tutti, l'odore caldo e muschiato della tua carne... che il mio alito decompone lentamente...</p>
               <p>ALKAMAH</p>
               <p>strisciando sotto il braciere spento:</p>
               <p>Odore di fuliggine e di alghe morte!... È lei!... Eccola!... (<hi rend="italic">Sente </hi>
                  <hi rend="italic">crocchiare delle ossa</hi>) E qui, si divora ancora!... Che nido di vampiri!...</p>
               <p>SANTA PUTREDINE</p>
               <p>Si avanza, strisciando silenziosamente nel refettorio tenebroso. Le sue vaste pupille di smeraldo bruciante e liquido spandono intorno un luminoso pulviscolo verdastro di grotta incantata. Ella passa lungo la tavola, lasciando ondeggiare dietro di sè le sue braccia di fumo, come morbide sciarpe, e con esse accarezzando i convitati oscenamente sdraiati tutt'intorno. La fronte d'ognuno rimane segnata d'una piccola croce bianca. Santa Putredine si ferma davanti a Famone, divenuto monumentale, mostruosamente appoggiato coi gomiti alla tavola, spalancata la bocca in un vano sforzo di vomito. Indi si china a guardare nella gola di lui e parla a Re Baldoria, da lui mangiato.</p>
               <p>Consolati, Re Baldoria! intestino illustre, per molto tempo venerato dai Citrulli! Budello sacro! Stomaco regale e delicato!... Consolati, poichè il mio alito infocato e soffocante darà vita tra breve a tutta una covata di re, viziosi e carnivori come tu fosti! Questa è la legge superna!... Disfarsi in una morte illusoria, per ricomporsi e rinascere identici!... È la legge di decomposizione che governa i mondi!...</p>
               <p>ALKAMAH</p>
               <p>strisciando davanti alla porta della cucina.</p>
               <p>Ella numera i cadaveri, con le sue lunghe dita di gesso... Li numera come tante balle aspettanti sulle banchine d'un porto, prima di ammucchiarli nella fetente stiva della sua galea pronta a salpare verso il Nulla!</p>
            </div>
            <div type="div2" rend="P148">
               <head>ATTO QUARTO.<lb/>SANTA PUTREDINE.</head>
               <p>Il sipario si alza sullo stesso buiore denso di fumi che impeciava la scena durante il terzo atto, nel momento in cui Santa Putredine apparve l'ultima volta, incorniciata nella finestra. L'apparizione fu a mezzanotte; ora sono le quattro del mattino.</p>
               <p>I crespi neri e i veli azzurrini dovranno quindi esser sollevati lentamente, ad uno ad uno, per simulare il lento ritrarsi della notte fitta ai primi vaghi bagliori dell'alba.</p>
               <p>All'estremità della tavola, va sempre più nettamente delineandosi la figura colossale di Famone, che, mostruoso, puntati i gomiti sul desco, si regge fra le palme il mento, più largo d'una pala.</p>
               <p>Egli tende il collo, e la sua bocca è ancora spalancata da un vano sforzo ch'egli fa per recere. Alla destra e alla sinistra di Famone, si vedono Pappone e Salame, anch'essi coi gomiti sulla tavola, uno di fronte all'altro, spaventosamente più corpulenti che non fossero durante il terzo atto. Pappone, che ha divorato Fra Trippa, è anche più obeso di Salame, che ha nel ventre Anguilla.</p>
               <p>L'effetto allucinante di queste mostruose figure sarà reso, nella rappresentazione teatrale, per mezzo di enormi fantocci vagamente somiglianti a rospi giganteschi e contenenti ognuno un attore che sosterrà la parte di divorato.</p>
               <p>Una melopea viscerale composta di gemiti sinistri, di rantoli soffocati, di singhiozzi, di grugniti, ondeggerà da un capo della tavola all'altro, attraverso l'atmosfera d'incubo che pesa sul refettorio. Si cercherà di attutire e di render vaghe quanto più sia possibile codeste voci salenti dalle viscere dei divoratori, in modo che sembrino misteriose come le voci d'oltretomba delle vecchie tragedie.</p>
               <p>LA VOCE DI UN DIVORATO</p>
               <p rend="end">lontana e velata:</p>
               <p>Ah! Pietà!... Aiuto... Baldoria!... Aiuto!...</p>
               <p>LA VOCE DI UN CONVITATO</p>
               <p>rauca, catarrosa, mozzata, a tratti, da singhiozzi violenti che terminano in gorgoglii sibilanti.</p>
               <p>Soffro!... Muoio!... Mi scoppia il ventre!... Che nausea!...</p>
               <p>FAMONE</p>
               <p>coi sussulti e le contorsioni di un avvelenato:</p>
               <p>Ahi!... No! no!... Basta!... Finiscila!... Taci!... (<hi rend="italic">Sforzandosi di sghignazzare, durante una breve tregua dei suoi dolori</hi>) Taci Baldoria!... Quando la finirà di borbottarmi nella pancia... questo maledetto re!... Sta fermo, suvvia!.. Dormi, o almeno sta zitto!... Canaglia!... Ahi!... Bada!... Ti affogherò con un torrente di vino!... Ahi!</p>
               <p>LA VOCE DI RE BALDORIA</p>
               <p>lamentevole e flautata, crescendo a poco a poco:</p>
               <p>Fra Trippa!... Soccorso!... I miei schiavi... Dove sono!... La mia lettiga?... Dammi la mano!... Ah! i coccodrilli!... I miei cammelli... Le rive del Nilo!...</p>
               <p>FAMONE</p>
               <p> battendosi il ventre coi pugni:</p>
               <p>No!... Taci!... Finirò davvero coll'affogarti in un fiume di vino!... Questo è il centesimo boccale di elisir che io bevo!... Un diluvio!... Prendi!... Goditi anche questo!...</p>
               <p>Vuota con tre sorsate un gran boccale. Immediatamente flussi e riflussi di violente nausee squassano il suo ventre e il suo stomaco, che in uno scatto subitaneo vomita Re Baldoria. S'ode un formidabile scricchiolìo di mascelle e un lungo singhiozzo di fogna.</p>
               <p>RE BALDORIA</p>
               <p>emerge a sbalzi, tutto imbrattato di vino come Bacco, fra le labbra lacerate di Famone, la cui dentiera enorme gli sta incastrata sul capo a guisa di corona sanguinolenta.</p>
               <p>Auff!... Finalmente respiro!... Grazie, amico!... La tua ultima bevuta m'ha rinfrancato, proprio mentre stavo per svenire!... Se tu non m'avessi usato una sì squisita cortesia, non avrei certo potuto arrampicarmi fino alla tua gola!... Fa troppo caldo, laggiù nella tua sala da pranzo!... Le pareti, sono troppo imbottite...</p>
               <p>Facendo forza con le braccia sul mento e sul naso del suo divoratore, il Re riesce alfine ad estrarre dalla grande bocca i propri fianchi e le proprie gambe biasciate, e si siede sulla tavola. Poi si volge per frugare con lo sguardo nelle profondità oscure del refettorio, mentre il suo piede destro si trastulla con la lingua pendente di Famone.</p>
               <p>E dov'è la bella dama verde che m'ha parlato poc'anzi con tanta grazia, affacciandosi tra i denti di Famone, come all'orlo d'un pozzo?... Se n'è dunque andata a passi felpati, come una suora infermiera che tema di svegliare i suoi malati?... Ahi!... (<hi rend="italic">Palpa la dentiera sanguinolenta che gli sta incastrata sulla testa</hi>) Mi scortica, questa corona!... Ahi!... Al diavolo!... (<hi rend="italic">Si sforza di strapparsela, senza riuscirvi</hi>) Via! ci rinuncio!... (<hi rend="italic">Pausa</hi>) Ah! come puti, Famone!</p>
               <p>Sferra una formidabile pedata in pieno viso a Famone, che crolla con fracasso davanti alla porta della cucina.</p>
               <p>LA VOCE DI UN CONVITATO</p>
               <p rend="end">singhiozzante:</p>
               <p>Ma... le... detta indigestione!... Ahi!...</p>
               <p>LA VOCE DI UN DIVORATO</p>
               <p rend="end">soffocata</p>
               <p>Aiuto!... Re Baldoria!... Sire! Io svengo!... Non vi scordate... del vostro ministro preferito!...</p>
               <p>RE BALDORIA.</p>
               <p>Curiosa!... È Pancotto, che grida là in fondo, nella pancia di un Citrullo!... Vengo! (<hi rend="italic">Si trascina carponi sulla tavola</hi>) Gran Dio!... Che forni, codeste bocche!...</p>
               <p>Scivola, inciampa nella sua tinozza d'oro, cade bocconi e procede strisciando sul proprio ventre.</p>
               <p>Accidenti! Per poco non sono caduto in una di queste trappole spalancate!</p>
               <p>Si ferma davanti a Salame e lo osserva.</p>
               <p>SALAME</p>
               <p>coi gomiti sulla tavola e il capo fra le mani, si lamenta in delirio, contorcendosi spaventosamente.</p>
               <p>Che dolore!... Anguilla non è molto corpulento, ma si agita e guizza continuamente nel mio stomaco... Ecco! Adesso diguazza ne' miei succhi gastrici!...</p>
               <p>LA VOCE D'ANGUILLA.</p>
               <p>Soccorso!... Sire!... Sono io... Anguilla!.. Ah!... Ah! Se avessi una scala di seta!... Baldoria!... Gettami una forchetta... un chiodo... qualche cosa!</p>
               <p>SALAME</p>
               <p rend="end">con un gran sussulto:</p>
               <p>Che maiale, quell'Anguilla!... Mi s'arrampica su per la gola... Mi scuote le mascelle per sgangherarmele!... Ahi!... Mi s'afferra alle gengive! (<hi rend="italic">con un muggito di rabbia</hi>)... e non posso nemmeno chiuder la bocca per mozzargli le mani, perchè temo di soffocare!.. Ah! che caldo!</p>
               <p>Si rovescia all'indietro sulla sua seggiola, come sotto le tenaglie di un dentista.</p>
               <p>Non l'ho masticato abbastanza!</p>
               <p>Ad un tratto, un braccio guizzante balza fuori dalla bocca di Salame e vi rientra con la rapidità di una lucertola che si rintani nel suo buco.</p>
               <p>RE BALDORIA.</p>
               <p>Bravo Anguilla!.. Quel furbacchione è riuscito ad acchiappare una forchetta!... (Immerge la mano nella bocca di Salame) Anguilla! Dammi la mano!... Sono io!... Il tuo Re!</p>
               <p>ANGUILLA</p>
               <p>affacciandosi alla bocca del suo divoratore:</p>
               <p>A voi, sire, i miei ossequi e la mia riconoscenza!... Ma i denti m'impediscono di venir fuori!...</p>
               <p>RE BALDORIA</p>
               <p rend="end">sghignazzando</p>
               <p>Via!... Dà una testata contro le mascelle!... Così li farai saltar via!...</p>
               <p>ANGUILLA</p>
               <p>mentre si odono colpi come di martello entro la bocca di Salame:</p>
               <p>Ahi!... Sì!... Pungono... ma sono fradici!</p>
               <p>RE BALDORIA.</p>
               <p>Più forte!... Ecco!... Bravo!...</p>
               <p>Dalla bocca squarciata di Salame, balza fuori la testa di Anguilla, coronata anch'essa di una dentiera sanguinolenta. Poi compariscono le spalle, le braccia, i fianchi e il resto del corpo dimagrato e biasciato.</p>
               <p>ANGUILLA.</p>
               <p>Grazie, Maestà!... Scusatemi, se mi presento a voi in questo stato indecente!... Ah! come son ridotto!...</p>
               <p>RE BALDORIA.</p>
               <p>Ed io...</p>
               <p>ANGUILLA</p>
               <p rend="end">in tono beffardo:</p>
               <p>Sembrate – salvo il rispetto che vi devo – un povero crociato reduce da Gerusalemme e appena guarito dalla peste!... (<hi rend="italic">Si stropiccia le vesti imbrattate</hi>) Ci hanno ingoiati spensieratamente, questi Citrulli!... senza curarsi dei loro denti rovinati da precedenti indigestioni e nemmeno della strettezza dei loro stomachi!... Ma, a proposito... Dov'è il mio caro Fra Trippa? Scommetto che l'ha divorato Pappone... Ecco!... Sire! Ecco Pappone!...</p>
               <p>RE BALDORIA</p>
               <p>carponi sulla tavola, osserva da vicino il corpo di Pappone, la cui immobilità assoluta lo inquieta. Il gigante, amplificato dal ventre enorme di Fra Trippa, che è nel suo, tiene puntati i gomiti sulla tavola e si regge il capo con le mani, ma ha chiusa la bocca:</p>
               <p>Purtroppo, non è punto facile liberare il nostro amico!... Non vedi, Anguilla, come tien serrati i denti, costui?</p>
               <p>ANGUILLA.</p>
               <p>Ah! povero Fra Trippa!... Forse è morto!... (<hi rend="italic">Fingendo di singhiozzare, appressa l'orecchio al petto di Pappone</hi>) Fra Trippa!... Come potrà respirare, il nostro santo prelato?... (<hi rend="italic">Ridendo</hi>) Pappone tien chiusa ermeticamente la bocca, come un ragazzo alla prima comunione!... Diamine! Aver nella pancia Domineddio e tutta la religione!... Guardate che atteggiamento solenne d'arcivescovo in estasi!...</p>
               <p>RE BALDORIA</p>
               <p rend="end">scendendo dalla tavola:</p>
               <p>Bisogna cercare un coltello... una spada... per aprir la pancia a Pappone...</p>
               <p>Andando tastoni pel refettorio, urta il braciere.</p>
               <p>ANGUILLA</p>
               <p>che è sceso dall'altro lato della tavola, striscia verso la finestra, cercando:</p>
               <p>Sire!.. Ecco quel bruto di Anitroccolo, che ha mangiato il vostro poeta... l'amico nostro l'Idiota... (<hi rend="italic">Anguilla afferra Anitroccolo alla cintola e lo mette a tavola, come può, scoppiando dal ridere</hi>) Ah! ah! mio carissimo Anitroccolo!... È finita, la tua indigestione di poesia!... Sire!... Anitroccolo tiene aperta la bocca!.. Venite a vedere!... (<hi rend="italic">Affonda la mano nella bocca di Anitroccolo</hi>) Ohe! Idiota!.. Poeta caro!... Che fai?... Dormi?...</p>
               <p>LA VOCE dell'idiota</p>
               <p rend="end">soffocata e lontana:</p>
               <p>Oh! calmati, mia bell'Orsa Maggiore! Tu saltelli su le nuvole?! Stelle! Sirio!</p>
               <p>ANGUILLA.</p>
               <p>Dammi la mano. Idiota!... Animo! Fa uno sforzo!...</p>
               <p>Anguilla, facendo forza con le ginocchia contro la tavola estrae lentamente dalla bocca di Anitroccolo una cosa informe la quale sembra uno straccio, un serpente, o piuttosto un grosso straccio insanguinato che si contorce. A poco a poco vi si delinea un corpo esile e dinoccolato, nel quale si riconosce l'Idiota.</p>
               <p>Su! Sta ritto, Idiota!... Sei un po' rammollito... e puzzi di rinchiuso...</p>
               <p>l'idiota</p>
               <p rend="end">cadendo bocconi sulla tavola:</p>
               <p>Tenebre dappertutto!... Dov'è la mia cetra?... Ahi!... (<hi rend="italic">Si palpa il piede destro, schiacciato e malconcio</hi>) Ormai, zoppicherò come un verso sbagliato!... Sono tutto indolenzito! Anguilla, guarda, ti prego... Sono ferito anche qui, alla testa!...</p>
               <p>ANGUILLA</p>
               <p>seduto in mezzo alla tavola, incrociate le gambe, alla turca, prende maternamente fra le braccia l'Idiota, che vi si abbandona come una bambina ammalata.</p>
               <p>Oh! nulla di grave!... Hai un dente di Citrullo, incastrato nella fronte!... Ah! povero amico mio!... Com'è tutta solcata di morsicature, la tua bella fronte libera e aperta, nobile pianura spazzata dal vento selvaggio dell'Ispirazione!... Sappi, Idiota, che io sono poeta come te, quando voglio... Senti!... tu, bella fronte, nobile pianura sconfinata e rosea... che risuoni sotto il galoppo delle Idee guerriere e... stupide!... (<hi rend="italic">Accarezzando la fronte dell'Idiota</hi>) Davvero, le proporzioni della tua fronte sono straordinarie!... Che vasto cervello! (<hi rend="italic">Con curiosità, scherzevolmente, misura la fronte dell'Idiota</hi>) Il mio, vedi, è già da molto tempo una soffitta disadorna... lurida... senza imposte che la difendano dagli acquazzoni... dal sole... dalla polvere delle strade maestre! È, insomma, assolutamente inabitabile!</p>
               <p>Qualche anno dopo la sua costruzione, il tetto, sfasciandosi, piombò sul piano sottostante. Il tuo, invece, ha grandi finestre, e vi sono specchi innumerevoli, al soffitto e alle pareti... specchi che lusingano e attirano le Stelle come se fossero allodole... Io so che esse vi s'indugiano, con gioia, imprigionate nelle seriche reti delle tue strofe... Il sole viene a villeggiare dietro la tua fronte... e di notte la tua anima vi dorme voluttuosamente in braccio alla luna!... Ma tutto questo non t'ha giovato. I Citrulli non hanno fatto alcuna distinzione tra i cervelli ampî e quelli angusti!... Essi non hanno rispettato nè disprezzato cosa alcuna... Hanno ingoiato tutto!</p>
               <p>RE BALDORIA</p>
               <p>voce lontana, dall'altra estremità della tavola:</p>
               <p>Sei tu, Masticafiele ?... Vieni! Eccoti la mia mano!... Su! Spingi!... Fa uno sforzo! Bravo!</p>
               <p>LA VOCE DI MASTICAFIELE</p>
               <p rend="end">lontana</p>
               <p>Gloria sonora... e Pienezza...</p>
               <p>RE BALDORIA</p>
               <p rend="end">voce lontana:</p>
               <p>Basta, amico mio... Ora a te, Pancotto... Svegliati! Spingi!... Suvvia! Un colpo contro i denti! Bravo! Ah!</p>
               <p>ANGUILLA</p>
               <p rend="end">dopo una pausa:</p>
               <p>D'altronde, mio caro Idiota, potevano veramente essere orgogliosi, questi tre colossi!... Avevano nelle loro pance tutte le forze del mondo!... Re Baldoria, la potenza sulla terra!... Fra Trippa, la potenza in cielo!... Tu, l'impossibile che piange!... Io, il possibile che ride!... La Dominazione terrestre! Il Paradiso! Il Sogno! L'Ironia! (<hi rend="italic">Accarezzando la fronte dell'Idiota</hi>) Che hai?... Soffri?... Sei tutto congestionato! Quel maledetto Anitra, t'ha inghiottito col capo all'ingiù. Tu, quindi, gli otturavi l'ano con la tua testa possente! (<hi rend="italic">Sghignazzando</hi>) Ecco perchè egli aveva delle malinconie poetiche!.. Non sai?... Anitroccolo cantava i tuoi versi, a tavola!...</p>
               <p>l'idiota</p>
               <p>con un'espressione di fanciullo che si diverte:</p>
               <p>Ah!</p>
               <p>RE BALDORIA</p>
               <p>che si avanza, dall'estremità invisibile della tavola, trascinandosi dietro un gran corpo:</p>
               <p>Anguilla! Vieni presto!... Ho trovato la mia spada! la mia bella Succulenta! Indovina dove!... Non puoi... non puoi indovinare! Inghiottita, la mia spada!... Inghiottita tutt'intera da un servo di cucina!... Fino all'elsa!... Vieni a vedere com'è rigido, costui!...</p>
               <p>ANGUILLA</p>
               <p>lascia la testa dell'Idiota, e scompigliando, sulla tavola, tinozze boccali, scodelle e bicchieri, va verso il Re, che trascina pei capelli il corpo irrigidito del servo.</p>
               <p>Ecco veramente, Sire, ciò che si chiama l'avidità del potere! (<hi rend="italic">Vede Masticafiele e Pancotto, che seguono il Re</hi>) Buongiorno, Masticafiele!... Eccoti superato da un servo!...</p>
               <p>RE BALDORIA</p>
               <p>appoggiando al braciere il corpo che ha trascinato, rimbocca le maniche.</p>
               <p>Che ne dici. Anguilla?... Nessuno dei miei armaiuoli saprà mai fondere e cesellare una guaina così regale!... Ah! Perchè non sono abbastanza alto e muscoloso per portare, appeso al fianco questo fodero dolorante e moribondo?... Animo! Presto! Anguilla... tu, afferralo alla cintola, e voi, Masticafiele, Pancotto, tenete ben ferme contro il pavimento le gambe di costui!... Attenti! Ora sguainerò la mia spada!... Uno... due... tre!... Tenetelo con forza!... Appendetevi tutti al suo corpo!... Ah! Che dente!...</p>
               <p>Il re brandisce, tenendola altissima, la sua spada <hi rend="italic">La Succulenta</hi>, tutta rossa, con nastri di budella insanguinate. Gli ultimi vapori tenebrosi che stagnavano nella sala vanno lentamente svanendo.</p>
               <p>Ed ora, ritorniamo a Fra Trippa! (<hi rend="italic">Si avvicina a Pappone</hi>) Ammirate, amici, il taglio cesareo che renderà possibile a Pappone di partorire il nostro Fra Trippa!</p>
               <p>Fende il ventre di Pappone. Fra Trippa compare, con le braccia in croce sul petto.</p>
               <p>FRA TRIPPA</p>
               <p>Deo gratias! Gloria in Excelsis Deo, et pax hominibus bonae digestionis... Voglia perdonarmi, la Maestà vostra, se stamane non ho celebrata la messa!</p>
               <p>RE BALDORIA</p>
               <p>brandendo la sua spada tutta adorna di gale di budella, s'arrampica sulla tavola, capovolge la sua tinozza d'oro e vi siede sopra, voltando le spalle alla finestra. Fra Trippa, Anguilla, Pancotto, Masticafiele e l'Idiota imitano il re, balzando uno dopo l'altro sulla tavola. Ognuno di essi si mette a sedere sul proprio bagno capovolto, voltando le spalle alla finestra aperta, che versa a flotti nella sala la luce dell'aurora, trepidante e verde-dorata.</p>
               <p>Oh! amici miei amatissimi... riposiamoci, adesso, per qualche minuto, prima di riprendere la nostra dura fatica!... Riposando, ci scambieremo le nostre impressioni... La nostra avventura, infatti, non fu certo banale!</p>
               <p>Egli tien ritta sulla coscia scarna la sua lunga spada fronzoluta di budella.</p>
               <p>Aspettate... Bisogna ch'io mi sbrogli la memoria!... Mi sembra... mi sembra di aver fatto un lunghissimo viaggio, attraverso i deserti dell'Africa, nel mese in cui l'aria vi è più ardente...</p>
               <p>Intorno a me, sopra di me, si agitavano convulsivamente specchi acciecanti d'azzurro, di sabbia e di rocce arroventate!... Ero seguito da una carovana, carica dei doni meravigliosi che portano al re dei Gallanuri, mio amico... Andavo dunque, così, cullato mollemente in una lettiga sulle spalle ritmiche de' miei schiavi, come su un'altalena... Tanto languidamente cullato, che mi assopii...</p>
               <p>Costeggiavamo il Nilo, tra il fetore muschiato dei cammelli e il tintinnio monotono, abbrutente dei loro campanelli... A quando a quando, urli di belve sembravano esasperare la torrida caldura... Ad un tratto, i miei portatori dissero lamentevolmente:</p>
               <p>«Sire, c'è una grotta fresca, qui, in riva al Nilo!...</p>
               <p>«Entriamoci! diss'io.</p>
               <p>«Ahi! ahi!.. . Attenti alle stalattiti! gridarono i portatori! Abbassate la testa... La soglia è irta di rocce puntute!...</p>
               <p>Ed entrammo così, senza saperlo, fra le mascelle di un coccodrillo enorme, che inghiottì la mia lettiga e tutti i miei schiavi!... Siccome faceva molto caldo, in quell'oscurissima pancia, e siccome vi regnava un tedio da non si dire, i miei schiavi si misero a ballare per distrarmi... Questo produsse terribili nausee al mio coccodrillo, che si contorse, pianse lagrime di... coccodrillo, e infine mi vomitò...</p>
               <p>Ahimè! La mia lettiga era angusta e puzzava di letame... Ecco perchè il mio corpo è tanto indolenzito e puzzolente!...</p>
               <p>LA VOCE DI UN DIVORATO</p>
               <p rend="end">lontana, in fondo al refettorio:</p>
               <p>Aiuto!... Maestà! Sono io! Sogliola!</p>
               <p>ALTRA VOCE DI DIVORATO</p>
               <p rend="end">lontana:</p>
               <p>Sono io... Sardella!... Aiuto!... Sto per morire!...</p>
               <p>MASTICAFIELE</p>
               <p rend="end">con sorda collera, a mezza voce:</p>
               <p>Crepa, tu!</p>
               <p>RE BALDORIA</p>
               <p>volgendosi verso la parte visibile del refettorio e gridando, con la mano alla bocca a guisa di portavoce:</p>
               <p>Vengo, Sogliola!.. Aspetta... Fra poco sarò da te!</p>
               <p>MASTICAFIELE.</p>
               <p>Sire! Sire!., non liberate quei maledetti vassalli! Lasciateli imputridire nelle pance dei Citrulli!... Essi furono causa di tutti i nostri guai! Che v'importa, ormai, delle loro minacce?... Non siete invincibile, dacchè avete subìto quest'ultima prova, che ha rinfrancata la vostra augusta esistenza?... Voi vi siete distinto fra tutti, uscendo pel primo dal ventre dei Citrulli, senza alcun aiuto!... Ed ora siete immortale!...</p>
               <p>ANGUILLA</p>
               <p rend="end">in tono beffardo:</p>
               <p>Eh, via!... Immortale?... Invincibile?... Non sono parole esatte, queste!... Voi, sire, siete soltanto indigesto! Sovranamente indigesto!... Voi siete l'Emetico per eccellenza!.. Un boccone divino, che persino le tombe affamate rifiutano! E siete solido come un giogo!</p>
               <p>LA VOCE DI UN DIVORATO</p>
               <p rend="end">soffocata e lontana:</p>
               <p>Aiuto!... Pietà, buon Re!... Sono io!... Soffione!... Perdonatemi!... Pietà di me!...</p>
               <p>MASTICAFIELE</p>
               <p>alzandosi, levato il pugno minacciosamente:</p>
               <p>Sire.... Sire! Avete udito?... È Soffione!... Permettetemi di sgozzare quel briccone!</p>
               <p>RE BALDORIA</p>
               <p>abbassando la sua spada sulla fronte di Masticafiele, e con bonaria solennità:</p>
               <p>Calma... calma, Masticafiele mio!... Non muoverti!.. Pare sempre che tu abbia ingoiate tre tarantole in fregola!... Fra poco noi andremo a liberare quegli stupidissimi Vassalli e i nostri cari Guatteri.. Ma prima, tu devi dirmi le impressioni che ti son rimaste del tuo viaggio nel ventre dei Citrulli!</p>
               <p>MASTICAFIELE</p>
               <p>sbuffando di collera repressa e lanciando occhiatacce feroci verso la parte invisibile del refettorio:</p>
               <p>Sire... Io ho sognato che la fame mi straziava le budella!... I denti mi s'allungavano di continuo, ricurvi e terribili fra le labbra, fino a scalfirmi l'ombelico!... Non volendo divorare il mio Re, tanto appetitoso, con la sua vezzosa regina tonda e polputa... mi diedi, ad un tratto, a mangiarmi i piedi!... E così, piegato a cerchio, come un pesce che si morda la coda, mi divorai le gambe, il ventre, il petto, e... tutto il resto... finchè stanco e satollo, mi lasciai cadere sulla sabbia... Ero diventato un dente d'elefante!... Infine, trasformato in una tastiera, singhiozzai, in un organo, sotto le dita di un frate musicista!</p>
               <p>RE BALDORIA.</p>
               <p>Ebbene, Masticafiele mio... tu non suonerai più, sotto le mie dita... fino a nuovo ordine!... Il tuo ritornello d'odio è stucchevole!... Scommetto che Pancotto ha qualcosa di più interessante da raccontarci...</p>
               <p>PANCOTTO</p>
               <p rend="end">con un'aria attonita e stupida:</p>
               <p>Sire, io, dapprima... mi son sentito come perduto in mezzo a un mare burrascoso... Ero aggrappato alla vetta di un albero di bastimento... Preso dalla vertigine, ho allargate le dita, ad un tratto, e son caduto in fondo a una fetida stiva!... Che rullìo, là dentro!... Che mal di mare!... Ho cominciato a vomitare... e ho vomitato il cuore, il cervello, le budella... e ho nuotato, nelle onde del mio vomito!... Anzi, interamente liquefatto, sono divenuto l'inondazione di quel bastimento idropico!...</p>
               <p>RE BALDORIA</p>
               <p rend="end">sghignazzando:</p>
               <p>Basta, Pancotto!... Il tuo sogno è stomachevole!... Però, è anche filosofico, e armonizza perfettamente con la delicatezza dello Stomaco Universale!...</p>
               <p>LA VOCE DI UN DIVORATO</p>
               <p>in fondo al refettorio, lontana, vaga:</p>
               <p>Sono io!... Triglia... Il tuo vassallo amatissimo!... Aiuto!</p>
               <p>RE BALDORIA</p>
               <p rend="end">a Pancotto, continuando:</p>
               <p>Ti do pieni poteri per liberare i Vassalli e... i nostri carissimi Guatteri. (<hi rend="italic">A Fra Trippa</hi>) Tu lo aiuterai in questa opera saggia... (<hi rend="italic">A Masticafiele</hi>) Anche tu, amico!... Ma sii calmo... e mansueto!</p>
               <p>LA VOCE DI UN DIVORATO</p>
               <p rend="end">in fondo al refettorio:</p>
               <p>Pietà!... Sono io! Sono Soffione! Pietà di me!...</p>
               <p>Pancotto, Fra Trippa e Masticafiele scendono dalla tavola e s'allontanano verso il fondo del refettorio, rimboccandosi le maniche.</p>
               <p>ANGUILLA.</p>
               <p>Sire! Sire!... Ascoltiamo l'Idiota, che ha certamente da dirci qualcosa di molto istruttivo! (<hi rend="italic">Scuotendo il braccio destro all'Idiota</hi>) Su! Raccontaci che cosa hai visto, pensato e sognato durante il tuo viaggio al centro... dei Citrulli!...</p>
               <p>l'idiota</p>
               <p rend="end">con sguardi infantili e abbagliati:</p>
               <p>Mi coricai, la notte scorsa, a pancia all'aria, nel bel mezzo d'una vasta pianura... per contemplare a tutt'agio l'Orsa Maggiore, amica mia... Ella saltellava sulle nuvole, agitando placidamente la testa grondante di fuoco, e immergendola a quando a quando nel limpido abbeveratoio della Via Lattea...</p>
               <p>Ad un tratto (ero ubbriaco?) l'Orsa Maggiore si accoccolò spaventata... poi si risollevò, inarcando la schiena, ritti e rigidi i peli, e balzò in avanti... Allora, io gridai come in delirio: «È folle, è folle d'ira, l'Orsa Maggiore!... Ha il morso alla bocca... e sta per saltare oltre lo zenit! Le sue zampe calpestano i monti ambiziosi e i turbolenti formicai delle città!...»</p>
               <p>Poi, giunte le mani, invocai così quel bestione siderale: «O mia cara Orsa Maggiore, abbi pietà di noi!... Non irritarti, anzitutto, poichè non è colpa nostra, se siamo Citrulli!... Non schiacciarci, ti supplico, sotto le tue gigantesche zampe di diamante!» Infine, improvvisai delle belle strofe che placarono il suo corruccio, tanto che alfine ella s'abbandonò con gioia ad inondarmi dei fulgidi e profumati efflussi del suo intestino celeste...</p>
               <p>Erano gemme liquide che mi scorrevano sul viso!... Ed il mio corpo, floscio, vellutato e crivellato da innumerevoli correnti d'aria, come la torre d'un castello, giaceva fra le gigantesche zampe dell'Orsa Maggiore!...</p>
               <p>RE BALDORIA</p>
               <p>scoppiando a ridere, con gioia puerile:</p>
               <p>Bravo, Idiota!... Bisogna proprio confessare che il tuo cervello sa cucinare sogni e simboli maravigliosi!...</p>
               <p>LA VOCE DI SOGLIOLA</p>
               <p rend="end">lontana:</p>
               <p>Grazie, Fra Trippa!... Ah! finalmente respiro!... Presto! Liberiamo Triglia!... E Sardella, dov'è?...</p>
               <p>LA VOCE DI TRIGLIA</p>
               <p rend="end">pure lontana:</p>
               <p>Dammi la mano!... Ecco!... Ah! Grazie!...</p>
               <p>l'idiota</p>
               <p rend="end">riprende con voce monotona:</p>
               <p>L'alito ammorbante delle jene e degli sciacalli, che mi fiutavano, radunati in circolo, leccandosi il muso, non mi sgomentò affatto... E il colore delle mie idee era sì bello, che io, tranquillo, mi lasciai divorare da quegli animali il piede destro!...</p>
               <p>In questo momento, urli di jene e di sciacalli forano e squarciano il silenzio umido e serico dell'alba.</p>
               <p>anguilla</p>
               <p rend="end">sghignazzando:</p>
               <p>Senti?... Le jene t'applaudono... Esse ringraziano la bonaria indifferenza del tuo piede che s'è lasciato mangiare tanto facilmente! Certo, era putrefatto...</p>
               <p>l'idiota.</p>
               <p>È probabile!... Infatti, ho camminato per molto tempo nel letame dei cervelli umani!...</p>
               <p>Gli urli delle jene e degli sciacalli diventano assordanti.</p>
               <p>PANCOTTO</p>
               <p>grida forte, in fondo al refettorio, rivolgendosi a Re Baldoria che sta ancora seduto sulla sua tinozza d'oro capovolta:</p>
               <p>Sire! Sire!... Abbiamo trovati i Guatteri! Li abbiamo trovati tutti e tre! Sono nelle pance di Crostino, di Vermicello e di Dentacuto! Che cosa devo farne?...</p>
               <p>RE BALDORIA</p>
               <p rend="end">con ira brandendo la Succulenta:</p>
               <p>Imbecille! Ti ho già detto di metterli in libertà!...</p>
               <p>ANGUILLA</p>
               <p rend="end">all'Idiota</p>
               <p>Strano! Non hai più la tua bella chioma bionda!</p>
               <p>l'idiota.</p>
               <p>Ahimè!... L'atmosfera mefitica del ventre di Anitroccolo mi ha fatto perdere tutti i capelli, a ciocca a ciocca! (<hi rend="italic">Si specchia nel fondo lucidissimo di una casseruola</hi>) Ah! come sono brutto!.. La mia poesia è già brizzolata... L'Ideale comincia ad invecchiare! Presto, avrà bisogno delle grucce... (<hi rend="italic">Raccoglie una penna d'oca e la tempera con cura</hi>) Voglio fissare sulla pergamena le mie strofe, per la posterità!... Ho persi i miei bellissimi capelli d'oro che schermeggiavano coi raggi del sole! Ho perso la mia voce siderale! Ho perso la mia spada e la mia casacca da battaglia! Non canterò più!... La poesia, ormai, si vestirà di penne d'oca!...</p>
               <p>ANGUILLA.</p>
               <p>Infatti, hai già l'aspetto meschino e stremenzito d'uno scrivanello di tribunale!... Non ti manca altro che la penna d'oca infilzate nella parrucca!...</p>
               <p>PANCOTTO</p>
               <p>invisibile, gridando forte, in fondo al refettorio:</p>
               <p>Sire! vi mando i tre valletti dei Vassalli, che ho liberati or ora... Abbiamo anche trovato quaggiù tredici servi di cucina che si contorcono nelle pance di tredici Citrulli... Tutti gli altri servi sono morti!... Che cosa debbo farne, di questi?...</p>
               <p>RE BALDORIA</p>
               <p>con le mani alla bocca a guisa di portavoce:</p>
               <p>Affrettati a liberarli. Pancotto!... Ho bisogno di essere servito!</p>
               <p>I tre valletti dei Vassalli entrano in scena lentamente, inchinandosi fino a terra, ad ogni passo, per salutare il Re.</p>
               <p>Anzitutto, voi, date mano alle scope, e spazzate via le immondizie che ingombrano quest'angiolo della sala...</p>
               <p>I tre valletti eseguiscono rumorosamente l'ordine del Re, con una precisione zelante e scrupolosa, mentre i tredici servi di cucina entrano lentamente, a due a due, inchinandosi anch'essi fino a terra, ad ogni passo, col mento sul petto e le braccia incrociate.</p>
               <p>Ah! Così va bene!... Voi, miei fedeli domestici, chiudete la finestra e sprangate le imposte...</p>
               <p>I tredici servi si slanciano tutti verso le finestre per eseguire l'ordine dei Re.</p>
               <p>Calma!... Chiudete anche la porta! (ad Anguilla) Bisogna chiudere tutto, poichè il sole entra da ogni parte come un torrente di lava, e la sua luce corrosiva abbrucia e accieca!</p>
               <p>MASTICAFIELE</p>
               <p>col viso grondante di sudore e gonfio di gioia perversa, entra in scena trascinandosi dietro, pei capelli, Soffione che si dibatte furiosamente per svincolarsi dalle braccia di Sogliola.</p>
               <p>M'hai morsicate le dita, canaglia! Ma non mi sfuggirai!... Sire! Sire!... Bisogna sgozzarlo immediatamente!...</p>
               <p>RE BALDORIA.</p>
               <p>No, Masticafiele mio! (<hi rend="italic">scende dalla tavola e si avvicina a Masticafiele</hi>) Soffione si calmerà... Non dubitare... Il cambiamento d'aria gli ha data la febbre.. Ma gli passerà... (<hi rend="italic">A Soffione</hi>) Suvvia!... Sta tranquillo, amico! Non ti mangeremo!..</p>
               <p>Indicando Pancotto e Fra Trippa che entrano trionfalmente, tirando per le orecchie Torta e Béchamel, piagnucolanti e avviliti come scolari puniti.</p>
               <p>Torta e Béchamel sono più educati di te!... Fra Trippa, io li giudicherò, ora, tutti e tre! Sarà un processo regolarissimo... Olà, servi! Mettete a terra i bagni di Fra Trippa e di Anguilla... E disponete i seggioloni e gli sgabelli intorno al braciere!... No! Il mio bagno lasciatelo sulla tavola, capovolto... Così. Benissimo!...</p>
               <p>I servi di cucina dispongono in semicerchio e in ordine digradante le tinozze capovolte, i seggioloni e gli sgabelli, per improvvisare il tribunale.</p>
               <p>MASTICAFIELE</p>
               <p>tenendo ancora per la gola Soffione.</p>
               <p>Sire! Bisogna incatenarli!</p>
               <p>RE BALDORIA.</p>
               <p>Dove troveremo delle catene?</p>
               <p>ANGUILLA.</p>
               <p>Aspettate!... Ho un'idea!... (<hi rend="italic">Si slancia verso la cucina, ridendo e ballando</hi>) Olà, Servi! Picchiate sui paiuoli!... Sbatacchiate coperchi e casseruole! Soffione! Ecco quel che ci voleva... Ecco delle catenelle e dei ciondoli degni di te!</p>
               <p>Tra il vocìo, gli applausi e le risate rumorose di tutti gli astanti, avvince ruvidamente i tre Guatteri al braciere spento, con le catene dei camini.</p>
               <p>MASTICAFIELE.</p>
               <p>Benissimo! Anguilla ha delle idee magnifiche!</p>
               <p>ANGUILLA</p>
               <p rend="end">sogghignando, in tono beffardo.</p>
               <p>Sbatacchiate coperchi e casseruole!... Eccoti divenuto un semplice piatto da riscaldare, mio dolce Soffione!...</p>
               <p>RE BALDORIA</p>
               <p>sale sulla tavola, siede sulla sua tinozza d'oro, capovolta, e brandisce la «Succulenta».</p>
               <p>Durante la cortesissima assenza della nostra patrona Santa Putredine, io, Re Baldoria, Budello sacro del mondo, Intestino degl'Intestini, dichiaro aperta la seduta, in qualità di Presidente supremo di queste gloriose Assise gastrologiche!</p>
               <p>MASTICAFIELE</p>
               <p>avvicinandosi alla tavola, e con voce resa stridula dall'odio:</p>
               <p>Sire... bisogna preparare gli strumenti di tortura, per questi traditori!... Presto, servi!... I cavalletti!... I cunei!... Il fuoco per arroventare le tenaglie!... Soffione deve rivelare il nome de' suoi complici!... Torturiamolo!</p>
               <p>RE BALDORIA</p>
               <p rend="end">irritato:</p>
               <p>Calma! calma, Masticafiele mio!... (<hi rend="italic">solennemente, ai Guatteri</hi>) Come vi chiamate?... La vostra età?... La vostra professione?...</p>
               <p>SOFFIONE</p>
               <p rend="end">irosamente:</p>
               <p>Io mi chiamo Soffione.</p>
               <p>TORTA.</p>
               <p>Io sono il dolce che tu preferisci.</p>
               <p>BECHAMEL</p>
               <p>Io, la tua salsa e il tuo brodo.</p>
               <p>SOFFIONE.</p>
               <p>La mia età?... Chi può dire esattamente la data del suo ingresso nel mondo?... La nostra professione?... Noi siamo, tutti e tre, Cuochi della Felicità Universale!...</p>
               <p>RE BALDORIA.</p>
               <p>Mostratemi i diplomi che vi danno diritto a questi titoli rispettabilissimi!</p>
               <p>BECHAMEL.</p>
               <p>Un cuoco quale io sono non ha altro diploma che il proprio genio improvvisatore! (<hi rend="italic">Con orgoglio</hi>) Io m'assumo l'impegno di prepararvi in dieci minuti un pranzo succulento, che vi procurerà una voluttà maggiore di quella che vi facevano gustare i pranzi del defunto Panciarguta! Sia detto con tutto il rispetto dovuto alla sua venerata memoria!... In dieci minuti!...</p>
               <p>RE BALDORIA</p>
               <p rend="end">imbronciato:</p>
               <p>Basta!.. Io so che pensare delle vostre promesse ciarlatanesche! (<hi rend="italic">A Fra Trippa</hi>) Amico, affido a te l'istruzione del processo... Siediti alla mia destra, nel seggiolone dell'astrologo Turchino!... L'accusa sarà sostenuta da... da... (<hi rend="italic">cercando fra coloro che compongono la sua Corte</hi>) da?...</p>
               <p>MASTICAFIELE.</p>
               <p>Da me, sire!... Da me!...</p>
               <p>RE BALDORIA.</p>
               <p>No, Masticafiele... I tuoi occhi feroci intimidirebbero i testimoni di difesa!... Ed io voglio che la giustizia gastronomica regni in questo processo intestinale! L'accusa, dunque, sarà sostenuta da... Anguilla... sì!... da Anguilla, che io nomino, seduta stante, pubblico ministero! (<hi rend="italic">Anguilla s'inchina, reprimendo una risata</hi>) Anguilla, siedi qui, alla mia sinistra, presso la tavola!... Tu, Masticafiele, ti accontenterai di redigere l'atto di incarcerazione... Siedi lì, accanto ad Anguilla, a terra... Così! Con le gambe incrociate... Quel paiuolo capovolto ti servirà da scrittoio!... Dovrai copiare, fra poco, il processo verbale, che sarà molto circostanziato... Tu farai tutto questo rapidamente, alla buona... Ti dispenso dall'usar lo stile dei legulèi!</p>
               <p>MASTICAFIELE</p>
               <p rend="end">borbotta in tono solenne:</p>
               <p>Che data recherà, la sentenza?</p>
               <p>RE BALDORIA</p>
               <p rend="end">con aria ingenua:</p>
               <p>Non ha forse luogo nell'eternità, questo processo?... Noi non apporremo data alcuna, alla sentenza, affinchè i Citrulli possano crederla di ieri, anche fra venti secoli!</p>
               <p>MASTICAFIELE</p>
               <p>seduto sul pavimento, con le gambe incrociate;</p>
               <p>Da quanti giudici sarà firmata, la sentenza?</p>
               <p>RE BALDORIA.</p>
               <p rend="end">dettando solennemente:</p>
               <p>Nell'assenza di Santa Putredine, suo figlio, da lei trascurato, Re Baldoria... (<hi rend="italic">Rivolgendosi ai Guatteri incatenati</hi>) Dove sono i vostri testimoni di difesa?... (<hi rend="italic">I Guatteri rispondono scuotendo il capo negativamente</hi>) Ebbene: chi sono gli ultimi inghiottiti?...</p>
               <p>FRA TRIPPA.</p>
               <p>Io!</p>
               <p>ANGUILLA.</p>
               <p>Io!... Noi siamo, qui, i soli giudici disinteressati, poichè non abbiamo subita la salamoia!...</p>
               <p>RE BALDORIA.</p>
               <p>Anguilla!... Tu sarai ad un tempo pubblico ministero e testimonio di difesa!... Tu, Fra Trippa, sarai a volta a volta giudice istruttore, avvocato difensore e testimonio di difesa.... Il mio Intestino, infatti, è semplificatore...</p>
               <p>PANCOTTO</p>
               <p rend="end">timidamente:</p>
               <p>Questa procedura è alquanto anormale...</p>
               <p>MASTICAFIELE.</p>
               <p>È ingiusta!... Non potrà aver valore!</p>
               <p>ANGUILLA</p>
               <p>mentre le jene riprendono a urlare:</p>
               <p>Udite, sire?... Abbiamo un pubblico degno di noi!...</p>
               <p>RE BALDORIA</p>
               <p rend="end">stravolto:</p>
               <p>Sogliola! Triglia! Sardella... e tu, Idiota... sarete giurati gastrologici, sotto la presidenza di Pancotto. Sedete qui, alla mia destra, su questi sgabelli, accanto a Fra Trippa!... (<hi rend="italic">Accelerando il suo dire</hi>) Fra un'ora, capite?, fra un'ora... condanna o assoluzione! Tutto dovrà esser finito!... La sentenza sarà pronunciata... L'esecuzione capitale seguirà immediatamente!...</p>
               <p>MASTICAFIELE.</p>
               <p>Sì!... Sì!...</p>
               <p>RE BALDORIA.</p>
               <p>Non vi abbandonate a sproloqui enfatici... Ve ne prego! L'eloquenza, mi piace che sia piana e secca come un'aringa!.. Ah! Nessuno potrà allontanarsi dall'udienza senza mio permesso!...</p>
               <p rend="end">S'interrompe, ansante.</p>
               <p>ANGUILLA</p>
               <p rend="end">sogghignando:</p>
               <p>E senza il permesso delle jene!...</p>
               <p>RE BALDORIA</p>
               <p rend="end">con accento paterno:</p>
               <p>Soffione! Torta! Béchamel!... comincio coll'assolvervi dal delitto di regicidio commesso mediante un'involontaria tardanza nella cottura delle vivande!... Un ritardo... non è che un ritardo!... Contrattempi simili, si verificano anche nelle migliori cucine!... Ma... voi avete ben altro sulla coscienza... Si tratta di una certa manipolazione e insalatura a cui avete sottoposto il mio corpo augusto e tutta la mia Corte... la qual cosa è assai grave!...</p>
               <p>MASTICAFIELE.</p>
               <p>È un delitto spaventevole ed inaudito... Propongo che questi traditori siano rinchiusi per la seconda volta nelle pance dei Citrulli... Così, avremo diritto di condannarli in contumacia: 1° per aver messi in salamoia i nostri corpi augusti!... 2° per aver sfidata e disprezzata la severità dei nostri Tribunali!... 3° per avere assistito al loro processo stando nascosti nelle pance dei Citrulli!...</p>
               <p>FRA TRIPPA</p>
               <p>soffiandosi il naso rumorosamente:</p>
               <p>Domando un rinvio, per scrivere il verbale della mia difesa gastrologica.</p>
               <p>RE BALDORIA</p>
               <p rend="end">con uno scatto d'impazienza:</p>
               <p>No!... No!... Sbrighiamoci! Questa causa non è punto difficile da discutere!... (<hi rend="italic">Sottovoce, a Fra Trippa</hi>) Durante il discorso d'Anguilla, tu preparerai la minuta della sentenza e del mio discorso!... (<hi rend="italic">Ad alta voce</hi>) Scusatemi, miei carissimi e devotissimi Stomachi!... Bisogna assolutamente che io mi stenda sul mio bagno, affinchè tutte le forze della giustizia siano in me bene equilibrate! (<hi rend="italic">Si stende indolentemente sul suo bagno capovolto</hi>) Così, vedete, i miei piedi e il mio sesso si bilanciano perfettamente col mio stomaco e col mio cervello! Auff!... Che caldo!... Temo che i profumi squisiti di questo refettorio turbino la serenità del mio imparziale intestino!... Come fare?... Questi cadaveri...</p>
               <p>MASTICAFIELE.</p>
               <p>Gettiamole alle jene!</p>
               <p>ANGUILLA</p>
               <p rend="end">in tono beffardo:</p>
               <p>Oh! no!... Dio mi guardi dal distrarre quel nobile uditorio con simili ghiottonerie!</p>
               <p>RE BALDORIA.</p>
               <p>Finirebbe, infatti, col tacere, piena la bocca!... Ed io desidero che continuino, questi abbaiamenti e questi urli che saranno un gradevole accompagnamento all'eloquenza fastidiosa! Olà! miei cari Vassalli!... Prendete ad uno ad uno tutti questi cadaveri e buttateli negli Stagni del Passato! Girate dietro di me!... Ma lasciate chiusa la porta!... E la finestra, apritela soltanto per metà!... Ora, ai vostri posti!... Presto!... Ha la parola Anguilla!</p>
               <p>SOFFIONE</p>
               <p>ad Anguilla, sottovoce, rapidamente:</p>
               <p>Salvaci, Anguilla!.. Ho un nascondiglio pieno di cose prelibate!...</p>
               <p>ANGUILLA</p>
               <p rend="end">facendo schioccar la lingua:</p>
               <p>Benissimo!... Il mio appetito è raddoppiato, dacchè ho vissuto nella pancia della Fame personificata!</p>
               <p>RE BALDORIA</p>
               <p>sonnecchia per un momento, con la testa penzoloni, poi si desta di soprassalto:</p>
               <p>Facciamo presto!... Suvvia!...</p>
               <p>ANGUILLA.</p>
               <p>Sire, io spingerò innanzi a galoppo... a briglia sciolta, questo processo!... Insomma, i signori Soffione, Torta e Béchamel sono incolpati di salamoia irreverente e premeditata, perpetrata sui cadaveri augusti di Sua Maestà Re Baldoria, delle Loro Eccellenze Sogliola, Triglia, ecc., ecc.... Quale testimonio, io sostengo che l'insalatura fu premeditata...</p>
               <p>RE BALDORIA.</p>
               <p>Ti esonero di provare la premeditazione... Vi basterà succhiarvi un poco le dita, per constatare che il sale impiegato dai suddetti Guatteri è di prima qualità!... E altrettanto dicasi dell'aceto!...</p>
               <p>ANGUILLA.</p>
               <p>Questa dichiarazione implica la sentenza di morte... (<hi rend="italic">Gli urli assordanti delle jene raddoppiano</hi>) Ma... ma... non basta!... Nella mia qualità di testimonio di difesa, domando che la pena di morte sia commutata in quella – più dolorosa – di tenere per ventiquattr'ore le labbra, imbavagliate, sull'orlo d'un piatto pieno d'una squisita salsa tartara!...</p>
               <p rend="end">Applausi.</p>
               <p>RE BALDORIA.</p>
               <p>Bravo, Anguilla!.. Tu hai parlato con una straordinaria sagacia gastrologica!... Ma io non mi pronuncio ancora... Fra Trippa, a te la parola...</p>
               <p>FRA TRIPPA</p>
               <p rend="end">solennemente:</p>
               <p>Sire... guardandomi intorno, non posso astenermi dal constatare, con profonda tristezza, che l'arte sublime di mangiare e di bere copiosamente è scomparsa dal mondo!... Tutti questi Citrulli, ubbriachi fradici, agonizzanti o già putrefatti, hanno mangiato, senza metodo, tanto da buscarsi una mortale indigestione... anche perchè la burrasca imperversante nei loro stomachi fu aggravata dai nebulosi discorsi di un pellegrino dal cappuccio a due corna!...</p>
               <p>RE BALDORIA.</p>
               <p>La prima pietra della tua arringa mi fa prevedere una costruzione alquanto pesante... Presto! abbassa il tono, e salta il tuo esordio...</p>
               <p>FRA TRIPPA.</p>
               <p>Obbedisco volontieri, sire, poichè mi sembra ozioso esporre, in questa circostanza, tutta la congerie delle mie teorie sulla Digestione.</p>
               <p>Ecco alcune piccole ricette che consiglio come ottime, avendo potuto constatarne coi miei occhi la straordinaria efficacia!... (<hi rend="italic">Pausa</hi>) Regola generale! Bisogna imparare a rimpinzarsi in modo da non esser mai costretti a recere... e, quando ciò sia inevitabile (<hi rend="italic">con tristezza</hi>) bisogna saper vomitare con disinvoltura e col sorriso sulle labbra.</p>
               <p>Vi consiglio, a proposito di questo, la lettura del Quaresimale dell'abate Gozzoviglia, priore dei Frati Mangioni... Vi troverete indicati tutti gli esercizi spirituali che possono servire a sviluppare la capacità dello stomaco, la cui costrizione e la cui dilatazione rituali esigono – sappiatelo – un metodo progressivo, e... molta compunzione!.. Vi imparerete inoltre le litanie che si devono recitare allorchè si masticano e s'inghiottono le vivande... Vi ripeterò le parole colle quali il santo priore Gozzoviglia lardellava la sua preghiera della sera... «Fratelli miei... io vorrei esser certo che i vostri stomachi sono felici oltre il possibile... Vorrei che, durante la notte che comincia, gli alimenti corressero più rapidi che mai dal vostro epigastro al vostro orifizio anale! Io prego dunque il Signore perchè renda scorrevole e vellutata la vostra digestione!» (<hi rend="italic">Con solennità cattedratica</hi>) Gozzoviglia consigliava specialmente l'uso degli stalagoghi e d'altre droghe che provocano la salivazione, contro le probabili aberrazioni degli stomachi disseccati...</p>
               <p>Gli urli assordanti delle jene interrompono il discorso di Fra Trippa.</p>
               <p>RE BALDORIA</p>
               <p rend="end">turandosi le orecchie:</p>
               <p>Il mio uditorio è veramente troppo chiassoso... Via; sbrigati, Fra Trippa!... Rientra nell'argomento...</p>
               <p>FRA TRIPPA.</p>
               <p>Nunc introibo!</p>
               <p>Si vede intanto, dietro la tavola, l'andirivieni dei Vassalli e dei Valletti, che aprono e richiudono rapidamente la finestra, per gettare negli Stagni del Passato i cadaveri dei Citrulli.</p>
               <p>SOGLIOLA</p>
               <p>s'avanza lento lento verso la finestra, portando fra le braccia il corpo sgonfiato di Famone.</p>
               <p>Com'è pesante!... E come puzza!... Ahi! Ahi!... Mi caccia l'unghie nel collo!... Sono vendicativi, i morti!...</p>
               <p>Due valletti aprono la finestra... Sogliola lancia fuori Famone, indi s'affaccia, fra le vetriere semiaperte, per seguirlo collo sguardo nella sua caduta.</p>
               <p>Ah! che tuffo!... La corrente lo fa girare su sè stesso... Ecco: ora affonda... (<hi rend="italic">Chiude la finestra</hi>) Arrivederci, Famone!...</p>
               <p>FRA TRIPPA</p>
               <p rend="end">continuando il suo discorso:</p>
               <p>Io, vedete, ho mangiato molto più, poc'anzi, (<hi rend="italic">Gli urli delle jene l'interrompono di nuovo</hi>) molto più di codesto spregevolissimo Famone!... Vedevo, in sogno, i corpi dei volatili ammonticchiarsi nelle sale del mio stomaco, a tale altezza che i battenti delle porte gastriche non potevano più girare sui loro cardini!... Ma bisogna sapere aprire a tempo le valvole del proprio intestino... specialmente quando lo stomaco è stanco per un lungo digiuno, o troppo dilatato dai gas della retorica...</p>
               <p>SARDELLA</p>
               <p>chiudendo violentemente le vetriere, dopo aver lanciato fuori dalla finestra un cadavere, chiama:</p>
               <p>Psst!... Psst!... Psst!...</p>
               <p>FRA TRIPPA</p>
               <p>con le mani intrecciate sul ventre:</p>
               <p>Inoltre bisogna guardarsi bene dal recere le conquiste del nostro stomaco... 1° Perchè si vomita sempre molto più di quanto si è mangiato!... Talvolta, si vomitano persino le budella... talvolta lo stomaco intero!... Masticate dunque con cura gli alimenti! Dividete la carne in tanti piccoli pezzi, se non volete che i brandelli del corpo mangiato, risaldandosi l'uno all'altro, rivivano in voi per dichiararvi guerra!... 2° Quel che si vomita è più forte e più vivo di ciò che si è inghiottito!... Può accadere che un ospite entri emaciato e morente di stanchezza nel vostro castello, per uscirne poco dopo abbastanza nutrito e rinforzato da potervi stringere d'assedio!... I Cadaveri si digeriscono più facilmente e si vomitano con minor pericolo... Ma bisogna diffidarne, poichè hanno una vita tutta particolare!... 3° Non dimenticate che le materie vomitate serbano lungamente rancore a chi le vomita e se ne vendicano tenacemente, col loro provocante fetore!... Così un generale commette sempre un grave errore se libera una parte dei suoi prigionieri di guerra, poichè i prigionieri liberati si affrettano a sparare contro il loro liberatore per far sì ch'egli apra subito le porte anche agli altri!</p>
               <p>RE BALDORIA</p>
               <p rend="end">che sonnecchia:</p>
               <p>Concludi! Concludi, Fra Trippa!...</p>
               <p>SOFFIONE</p>
               <p rend="end">a mezza voce:</p>
               <p>Se ci salverai, ti dirò dov'è un nascondiglio ch'io so, pieno di cose prelibate...</p>
               <p>TRIGLIA</p>
               <p>chiamando Fra Trippa con gesti energici:</p>
               <p>Vieni!... Vieni a vedere! È strano!... (<hi rend="italic">Apre timidamente la finestra</hi>) Che caldo terribile!... Il sole è feroce, ora!... Una cascata di lava!... (<hi rend="italic">Fra Trippa, approfittando del sonno di Re Baldoria, si è avvicinato a Triglia</hi>) Gli Stagni del Passato ribollono come mosto in un tino! Sembra di scorgervi innumerevoli pupille che scintillino!... Guarda!... Pupille spaventevoli lastricano gli Stagni!</p>
               <p>FRA TRIPPA.</p>
               <p>È il sole che accende la superficie rattratta delle acque...</p>
               <p>TRIGLIA.</p>
               <p>No!... Vi sono delle braccia nere!... Non vedi?... Non vedi anche quelle chiome che si torcono?...</p>
               <p>SARDELLA.</p>
               <p>Sì! Sì!... Gli Stagni sembrano piscine piene di murene!...</p>
               <p>ANGUILLA</p>
               <p>avvicinandosi anch'egli e cacciando il naso fra le vetriere semiaperte, nella luce torrida:</p>
               <p>Sì!... Si cortorcono, e graffiano l'aria, come gatti moribondi!... Quante zampe che s'agitano follemente!... Ah! sono corpi!... Sono cadaveri raggomitolati!... Ah! Ah! (<hi rend="italic">Ridendo</hi>) I cadaveri risuscitano!... Guarda, Fra Trippa, come sgambettano!... E non odi come schioccano, le loro lingue?...</p>
               <p>FRA TRIPPA.</p>
               <p>Amico mio... sono alghe, agitate dai tuffi dei cadaveri!... Via! chiudi!... Fa troppo caldo!... (<hi rend="italic">Pausa</hi>) Ho fame, io!... Per conto mio, ne mangerei volontieri!...</p>
               <p>RE BALDORIA</p>
               <p>destandosi lentamente, e stropicciandosi gli occhi:</p>
               <p>E il nostro processo. Fra Trippa?... (<hi rend="italic">Tutti ritornano precipitosamente ai loro posti</hi>) In verità, lo stomaco umano non credette mai che la sua fame presente fosse normale!... Egli sempre cercò, nel passato o nell'avvenire, un pranzo paradisiaco!... Una volta, pure immaginando auree salse di cui ricordava o sognava il sapore divino egli si adattava alla mediocrità delle pietanze terrene!... Era quella la civiltà dello stomaco pagano!... Cristo, che ignorò completamente l'igiene, abituato com'era a divorare cavallette, nel deserto, insieme con Giovanni Battista, sopraggiunse a sconvolgere la digestione universale, con certe sue ricette assai bizzarre!... E, per colmo di sventura, alla nozione della meravigliosa spanciata già assaporata egli aggiunse la visione di un mirabolante pranzo futuro...</p>
               <p>Dapprima si fece credere agli uomini che codesto pranzo sarebbe stato imbandito sulla terra... poi, per maggior sicurezza, si annunciò invece che lo si sarebbe gustato dopo la morte... Pranzo celeste; invenzione suggerita da un'astuzia prodigiosa!... Gli stomachi, per molti secoli, se ne accontentarono... Ma ahimè! Certi filosofi ossia certi individui intenti a cucinare indigesti <hi rend="italic">in-folio</hi>, schiacciandosi l'epigastro contro lo spigolo del loro scrittoio, vollero purtroppo risuscitare la malaugurata idea di Cristo!...</p>
               <p>«Decisamente – dichiararono – il futuro Banchetto sarà terrestre, anzichè celeste!... Ed esso dovrà realizzarsi presto, nel tempo e nello spazio!...» Fu quella una grande imprudenza culinaria! Da allora, lo stomaco umano aspetta, non vede venir nulla, e qualche volta si ribella!... La notte scorsa, i Citrulli si persuasero che stavano gustando il Banchetto Ideale... Le brutalità che si manifestarono non furono altro che collere di fanciulli delusi! Insomma, il progresso sognato dallo stomaco umano è vano, poichè il palato e la lingua, essendo dotati di una quantità infinita di appetiti e di attitudini, sono necessariamente insaziabili!...</p>
               <p>Nessun miglioramento è possibile, nella felicità digestiva! Nulla accontenta gli stomachi, poichè nulla li empie!... Gli stomachi viziati esigono un nutrimento più delicato e più variato!... La loro sensibilità è tanto più imperiosa quanto più si soddisfano le loro esigenze. L'astinenza intorpidisce lo stomaco universale... l'abbondanza lo esaspera...</p>
               <p>SARDELLA</p>
               <p>che trascina faticosamente verso la finestra l'enorme cadavere di Pappone, si mette a saltellare dalla gioia, bestemmiando ed emettendo grida d'allegrezza.</p>
               <p>Ohe! vieni, Pappone!... Ah! com'è pesante!... Aiutatemi, Valletti!... Io non potrò mai, da solo, issarlo sul davanzale!... Vieni, Pappone mio!... Perchè ti siedi ad ogni istante, come un papa, per sbadigliare?... (<hi rend="italic">Scoppiando a ridere</hi>) Tu esageri un poco la tua parte di cadavere, amico mio!... Chiudi la bocca!... Ah! Ah!... I dentisti vi hanno lavorato terribilmente.</p>
               <p>Si ferma davanti alla finestra, e comincia a sollevare il cadavere coll'aiuto dei Valletti.</p>
               <p>FRA TRIPPA</p>
               <p>interrompendo il proprio discorso, e alzando la destra per benedire il cadavere di Pappone:</p>
               <p>Senza rancore. Pappone mio... lascia che io ti benedica e ti perdoni!... mio divoratore... mio dolcissimo antropofago... io ti assolvo!... (<hi rend="italic">Tastando la dentiera di Pappone che gli sta incastrata sulla testa a guisa di corona</hi>) Conserverò preziosamente questa corona come tuo ricordo... Requiem aeternam!</p>
               <p>Si ode il formidabile rumore del gigantesco cadavere che piomba nelle dense acque dello Stagno. Scoppiano tosto, da ogni punto dell'orizzonte, urli assordanti di jene.</p>
               <p>In verità, in verità, Jene, gran pubblico venerabile di queste Assise gastrologiche, voi avete torto di reclamare con sì alte grida queste misere vittime della Rivoluzione intestinale!... Un po' di pazienza, mie care!... Forse ci credete putrefatti come questi cadaveri!... È possibile che lo siamo!!! Comunque, lasciate che io vi cucini il tutto con le mie salse eloquenti...</p>
               <p>Sappiate, jene, che il gran popolo dei Citrulli si è semplicemente voltato nel proprio letto di dolore, come un ammalato in preda all'incubo!... Nulla è mutato... Sempre lo stesso diagnostico!... Il gran popolo dei Citrulli non tarderà a destarsi... e la terribile insonnia del mondo tormentato da una sete e da una fame morbose ricomincerà!... La terra è positivamente il pianeta in cui non si mangia abbastanza... il pianeta dell'appetito!... Troveremo mai il mezzo di emigrare verso qualche lontano pianeta della sazietà?... Io lo auguro!... Altrimenti, verrà presto il giorno in cui gli stomachi dei Citrulli, immiseriti e disseccati non domanderanno più nutrimento!... La grande Dispepsia scoppierà improvvisa, coincidendo col raffreddamento della sterile terra!... Horresco referens! La grande Disfagia degli esofaghi divenuti logicamente inutili, seguirà da vicino la Dispepsia degli stomachi!... Ma non vi sgomentate, sire, poiché queste non sono che ipotesi sull'avvenire...</p>
               <p>RE BALDORIA</p>
               <p rend="end">svegliandosi; stupidamente:</p>
               <p>Per fortuna!...</p>
               <p rend="end">Si riaddormenta.</p>
               <p>FRA TRIPPA.</p>
               <p>Concludiamo, dunque, circa le condizioni del Regno dei Citrulli. L'insaziabilità e la fame si equivalgono e sono ugualmente allucinanti!... I Citrulli hanno tanto sognato di mangiarvi, sire... che hanno finito col sentirsi le vostre ossa fra i denti!... Frattanto il timore d'esser divorato da loro, vi ha fatto sembrare di scivolar giù nel loro ventre come un boccone di carne inaffiato di buon vino!...</p>
               <p>MASTICAFIELE</p>
               <p>battendo forte col pugno sul paiuolo capovolto che gli serve da scrittoio:</p>
               <p>Non è vero!... Fra Trippa mentisce!... Rifiuto d'inserire nel processo verbale questo discorso ciarlatanesco!...</p>
               <p>Masticafiele gesticola come un ossesso, Re Baldoria e tutti gli altri, che si sono addormentati, si destano.</p>
               <p>ANGUILLA</p>
               <p>in tono beffardo, contraffacendo gli atteggiamenti e i gesti enfatici di un vero avvocato:</p>
               <p>Sire... Il culto che ho per la verità mi costringe a dimettermi!...</p>
               <p>RE BALDORIA</p>
               <p>alzando la «Succulenta» al disopra dell'assemblea rumorosa e tumultuante;</p>
               <p>Calma, Masticafiele mio!... Silenzio!... E tu continua, Fra Trippa!</p>
               <p>FRA TRIPPA.</p>
               <p>Sì... Sì!... Aspettate... La mia tesi è audace, è vero... Ma ora mi spiegherò... Ascoltate! (<hi rend="italic">Con gesti untuosi e pacificatori</hi>) Come la balena restituì Giona, come il Santo Sepolcro restituì Gesù Cristo... come il mare restituisce i cadaveri dei naufraghi... così i miseri stomachi dei Citrulli ci hanno restituiti alla luce! Tutte leggende allegoriche!... Altrettanto dicasi della salamoia, della masticazione, dell'ingoiamento e... della rinascita dei nostri corpi, partoriti oggi dalle loro fetide bocche («parturitio oris...») Tutto ciò fu apparente e simbolico... Da una parte, visione di stomachi allucinati per effetto di una fame che datava da tempo immemorabile... Dall'altra, incubo spaventoso dei nostri Intestini illustri e infarciti di felicità, i quali, sapendosi molto appetitosi, hanno sognato di perire, come sanguinacci, tra i denti dei loro nemici!...</p>
               <p>SOGLIOLA.</p>
               <p>Raccontale ad altri, queste tue frottole!</p>
               <p rend="end">Urli nell'uditorio.</p>
               <p>MASTICAFIELE</p>
               <p>avanzandosi verso Fra Trippa, con sorda ira:</p>
               <p>Guarda, Fra Trippa... guarda questo dente plebeo, ancora confitto nel mio braccio!...</p>
               <p>FRA TRIPPA.</p>
               <p>No, no!... In verità, io...</p>
               <p>ANGUILLA</p>
               <p>con una solennità furbesca da avvocato che tien sospeso un argomento formidabile:</p>
               <p>Tu dimentichi, mio caro Fra Trippa, la dentiera che porti sul capo, per sempre, a guisa di sanguinolenta corona!...</p>
               <p>MASTICAFIELE</p>
               <p rend="end">applaudendo:</p>
               <p>Bravo, Anguilla!... Anguilla ti ha tappato la bocca, mio povero Fra Trippa!</p>
               <p>FRA TRIPPA</p>
               <p>dopo breve esitazione stendendo con compunzione le mani sull'uditorio:</p>
               <p>Oh! miei poveri amici!... Come vi compiango! Ecco... Tutto si spiega... L'allucinazione continua, nei vostri stomachi estenuati! Ma io non ho nulla, sul capo, ne sono certo!...</p>
               <p>ANGUILLA.</p>
               <p>Ah! ah!... Parli come un marito cornificato!</p>
               <p>FRA TRIPPA</p>
               <p>sforzandosi di strapparsi la dentiera che ha sul capo, ma senza riuscirvi:</p>
               <p>Ahi!... Sono solo, dunque, nella realtà?!... Oh! lasciate che io pianga sulla vostra miserevole sorte! Dopo aver sognato di essere divorati, voi sognate ora che denti vendicativi vi spuntino sulla testa!... Idee d'avorio, acute e giustiziere!... Ma... sulla testa?... Il luogo è mal scelto!... e voi non potrete masticare altro che delle nuvole!... Masticazione intelligente, non lo nego... ma ideale, e quindi illusoria!...</p>
               <p>SOFFIONE</p>
               <p rend="end">ad Anguilla:</p>
               <p>Lo senti tu, questo ronzìo, là sugli Stagni?</p>
               <p>ANGUILLA.</p>
               <p>Ebbene?... (<hi rend="italic">Alzando le spall</hi>e) Sono le flatulenze rumorose dei cadaveri sommersi e i borborigmi delle loro pance, che, troppo piene, si vuotano!</p>
               <p>FRA TRIPPA</p>
               <p rend="end">solennemente:</p>
               <p>No!... No!... Io vi dichiaro, seriamente, che il banchetto, la carneficina, i cadaveri mangiati, vomitati e rinati, non costituiscono che un sogno simbolico, prodotto specialmente dal disordine dei vostri stomachi!... Or dunque, assente la nostra patrona Santa Putredine, io, Fra Trippa, avendo provato: 1° Che l'insalatura e la masticazione dei nostri i illustri corpi furono illusorie... 2° Che l'invenzione della suddetta insalatura fu benigna, previdente, preservativa ed immortalante... 3° Che se la prima considerazione cade, la seconda deve necessariamente rimanere... domando l'assoluzione dei signori Soffione, Torta, Béchamel, Cuochi della Felicità Universale, accusati della suddetta insalatura!...</p>
               <p>In questo momento gli urli delle jene raddoppiano. Un gran volo di corvi piomba sulle campane che suonano a distesa.</p>
               <p>ANGUILLA.</p>
               <p>Ah! ah! l'uditorio si ribella a questa assoluzione! (<hi rend="italic">Applaudendo</hi>) Sono i corvi, che suonano le campane... a distesa!... E le Jene bussano alla porta!...</p>
               <p>Sogliola, Triglia e Sardella si avvicinano alla porta, in agguato, mentre Re Baldoria sonnecchia sulla propria tinozza d'oro.</p>
               <p>FRA TRIPPA</p>
               <p>che passeggia innanzi e indietro, s'inchina passando davanti ai Guatteri incatenati, e dice loro sottovoce:</p>
               <p>E dov'è il vostro famoso nascondiglio di provviste?...</p>
               <p>SOFFIONE</p>
               <p rend="end">sottovoce, ad Anguilla:</p>
               <p>Sali subito alla soffitta della cucina!... A destra, troverai un cofano, che servì di ripostiglio pei lambicchi... Vi sono nascosti tre polli freddi!... Ma presto! Presto!... Il Re ha fame!...</p>
               <p>ANGUILLA</p>
               <p rend="end">accarezzandosi il ventre.</p>
               <p>Vado... vado subito dove mi avete detto...</p>
               <p>Scomparisce con tre salti, nella cucina:</p>
               <p>MASTICAFIELE</p>
               <p>slanciandosi verso il Re addormentato:</p>
               <p>Sire! Sire!... Corruzione! Impostura!... Fra Trippa e Anguilla si sono venduti ai Guatteri!</p>
               <p>RE BALDORIA</p>
               <p rend="end">destandosi di soprassalto:</p>
               <p>Calmati, Masticafiele, e taci!... Io rimango indifferente a ciò che vai farneticando. Che costoro siano assolti!... Ah! no!... Bisogna che io pronunci solennemente la sentenza al cospetto di tutto il mio popolo... (<hi rend="italic">Si alza con fatica dalla sua tinozza. Gli urli delle jene si fanno udire, subito, più violenti</hi>) Citrulli! Citrulli miei!... Popolo mio amatissimo! Tacete ed ascoltatemi!... Silenzio, perdio! Io sono il vostro Re, di ritorno da un lungo esilio!...</p>
               <p>MASTICAFIELE.</p>
               <p>Voglia la Maestà Vostra alzare un poco la voce!</p>
               <p>ANGUILLA</p>
               <p rend="end">dalle cucine:</p>
               <p>È inutile, Re Baldoria! Tu non hai più altri sudditi che le jene!...</p>
               <p>RE BALDORIA.</p>
               <p>Ebbene... regnerò sulle jene!... Tacete, jene mie amatissime!.. Che la giustizia vi ammansi le viscere!</p>
               <p>MASTICAFIELE.</p>
               <p>Per ammansarle, bisognerebbe gettar loro dei cadaveri!</p>
               <p>RE BALDORIA.</p>
               <p>No!... Nulla potrà decidermi a far questo!... Non è vero, amatissime jene? Voi sarete buone, e sopporterete filosoficamente la vostra fame!... (<hi rend="italic">Ai Vassalli e ai Valletti</hi>) Barricate la porta centrale con queste tinozze e queste casseruole, e gettate negli Stagni del Passato tutti i cadaveri che restano!...</p>
               <p>I Vassalli, i loro servi e i Valletti ricominciano il loro andirivieni, dal fondo della sala alla finestra, trasportando i cadaveri dei Citrulli.</p>
               <p>O mie jene amatissime! (<hi rend="italic">Volgendosi verso la finestra, brandisce solennemente la «Succulenta» e parla all'invisibile uditorio di belve</hi>) Io certo non voglio che sì vili pietanze pesino sui vostri nobili stomachi! Vi ordino dunque affettuosamente di non toccare codesti cadaveri!... Grandi fuochi saranno accesi, di giorno e di notte, intorno agli Stagni, per risparmiare nefaste indigestioni a quelle tra voi che fossero meno riflessive!... Poichè... sappiatelo, è su di voi, jene, ch'io faccio assegnamento per muover guerra agli esecrati Baccelloni, nell'inverno prossimo, e per riconquistare le nostre donne rapite e violate!... Sarete voi, che trarrete la mia grande slitta reale sul ghiaccio degli Stagni del Passato!... (<hi rend="italic">A Fra Trippa</hi>) Ho in mente un progetto meraviglioso!... Attaccate alle nostre slitte le jene, legheremo alla testa d'ognuna un bastone alla cui estremità sarà infisso un pezzo di carne verminosa... Così, faremo eternamente galoppare la loro fame vorace, mantenendo sempre lontano dalla soddisfazione il loro violento desiderio... Che ne dici?...</p>
               <p>FRA TRIPPA.</p>
               <p>Sire... (<hi rend="italic">Untuosamente</hi>) Vi chiedo licenza di citare nella mia prossima predica questa parabola elastica e malleabile!...</p>
               <p>RE RALDORIA</p>
               <p>alle jene invisibili, che abbaiano violentemente:</p>
               <p>Cantate... cantate, o buone jene gioviali!... Cantate così, a modo vostro, allegramente!... Mi piacciono, le vostre balde fanfare guerresche!... Ma non vi sbranate fra di voi!...</p>
               <p>l'idiota</p>
               <p>aprendo un poco le vetriere, grondanti di lava solare:</p>
               <p>Oh! esse non canterebbero così se avessero mangiato!... La Fame esalta e divinizza tutta la natura!... Guardate, sire!... Laggiù, tutti quei monti dai denti aguzzi gridano dalla fame sotto la polpa rosea e sugosa delle nuvole... I più lontani – guardate – sembrano protendersi come se fossero le labbra della terra, per bere l'azzurro inebbriante e la luce, che è il sangue stesso di Dio!...</p>
               <p>RE BALDORIA.</p>
               <p>Il tuo cervello è ricco di similitudini culinarie... A proposito... e se io bandissi una gara di poesia lirica?... Ci servirebbe di passatempo!...</p>
               <p>l'idiota.</p>
               <p>Sire! Nessun poeta potrà mai agguagliare le jene, il cui accento lirico è veramente inimitabile!... Oh! la voce di questi sfrenati nottambuli, che cantano in pien meriggio la loro ebbrezza straziante!</p>
               <p>RE BALDORIA.</p>
               <p>Animo, Idiota!... Dammi subito un argomento poetico da svolgere!...</p>
               <p>L'IDIOTA.</p>
               <p>Voi, sire, siete l'argomento più interessante che si possa immaginare!... Ecco: sentite... Re Baldoria leva la forchetta d'oro sulle sue amatissime jene, solo popolo superstite, le quali cantano a voce spiegata la Gloria di lui, fra la ghiottoneria insaziabile di un paesaggio incendiato dall'Aurora!...</p>
               <p>RE BALDORIA.</p>
               <p>Magnifico!... Grazie!... Comincio!</p>
               <p>Brandisce la Succulenta, sbadiglia, erutta un fiato sonoro; poi, con la destra sul fianco, alta la testa e gli occhi rivolti al cielo, apre la bocca come un tenore.</p>
               <p>ANGUILLA</p>
               <p>entra in scena ballando e ridendo. Tiene intanto in equilibrio sulle dita della mano sinistra un piatto fumante e traboccante, ed impugna colla destra una coscia di cappone.</p>
               <p>Certamente ha fame, la Maestà vostra...</p>
               <p>RE BALDORIA.</p>
               <p>Eh! sì!... Che gentile pensiero!... Dammi quella roba!... (<hi rend="italic">Afferra la coscia di cappone e v'infigge i denti, con sospiri di delizia</hi>) Sei un furbacchione, mio caro Anguilla!... Ma... come, dove hai scovate (<hi rend="italic">piena la bocca</hi>) queste buone cose?... Uhm!... Sì... Capisco!... È un segreto!... Non importa! (<hi rend="italic">Volgendosi a guardare i Guatteri incatenati</hi>). E questo benedetto processo?...</p>
               <p>TORTA</p>
               <p rend="end">implorando:</p>
               <p>Sire!... Sire!...</p>
               <p>RE BALDORIA.</p>
               <p>Sì! Vi assolvo!... Va bene... va bene!... (<hi rend="italic">Con la bocca piena e unta, sonnecchia per un momento, indi si desta ad un tratto</hi>) E il nostro processo?... Che ne facciamo?...</p>
               <p>Si è steso sulla sua tinozza d'oro, continuando a mangiare con lentezza, mentre i ministri, i Vassalli, i servi e i Valletti seguono con lo sguardo e col corpo l'ascensione di ogni boccone verso le sue labbra.</p>
               <p>Ora pronuncierò la sentenza... Torta, Soffione, Béchamel! Avete nulla da aggiungere?...</p>
               <p>MASTICAFIELE.</p>
               <p>Sire!... Sire!...</p>
               <p>RE BALDORIA.</p>
               <p>Taci, Masticafiele mio!... Non so che farne, de' tuoi consigli!</p>
               <p>ANGUILLA</p>
               <p rend="end">porgendo al Re un pollo intero:</p>
               <p>Sì... Sì... lascia parlare il Re!... (<hi rend="italic">In disparte</hi>) Sembra davvero che Re Baldoria abbia ritrovata nel ventre dei Citrulli tutta la sua energia autoritaria!... Povero Masticafiele!</p>
               <p>RE BALDORIA.</p>
               <p>Riassumerò anzitutto le risultanze del processo!... Per farla breve, miei cari Guatteri, il numero considerevole delle vostre idee gastronomiche... e il peso della vostra erudizione viscerale vi hanno resi pigri come molluschi e pieni di dubbî indigesti!... Prescindendo da questi, siete ottimi figliuoli!...</p>
               <p>S'interrompe, per empirsi di carne la bocca, e resta per un momento col braccio alzato e col pollo nel pugno.</p>
               <p>FRA TRIPPA</p>
               <p>furtivamente, strappa al pollo una coscia e la divora.</p>
               <p>Scusate, Sire...</p>
               <p>RE BALDORIA </p>
               <p rend="end">sbuffando rumorosamente:</p>
               <p>Ah! ladro!... Maledetto ladro!...</p>
               <p>Rugge, a bocca piena; poi scoppia in una risata, e il sugo della carne gli sprizza dalla bocca.</p>
               <p>Ah! ah! Burlone!</p>
               <p>FRA TRIPPA.</p>
               <p>Volete, Sire, che io continui il bel discorso del vostro augusto stomaco?...</p>
               <p>RE BALDORIA.</p>
               <p>Volontieri ti cedo la parola, poichè la mia bocca è occupata, in questo momento, da affari di Stato assai stuzzicanti, che esigono una sapiente masticazione... no: volevo dire meditazione!</p>
               <p>FRA TRIPPA</p>
               <p>solennemente, con grandi scoppi di voce, interrotti dalla masticazione di grossi bocconi:</p>
               <p>Siano lodate le Divinità gastriche, accoccolate sul sacro ombelico del mondo, nell'atto di palleggiare quegli aranci divini e sugosissimi che si chiamano Soli!...</p>
               <p>Siano esse lodate per l'olio di giustizia benevola con cui hanno inaffiata la delicata cottura di questo processo riferentesi al preteso tradimento dei signori Soffione, Torta e Béchamel, che Sua Maestà Re Baldoria si degna d'assolvere da ogni delitto, per accoglierli nel suo regale intestino!... Avendo visto, annusato e leccato che, durante l'esercizio interinale del potere, i suddetti messeri ebbero l'intenzione lodevolissima di perfezionare e rallegrare i nostri stomachi augusti, studiando con cura la salsologia mondiale, dai tempi di padre Adamo fino ai nostri giorni, Noi, Re Baldoria, chiaroveggente intestino del mondo, pronunciamo sentenza assolutoria pei loro delitti passati, presenti e futuri!... (<hi rend="italic">Bonariamente, rivolgendosi ai Guatteri</hi>) Infatti, che colpa avete, se non quella di aver voluto cuocere a fuoco lento il banchetto della Felicità Universale?... (<hi rend="italic">Solennemente, rivolto al Re</hi>) Voglia ora la Maestà vostra ratificare questa sentenza con tre esplosioni dei gas contenuti nell'intestino reale, a guisa di firme o di suggelli indelebili e sibillini!...</p>
               <p>RE BALDORIA</p>
               <p rend="end">dopo avere eseguito:</p>
               <p>Masticafiele! Libera dunque i Guatteri dalle loro catene!... (<hi rend="italic">Masticafiele obbedisce</hi>) Così! Benissimo!... Vi ringrazio, miei cari amici della sottile previdenza con cui salaste la nostra carne regale... Mercè vostra, noi siamo ben conservati e più saporiti d'ogni altra cosa al mondo! A me, per esempio, basta succhiarmi le dita per salare il mio arrosto!... Vi nomino miei consiglieri particolari... e miei aiutanti di campo nella guerra che dichiarerò al Re dei Baccelloni...</p>
               <p>Ognuno di voi comanderà un terribile esercito di jene, avendo cura di nutrirle con carogne putrefatte da dieci giorni... Quanto agli ufficiali della mia corte, essi mangeranno cadaveri di guerrieri morti da un sol giorno... Le jene sono, veramente, buongustai raffinatissimi... Preferiscono la carne fradicia a quella fresca... la qual cosa costituisce un progresso rispetto al popolo che ebbi prima! (<hi rend="italic">Coll'indice teso sulla bocca</hi>) Zitti! Udite questo scalpiccìo sulla scalinata?... e questi stridori di unghie sui vetri della finestra?...</p>
               <p>Sonnecchia per un momento, indi si desta di soprassalto.</p>
               <p>Che dicevo?... Ah! Parlavo di progresso!... Ebbene?...</p>
               <p>ANGUILLA.</p>
               <p>Sire... Mi sembra si tratti d'un progresso soltanto apparente, poichè tutti gli esseri viventi sono un po' putrefatti, prima di morire! Fra Gozzoviglia assicurava persino che almeno tre quarti dei Citrulli cominciano a putrefarsi il giorno stesso della loro nascita... Le sciocchezze non sono altro che esalazioni della loro progressiva decomposizione!... Il cervello, essendo pieno di fosforo, imputridisce pel primo...</p>
               <p>Gli urli assordanti delle jene coprono la voce di Anguilla, mentre lo scalpiccio, il tumulto e i rumori inesplicabili vanno crescendo sulla scalinata e tutt'intorno al castello.</p>
               <p>RE BALDORIA</p>
               <p>scende dalla tavola e si avanza verso la finestra chiusa, brandendo ancora la Succulenta.</p>
               <p>Calmatevi... calmatevi mie amatissime jene!... È vergognoso, che vi sbraniate così, reciprocamente, come facevano i Citrulli!...</p>
               <p>ANGUILLA.</p>
               <p>Infatti, le jene assomigliano ai Citrulli in tutto e per tutto!... Fu sempre per cose morte e cadenti – tombe, o biblioteche, o musei – che i Citrulli si uccisero l'un l'altro!</p>
               <p>FRA TRIPPA.</p>
               <p>Le jene stanno per sfondare la porta centrale e per fracassare i vetri della finestra! Che fare?... Ora terrò loro un bel discorso!... jene amatissime! Mio gregge affamato di putridume, sappiate che la lista delle vivande di un banchetto è sempre migliore, da assaporare, che il banchetto stesso!... La putrefazione ideale, la giusta ripartizione d'un cadavere saporoso, non possono esistere! Esiste soltanto la fame di queste buone e nobili cose!.. Vi consiglio dunque di disdegnare le più appetitose cancrene e verminosità della terra... e di non nutrirvi che della vostra fame insaziata!...</p>
               <p>La finestra scricchiola violentemente.</p>
               <p>RE BALDORIA.</p>
               <p>Olà!... Sogliola, Triglia! Sardella! amici miei!... Soffione! Torta! Béchamel! illustri Cuochi della Felicità Universale, avanti!... precedetemi!... E tu che fai, Masticafiele?... Che ne è del tuo coraggio feroce?... E tu, mio dolce Pancotto?... Venite! Venite meco, a diffondere la saggezza e la mansuetudine sul mio nuovo popolo ammutinato!... Avanti!... Precedetemi!... Aprite la finestra!... Anguilla! Apri la porta!... Olà! Servi e Valletti, armatevi di spiedi e di mestoli!...</p>
               <p>Tutti, curvi, affranti, contorti per un violento e crescente brivido di terrore, rimangono immoti al loro posto, tranne l'idiota, che s'alza e segue il Re, con indifferenza, abbandonate le braccia lungo i fianchi e con gli occhi sognanti.</p>
               <p>Ahi!... Ahi!... Non posso camminare!... Sanguino tutto!... (<hi rend="italic">Si palpa le gambe</hi>) Mi sento dei denti in ogni parte del corpo!... Il mio corpo è tutto irto di denti plebei!... Bisogna ch'io mi riposi per un momento!... Precedetemi!</p>
               <p>ANGUILLA.</p>
               <p>È facile dirlo, per voi! Ma io, per esempio, non potrei certo seguirvi! Le gambe mi si piegan sotto... Ho le vertigini!... Mi gira la testa!... Ah! questo frastuono!... Non sono le jene... non sono esse, che s'arrampicano là, sui vetri!... Ad ogni modo, guardatevi, sire... poichè le jene potrebbero semplificare i loro gusti!... Sire! Con tutto il rispetto che m'ispirate, devo dirvi che puzzate troppo!... E sembrate un mozzicone di sigaro biasciato!...</p>
               <p>LA VOCE DI FAMONE.</p>
               <p>scoppiando improvvisa, fuori dal castello, fra lo scalpiccio confuso, il frastuono e le stridule grida di una orda barbara lanciatasi all'assalto:</p>
               <p rend="start">Rimangiamoci i Re,<lb/>Rimangiamoci i preti,<lb/>I giudici e gli sgherri!<lb/>Che ogni tempio s'atterri,<lb/>Che ogni palagio crolli,<lb/>E alfin, stanchi e satolli,<lb/>Corichiamoci lieti<lb/>Nelle tombe dei Re!</p>
               <p>FRA TRIPPA.</p>
               <p>Cielo!... Cielo!... È Famone!... Sono gli Affamati!.. (<hi rend="italic">Si nasconde sotto la tavola, tutto tremante. Poi, ad Anguilla che lo ha imitato e che gli è accanto</hi>) Che fare!... Ci rimangeranno, costoro!... Dovremmo svignarcela in cucina!</p>
               <p>ANGUILLA.</p>
               <p>È troppo tardi!... Senti ?... La finestra cede!... Maledetti Vassalli!... Avevo tanto raccomandato loro di pugnalare con cura, in pieno stomaco, tutti i Citrulli!... Oh! Capisco... È semplicissimo!... Il bagno freddo li ha svegliati tutti, liberandoli dall'ubbriachezza!</p>
               <p>La finestra viene fracassata e frantumata violentemente, con un fragore formidabile di cateratta e di valanga.</p>
               <p>FAMONE</p>
               <p>apparisce nella grande cornice della finestra, in un torrente di luce abbagliante. Con uno sforzo delle braccia, innalza sul parapetto il proprio corpo enorme, nudo, verdastro e spettrale sotto la chioma fluente e fangosa che nasconde quasi interamente la sua faccia cadaverica, e ad un tratto, spalanca la bocca sdentata e squarciata, la cui profondità cavernosa sembra esagerarsi orrendamente da un istante all'altro.</p>
               <p>Rimangiamo Re Baldoria!... Rimangiamo Fra Trippa!... Restituitemi i miei denti!... Maledetti dentisti!... Ah! d'altronde, che importa?... Me ne spuntano dei nuovi!...</p>
               <p>Intorno a Famone, si accalcano innumerevoli Affamati, che s'aggrappano alle imposte e salgono gli uni sugli altri, a gruppi, in atteggiamenti convulsi e violenti. I loro corpi ignudi sono flaccidi, nerastri e spugnosi; essi protendono facce che inverdiscono sotto i capelli impiastricciati di fango e aggrovigliati con erbe grasse che ricadono come turbanti sciolti sul fulgore grifagno degli occhi.</p>
               <p>Rimangiamo Re Baldoria! Avanti!... Noi siamo tutti più vivi che mai!... La Fame, la Fame maledetta, moltiplica le nostre forze vendicatrici!...</p>
               <p>Famone scavalca il davanzale ed entra nella sala tenendo a guinzaglio due jene abbaianti. Re Baldoria, i vassalli, i Ministri, i Guatteri e i servi indietreggiano, tremanti, atterriti, davanti a Famone e s'accalcano a destra presso la ribalta, voltando le spalle agli spettatori.</p>
               <p>I VALLETTI</p>
               <p>hanno ammucchiati rapidamente i paiuoli e le casseruole, per formare una barricata. Il Re, i suoi Ministri e i Vassalli hanno afferrate le tinozze d'oro e le tengono ritte, come altissimi scudi che lo spavento fa sbattere gli uni contro gli altri. Tutti tremano, in mezzo alla tragica turba dei Citrulli risuscitati, meno l'Idiota, che resta in piedi davanti alla tavola, sotto la quale Anguilla e Fra Trippa si sono accoccolati con le gambe incrociate alla guisa degli arabi.</p>
               <p>ANGUILLA</p>
               <p rend="end">sottovoce a Fra Trippa;</p>
               <p>Guarda... guarda i Citrulli risuscitati! Sembrano scheletri sui quali sia stata incollata della pelle di montone... Le ossature di quei corpi si disegnano con una orribile precisione... Vedi? La rotella dei ginocchi ed i gomiti fanno sembrare randelli nodosi le loro membra!... Le coscie, formate da un osso solo, sono più sottili delle gambe, che hanno due ossa...</p>
               <p>FRA TRIPPA.</p>
               <p>Dio!... Come son tese, le loro labbra, sulle gengive sdentate!...</p>
               <p>ANGUILLA.</p>
               <p>Diamine!... I denti di costoro li abbiamo noi, sulla testa!... Oh! oh! ma com'è audace, l'Idiota!... Lo vedi?... (<hi rend="italic">Pausa</hi>) Che caldo!... Soffoco!.. Questa luce acciecante sembra versarmi sulle spalle un ruscello di lava!... La mia carne bolle come una caldaia dell'inferno!...</p>
               <p>FRA TRIPPA</p>
               <p rend="end">preso da violenti brividi:</p>
               <p>Senti questa voce stridula di latta!... E queste grida come di vapore che sprizzi da un piccolo foro?...</p>
               <p>SANTA PUTREDINE</p>
               <p>lungo fantasma di fumo perlaceo, contorto e terminato in alto da un sole rosso, acciecante, apparisce al disopra degli Affamati ammonticchiati nell'ampia cornice della finestra:</p>
               <p>Sono io, io, che li riconduco tutti, per infiniti labirinti, questi eterni affamati dagli occhi grifagni e dal ventre, sfondato come la botte delle Danaidi!... questi eterni affamati dalle lingue veementi e dardeggianti che bevono il sole!... questi eterni affamati, la cui bocca calcinata dalla sete fumiga di perpetuo desiderio!...</p>
               <p>ANGUILLA</p>
               <p>insinuandosi con destrezza tra le gambe di Famone, per osservare l'apparizione, fa un cenno a Fra Trippa:</p>
               <p>Oh! guarda!... Santa Putredine!... Si è invitato sul collo un sole rosso, a guisa di testa... Ecco la sua voce di latta!... La senti?... La facondia di costei è monotona come quella d'un mercante girovago che vanti la sua mercanzia!...</p>
               <p>SANTA PUTREDINE</p>
               <p>facendo scattare la sua voce di vapore che si sprigiona violentemente:</p>
               <p>Ho infranto con un buffetto la porta granitica della Morte... Ed eccoli!... Li riconduco tutti, più vivi che mai, per gettarli fra le braccia possenti e crudeli del Dolore... soffio vivificante e distruttore delle metempsicosi, o Dolore immemorabile del mondo! Essi si destano tutti, con ebbrezza, nella corona delle tue braccia!... braccia del Dolore!... Braccia color d'acciaio!... Braccia verminose!... Braccia lucenti e ricurve, incrociantisi come falci nell'erba alta, o come splendidi quarti di luna!...</p>
               <p>FAMONE</p>
               <p>con uno scoppio violento della sua rauca voce:</p>
               <p>Maledetti dentisti!... Noi reclamiamo le nostre dentiere da carnivori, per rimasticare il Re e per riassaporare la libertà!...</p>
               <p>l'idiota</p>
               <p>ritto, beffandosi di Famone, dal lato opposto della tavola che li separa:</p>
               <p>La libertà?... Non è cosa che si mangi! Conoscete lo sforzo di superare un ostacolo, di dar la scalata ad una muraglia o ad una montagna inaccessibile? Questa è la Libertà!... All'assalto, dunque!... Non gridate: «Sono giunto!...» Voi non giungerete mai!... Più in alto!... Più in alto!... Più in alto!... Sentire che l'alito esasperante della vetta vicina vi gonfia d'Inutile e di Assoluto!... Ecco l'assurda ebbrezza della libertà. D'altronde, che fareste, voi, sulla vetta sovrana?... Sareste calpestati dalle grandi nubi tatuate come Pellirosse e piumate di raggi multicolori!... E le Stelle si burleranno sempre di voi!...</p>
               <p>ANGUILLA</p>
               <p rend="end">sotto la tavola, sottovoce:</p>
               <p>Bravo, Idiota!.... (<hi rend="italic">A Fra Trippa</hi>) Costui distrae gli Affamati!... Potremo svignarcela!...</p>
               <p>FAMONE</p>
               <p>cantando in coro con tutti gli Affamati:</p>
               <p rend="start">Abbasso preti e sgherri!<lb/>Satanasso li afferri!<lb/>Abbasso leggi e Re!...</p>
               <p>I Guatteri sacri, approfittando della confusione, strisciano furtivamente verso la porta della cucina, per evadere; ma gli Affamati, accorgendosene ad un tratto, li legano strettamente con delle liane e li trascinano verso la scalinata, per divorarli.</p>
               <p>l'idiota</p>
               <p rend="end">con tracotanza, alzando la voce:</p>
               <p>Non più Re?... Non più leggi ?... Accetto! Sopprimiamoli!... Ma purchè non si sostituiscano loro altre forme equivalenti!... In verità vi dico: «Guai al primo che vuole obbedire!...». Tuttavia non posso dirvi: «Guai a chi vuol comandare!...» Dunque, che tutti i vostri desiderî ingordi e feroci si scatenino e s'uccidano l'un l'altro! È inevitabile e fatale!... E, sappiatelo bene... se uno di voi, riprendendo fiato nei vortici della rossa carneficina, sentisse nascere in sè una fervida ammirazione per un guerriero prode più d'ogni altro, aureolato di forza e di coraggio... s'affretti, colui, a dilaniarsi il petto... a strapparsi il cuore di cane schiavo e a schiacciarlo coi propri piedi!... In verità vi dico che quando vi sarete lungamente e rabbiosamente azzuffati con ferocia, intorno alle piramidali ricchezze del mondo, falciando le legioni dei vostri nemici, come papaveri... battendo e torcendo formidabili guerrieri, come panni bagnati, vi fermerete ad un tratto, senza più lena, come lavandaie stanche dopo lungo lavoro!</p>
               <p>Nel rosso bucato d'un campo di battaglia dal quale vaporerà la morte, sotto un sole africano... voi, seduti su cumoli d'oro, riposerete alfine le aperte mani insanguinate sulle vostre coscie fasciate di bronzo!.:. E, guardandovi in fondo agli occhi, sentirete scorrere ad un tratto nelle vostre vene infantili il latte pacifero della giustizia e dell'eguaglianza!... Oh! ridiamo di cuore!.. Sì! Ve lo concedo: Abbasso i Re! abbasso le leggi feroci!... Viva la bonaria Anarchia, nel sonno delle possenti digestioni... nella stanchezza e nella nausea del mordere!... La Libertà?... Essa è inafferrabile, poichè ha l'elastica ampiezza del vostro desiderio sempre crescente... come l'orizzonte ha l'ampiezza dei vostri sguardi aperti a ventaglio!...</p>
               <p>Colui che grida, ritto su una vetta: «Finalmente respiro!» sta per soffocare!</p>
               <p>La Libertà?... È il nostro slancio, a rapido volo, verso un azzurro sempre più vasto e più dissetante!</p>
               <p>FAMONE</p>
               <p>violentemente tratto dalle sue due jene a guinzaglio, s'avanza gridando formidabili bestemmie per spingere innanzi gli spettri affamati: ma questi rimangono immobili, come vinti da un superstizioso terrore, davanti alla tavola che li separa dall'Idiota.</p>
               <p>Per mille diavoli! Avanti!... Quando cesserete di dar retta a questo poltrone?... Ammazzatelo!... Avanti, maledetto somaro!... Avanti, rozza!... Avete dunque paura?... Noi vogliamo abbattere tutte le teste ambiziose, per imporre, nel Regno dei Citrulli, la divina Giustizia!...</p>
               <p>l'idiota</p>
               <p rend="end">beffardo:</p>
               <p>Ah! la Giustizia?!... Ecco invero uno scudo più ingombrante d'ogni altro, per un Citrullo possente come te!... Preferisco ancora la tinozza funebre di Re Baldoria, per difendermi!...</p>
               <p>Frattanto, veli gialli e dorati si innalzeranno dalla ribalta, annebbiando di sogno sinistro la luce abbagliante della sala, per simulare i miasmi degli stagni, che si mescolano agli aliti violenti. L'orda impetuosa degli Affamati, sembrerà così gesticolare e azzuffarsi fantasticamente, da sempre, attraverso i secoli, nella polvere turbinante e nel rosso vapore delle battaglie immemorabili, sotto le mani stese di Santa Putredine.</p>
               <p>Ma, per Domineddio! Io sono più nobile di tutti i re della terra!... Non mi parlate del loro sangue <hi rend="italic">bleu</hi>! Nelle mie vene, scorre l'azzurro stesso del cielo, e sento sbocciare dei fiordalisi nella mia anima!... Puah!... Come puzzate, voialtri!... E sono tanto sensibili, le mie narici!... Mi degnerò, finalmente, di sterminarvi!... Non vi muovete, fantocci miei?... Aspettate dunque la chiacchierata funebre?... Ah! Eccomi divenuto, anch'io, uno schiavo come voi!... Schiavo del mio disgusto e del mio coraggio, che m'impone di non indietreggiare, davanti a voi, nemmeno d'un passo!... Ma che importa?...</p>
               <p>L'Idiota si volge, e slanciandosi d'un balzo verso il Re, che rincula atterrito, gli strappa di mano la Succulenta e la brandisce levandola alta sugli Affamati.</p>
               <p>A voi, Citrulli risuscitati!... To'!... Prendi!...</p>
               <p>L'Idiota colpisce violentemente, ma con destrezza, nella calca dei Citrulli, e ne stermina tutta la prima fila, tranne Famone.</p>
               <p>Il vostro sangue mi ripugna ancor più della vostra pelle!... Basta!</p>
               <p>Ho sete di poesia... Voglio cantare, sfidando la vostra vendetta... qui, davanti a voi, a costo della mia vita!... Io sogno di cantare un sublime canto di morte!... Ma eccomi divenuto schiavo di un bel sogno!... No!... Anch'esso mi ripugna!... Voglio lasciare che la morte mi canti nelle vene!... Uccidetemi, dunque!... Non osate?...</p>
               <p>Io ho trucidato i più coraggiosi fra voi, colpendoli in mezzo allo stomaco!... Per me, la cosa è diversa! In fronte!... In fronte!... Ecco dove bisogna colpirmi!...</p>
               <p>Impugna a due mani la Succulenta, si dà un gran fendente in mezzo alla fronte, e cade morto.</p>
               <p>FAMONE</p>
               <p>scavalcando la tavola d'un balzo, con le sue due jene a guinzaglio, che indietreggiano spaventate davanti al cadavere dell'Idiota:</p>
               <p rend="start">Rimangiamoci il prete!<lb/>Rimangiamoci il Re!</p>
               <p>GLI AFFAMATI</p>
               <p rend="start">E i valletti, e gli sgherri<lb/>Che hanno fiele per sangue,<lb/>Per budella catene!</p>
               <p>FAMONE</p>
               <p>Restituiscimi la mia dentiera (<hi rend="italic">a Re Baldoria</hi>) Maledetto cavadenti!</p>
               <p>SANTA PUTREDINE</p>
               <p>sforzando la sua stridula voce di latta e di vapore sprizzante:</p>
               <p>Sulle alghe che imbottiscono le rive degli Stagni del Passato, ho trovato il gran popolo dei Citrulli, innumerevolmente stesi supini... Morti vivi?... Ecco le vostre parole illusorie!.,. Nè morti, nè vivi... e nemmeno più vivi che morti!... Erano tutti incapaci di liberarsi dalle mosche verdi e ingorde, incollate alle loro palpebre chiuse. I loro ventri sembravano completamente vuoti di viscere tanto erano schiacciati; le ossa del loro fragile bacino avevan forata la pelle... Il mio greve bacio di vapore fetido e giallastro li ha fatti sussultare ad un tratto... ed eccoli ritti, che protendono smisuratamente il collo, come struzzi in corsa, dilatati gli occhi per la febbrile golosità delle pasticcerie ideali... Ecco!... I loro denti si schiudono ad un lungo grido di lupa...</p>
               <p>GLI AFFAMATI.</p>
               <p>Famone! ...oone!... ooone!...</p>
               <p>SANTA PUTREDINE</p>
               <p>Brulicano tutti, si alzano, e s'avanzano, agitando la testa mascherata di putridume nerastro e dalle labbra raggrinzite da cui gronda marciume color marrone. Le loro palpebre semiaperte su abissi sinistri sono orlate di grosse mosche azzurrognole che sembrano incastrate nella pelle terrea, come zaffiri in cuoio di Cordova!</p>
               <p>Sentite?... Le loro ossature tinniscono come spade incrociate! Le loro dita fanno un rumore di nacchere! Le loro mammelle pendono sui cerchi del torace, come sacchetti vuoti!... Essi non sono nè morti nè vivi!... Si decompongono da sempre fra le mie braccia!... Sono i miei figliuoli... gli amatissimi figliuoli di Santa Putredine!... Con le mie mani d'avorio ingiallito, ho ricomposte con cura le loro membra disgregate, saldandole con un pesante bacio fuligginoso... Poi, ho soffiata in essi la febbre amara, esasperante, della vita! Ho versato nelle loro vene la linfa divinizzante che gonfia d'angoscia le vegetazioni primaverili!.,. Ed ora essi bramano rivivere l'antico desiderio deluso, il vecchio sogno ardente, friabile e liscio, che sfugge tra le dita, come sabbia!...</p>
               <p>UN AFFAMATO.</p>
               <p>Io voglio strangolare il Re, per rapirgli il suo oro... col quale mi comprerò delle cortigiane affascinanti!...</p>
               <p>UN ALTRO AFFAMATO.</p>
               <p>Io voglio strangolare il Prete, e creare una nuova religione, della quale sarò il papa e forse il Dio!...</p>
               <p>SANTA PUTREDINE.</p>
               <p>Di notte, io m'invito al collo una luna scarnita verdastra e pensosa... e pettino con le mie dita insinuanti le chiome delle campagne tutte frementi di lussuria vegetale! All'aurora, poi, mi fìsso al collo un rosso sole levante, a guisa di testa, e i miei sguardi brucianti seminano e fecondano! Con un'unghiata fo scoppiare le ovaie... e subito un feto erompe da una fetida gelatina gialla!... O Citrulli redivivi, sono io, Santa Putredine, che soffio in voi e vi do voce! Cantate, dunque, o tristi cornamuse funebri!...</p>
               <p>ANGUILLA.</p>
               <p>Senza saperlo, ognuno di noi porta nel ventre una piccola scimmia nera dagli occhi lunari, che ride sgambettando, con mille malizie e capriole da acrobata!... Quella piccola scimmia nera ci rode i muscoli, fa cricchiare le nostre ossa come noci e beve nella tazza slabbrata del nostro cuore!... Non dobbiamo aver paura! Ridiamo piuttosto!... Verrà una sera, in cui, emergendo col capo dalla nostra gola, la scimmietta verrà ad affacciarsi alle nostre labbra, e, per non ferirsi le braccia, ci strapperà i denti!... È veramente inutile aspettarla!...</p>
               <p>SANTA PUTREDINE.</p>
               <p>Io sono il letame divino che ingrassa la terra... Io sono l'alito caldo che vapora dalle pianure, come da tini pieni d'un mosto infernale!... Io sono il sublime concime che feconda le valli ribollenti di bitume... Il mio gesto incendia le paludi e ne provoca l'ebullizione... Io presiedo al prodigioso parto delle terre grasse, gonfie di escrementi... Da una ovaia elastica, fetida e misteriosa, sorge il mio corpo formato di vapori pestilenziali... e la terra bruna dalle mille sfumature carbonose e lustreggianti... la terra grondante di zuccheri brucianti, si screpola e scoppia sotto il mio passo vellutato di fuoco!... L'argilla bionda e fulva, l'argilla serica e carnosa trasuda per me un liquore abbominevolmente stomachevole!... prodigiosi escrementi dell'uomo, che fate sbocciare frutti d'oro!... gialla linfa delle uova lungamente covate, in cui si cuoce il corpo implume d'un pulcino vivo!... mestrui, satanici filtri dell'amore eterno!... bramanti liquori fetidi che sprizzate dalla matrice squarciata dal feto!...</p>
               <p>Io sono la vita incessante, che pullula nella morte successiva delle cellule esauste... Io sono la vita delle folle, che si rinnova nella morte degli individui!...</p>
               <p>Io sono l'Eternità, dal ventre ampio e tenebroso come l'estuario del Gange in una notte stellata... Io sono l'Eternità che si diverte a sgranare un rosario abbagliante di costellazioni e di secoli... interminabilmente!</p>
               <p>Io sono la Morte che abbraccia la Vita! Io sono la Morte nella Vita, accoppiate!...</p>
               <p>Sono la vita fragile e delicata, tutta impregnata di nostalgie, che sviene di voluttà fra le braccia della Morte dalle possenti poppe adamantine!...</p>
               <p>Sono il bacio crepitante e selvaggio che la Vita atterrata subisce fra le sue coscie aperte, piangendo, come una vergine, dai suoi occhi di crepuscolo infinito!...</p>
               <p>FAMONE.</p>
               <p>Che la Giustizia, l'Eguaglianza e la Libertà regnino finalmente su tutti gli stomachi e in tutti gl'intestini! Fulmini e baleni!... Ah! eccoti qua, Baldoria! Uccidiamo il Re!...</p>
               <p>UN AFFAMATO.</p>
               <p>Sì!... Uccidiamo il Re! (<hi rend="italic">In disparte</hi>) Io ho più forza e più spirito di questo vile Famone... Lo ucciderò, domani, per mettermi al suo posto!... Frattanto, (<hi rend="italic">gridando forte</hi>) viva Famone!... Abbasso Re Baldoria!... Ammazziamolo!...</p>
               <p>SANTA PUTREDINE</p>
               <p rend="end">indicando gli Affamati:</p>
               <p>Io sono l'autrice della risurrezione!... Io sono la Dea della Fecondazione e della Distruzione!... La Dea dalle mille braccia e dalla duplica testa!... Tutti questi spettri vivono e danzano nel mio alito fetido, come atomi dorati in un raggio di sole!... Sono io, che creo e faccio crescere splendide le piante viscose dai pistilli erettili come minuscoli falli!... Sono io, che accoppio i fiori osceni, più caldi e più bramosi delle vulve!... Davanti alla eterna realtà della natura, io sono la forza assoluta ed unica, che resta sempre identica a sè stessa!... E mi manifesto nello sbocciar di una rosa, nella decomposizione di un cadavere, nel sorriso di un fanciullo e nell'urlo di una tigre in foia! Io sono la Dea trionfante delle orge e delle alcove... e danzo con piede lieve fra le coppe dell'alcool e del veleno, e sui guanciali bavosi in cui affondano le teste degli amanti accoppiati!... Quando mi mostro, il ritmo della vita si accelera freneticamente e la Distruzione affretta le sue stragi!...</p>
               <p>Questo tridente simboleggia la mia triplice forza: Creazione! Distruzione! Rigenerazione! Ciò che voi chiamate «la morte» non è che uno degl'innumerevoli mutamenti la cui successione costituisce la Vita!... Non dite: «Morremo domani!... Io vivo!... Io ero morto!» Ma dite piuttosto: «Io sono una particella del cadavere eterno e vivente della Natura!...»</p>
               <p>FAMONE.</p>
               <p>Dov'è Fra Trippa?... Ammazziamolo!...</p>
               <p>FRA TRIPPA</p>
               <p>ancora nascosto sotto la tavola, mormora, falsando la voce:</p>
               <p>Fra Trippa è morto!...</p>
               <p>UN AFFAMATO.</p>
               <p>No! No!... È impossibile! Cerchiamolo, e ammazziamalo! (<hi rend="italic">In disparte</hi>) Lo ucciderò volontieri, per abolire la sua chiesa e i suoi santi!... Sono abbastanza dotto, io, per fondare una nuova religione, della quale sarò il papa, il messia, il Dio!... E le vergini immacolate verranno ad offrirmi la loro verginità!...</p>
               <p>SANTA PUTREDINE</p>
               <p>si volge verso la finestra aperta e chiama con voce monotona:</p>
               <p>Ptio! Ptio!... Ptiooo...</p>
               <p>IL VAMPIRO PTIOKARUM</p>
               <p>entra dalla finestra e va ad appollaiarsi sul braccio teso di Santa Putredine, la cui rossa testa solare ha sorrisi materni, carezzevoli: </p>
               <p>Eccomi!</p>
               <p>SANTA PUTREDINE.</p>
               <p>Ptio!... Sappi che li ho risuscitati per te!... Infracidivano come canapa, ed eccoli, tutti in cammino verso l'eterna primavera della fame e della sete!... Ptio!... Ptio!... Hai bevuto qualche sorso di sangue umano? Ed hai trovato in quei dolci vini qualche sapore inatteso... qualche pensiero profondo?...</p>
               <p>IL VAMPIRO PTIOKARUM</p>
               <p>fissa co' suoi occhi tondi Re Baldoria, i Ministri e i Vassalli, che, indietreggiando sempre, davanti alle jene di Famone, si sono a poco a poco stesi a terra, insinuandosi sotto le loro tinozze capovolte.</p>
               <p>Non è affatto buono, quel vino vermiglio!... Non ha aroma!... Oh! mammina mia!... Ho sonno!</p>
               <p>SANTA PUTREDINE.</p>
               <p>Presto!... Di' la tua lezione!</p>
               <p>IL VAMPIRO PTIOKARUM</p>
               <p>sonnecchiando, dice stentatamente la lezione, come un fanciullo fra le braccia della madre, con voce monotona e ingenua:</p>
               <p>Ho imparato a memoria alcuni pensieri di moribondi, che ho letti nel loro sangue.. Desiderio! Desiderio!... Fervore sacro dell'eterna fame!... Desiderare tutte le carni della terra, con acuti denti!...</p>
               <p>SANTA PUTREDINE</p>
               <p rend="end">in disparte:</p>
               <p>Essi hanno persi i loro denti... Ma questi rispunteranno!...</p>
               <p>IL VAMPIRO PTIOKARUM</p>
               <p>facendo sforzi per non chiuder gli occhi:</p>
               <p>Trovar l'estasi dappertutto!... in ogni cosa!... ed amarla perdutamente!... Bramare tutta la natura, aprendo le braccia... tendendo le labbra!... Abbracciare in un vasto sogno d'amore gli uomini e le cose... senza fermarsi al possesso... Consumarsi nella brama sfrenata di tutte le apparenze succulente e luminose del mondo!... È buono o cattivo, questo desiderio?... che importa?... Quel ch'è essenziale, è il desiderare!...</p>
               <p rend="end">Si addormenta.</p>
               <p>SANTA PUTREDINE.</p>
               <p>Davvero, tu ne sai più di me, Ptio!... Tu frughi nelle arterie come negli scaffali di una biblioteca!... Infatti, gli uomini non sono saggi, mai, se non nell'ora dell'agonia!... Bravo, Ptio! Continua!...</p>
               <p>IL VAMPIRO PTIOKARUM</p>
               <p rend="end">destandosi:</p>
               <p>Poichè ogni sensazione è una presenza, e lo splendore delle cose non deriva che dalla brama che si ha di esse... Il sapore di una polpa è nella bocca e non nella polpa stessa, come le bellezze della natura sono soltanto negli occhi che le contemplano. Le nostre labbra affamate hanno impepate e salate tutte le pietanze... I nostri sguardi versavano il sole sul mare, arricchivano il firmamento, divinizzavano le cime dei monti, esaltavano la nudità delle donne!... Il nostro palato e la nostra lingua bramosa maturavano i grani, inzuccheravano le uve e preparavano le vendemmie future... Infatti la natura non ha altri soli che i nostri sensi divini! Che importa sapere d'onde viene l'estasi, se essa viene?... Il divenire!... Ecco l'unica religione!... Quando rimpiangete qualche cosa, avete già in voi il germe della morte!...</p>
               <p>SANTA PUTREDINE.</p>
               <p>Ptio!... Suvvia!... Non inventare!... I moribondi, non hanno tanto spirito!...</p>
               <p>IL VAMPIRO PTIOKARUM</p>
               <p>continuando a recitare la sua lezione, con voce monotona:</p>
               <p>Arricchirsi di ogni desiderio, di ogni fame e di ogni sete... ecco la tortura deliziosa, ecco tutta la felicità triste e tutta l'essenza amara dell'umanità!... Ha essa uno scopo?... Uno scopo?... Il mondo non può averne alcuno, poichè uno scopo è un limite... La speranza di un banchetto magnifico è la conseguenza di un certo grado di attività sanguigna!... E, pure essendo state mille volte deluse, le loro cellule bramose non si scoraggiano!...</p>
               <p>Il Vampiro Ptiokarum si addormenta e rimane insensibile alle carezze di Santa Putredine.</p>
               <p>SANTA PUTREDINE</p>
               <p>volgendosi verso gli Affamati che hanno circondato da ogni parte il Re, i Ministri e i Vassalli, nascosti sotto le loro tinozze, vede ad un tratto il cadavere dell'Idiota, e, alzando la voce, riprende la sua cantilena:</p>
               <p>Sono io che riscaldo i fosfori del genio e della demenza poetica entro cranii eletti, perchè passino, portatori di fuoco astrale!... Perchè passino vilipesi, schiaffeggiati, insultati dalla folla!... Sono io che li condanno ad un triplice inferno!... Il mio alito fetido dà il ritmo de' bei canti... le divine cadenze del genio!... Il mio alito di letame dà vita alle rose ideali!... Il mio alito gonfia, solleva e lancia sul curvo dorso della terra, come cateratte di Stelle, i meravigliosi poemi ebbri di lussuria, d'orgoglio, di amore e di ambizione... torrenzialmente, nell'infinito, dove il tempo e lo spazio perdono il loro nome! Viva, dunque, l'eterna fame d'impossibile felicità!</p>
               <p>FAMONE</p>
               <p>ritto sulla tinozza capovolta sotto la quale sta nascosto Re Baldoria:</p>
               <p>Con tutti i nostri denti rinati, con le nostre mani possenti unghiate d'odio... bisogna sbranare il Re... bisogna rimangiare Fra Trippa!...</p>
               <p rend="end">Gridando a voce spiegata:</p>
               <p rend="start">Abbasso preti e sgherri!<lb/>Satanasso li afferri<lb/>Abbasso leggi e Re!...</p>
               <p>Oh! che la Giustizia, l'Eguaglianza e la Libertà regnino infine in tutti gl'intestini!...</p>
               <p>SANTA PUTREDINE</p>
               <p>facendo fare smorfie alla sua rossa faccia solare:</p>
               <p>Calva Giustizia dal naso adunco sotto gli occhiali!... Libertà di desiderare invano e di morire, come spiche, sotto la falce della Morte! Olà! «Giustizia», «Libertà», «Uguaglianza», grandi parole sonore!... Olà, vecchi Don Chisciotti dall'elmo di sangue, che passate con stivali infangati e mantello turchino, caracollando sui vostri corsieri d'apoteosi!... Olà! Don Chisciotti morenti! alla riscossa!... Se i mulini a vento dell'Impossibile non vi hanno consumate le braccia che spazzano gli orizzonti, sguainate dunque un'altra volta le vostre spade azzurre fiorite di speranza, per trinciare carni siderali, sulla tavola del cielo, al festino dei festini di tutti gli Affamati!...</p>
               <p>FAMONE</p>
               <p>gridando a gran voce, ritto sulla tinozza d'oro che copre Re Baldoria:</p>
               <p>Sono stanco di te, Santa Putredine, e della tua solenne testa solare!... Le tue parole rosse mi bruciano il cervello!... Sono stanco del tuo vampiro troppo dotto!... Vattene, o farò insorgere contro di te tutti gli Affamati!... Tu vorresti toglierci l'illusione della prossima gozzoviglia, poichè ti senti morire a fuoco lento!... Veramente, la tua testa brilla assai meno, da ieri, e comincia a far fumo come un tizzone che vada spegnendosi!... Io mi so immortale! Io, Famone! (<hi rend="italic">Si volge verso Santa Putredine, alzando il pugno</hi>) Sono stanco di te!... Ti detesto!... Olà!... Ribelliamoci, amici miei, contro Santa Putredine, questa baldracca che ci mena per gli occhi!</p>
               <p>SANTA PUTREDINE.</p>
               <p>Non c'è modo di trattenerli!... Segar loro i denti?... Ma i denti rispuntano sempre più rapidamente!... Presto vi rimangerete l'un l'altro!... Poi, ognuno di voi assaporerà il proprio corpo, deliziandosene!... E allora (<hi rend="italic">beffarda</hi>) potrete esser contenti!</p>
               <p>IL VAMPIRO PTIOKARUM</p>
               <p>destandosi un momento per continuare a recitare la sua lezione:</p>
               <p>Di età in età, i Citrulli vanno perfezionando le loro mascelle nell'arte di divorarsi l'un l'altro con crescente agilità...</p>
               <p>Ecco il solo progresso possibile!</p>
               <p>Famone.</p>
               <p rend="start">Rimastichiam Baldoria!<lb/>Rimastichiam Fra Trippa!</p>
               <p>SANTA PUTREDINE.</p>
               <p>E mangiateli, dunque! Decidetevi! Questo non calmerà il vostro appetito!... E non avrete un'oncia di felicità... La felicità è altrove!... (<hi rend="italic">Facendo un gran gesto verso l'orizzonte</hi>) Ptio!... Ptio!... Svegliati!... (<hi rend="italic">Indicando il cranio infranto dell'Idiota</hi>) Vuoi mangiare questo bianco cervello impregnato d'azzurro?...</p>
               <p>IL VAMPIRO PTIOKARUM.</p>
               <p>No!... Mi ripugna... come gli altri, mammina!... E ho già fatto un'indigestione di Citrulli! Sono... stanco! (<hi rend="italic">Si addormenta</hi>)</p>
               <p>A queste parole, Santa Putredine afferra il Vampiro e gli apre per forza il becco triangolare, che vomita sangue densissimo. Questo sangue cola come un ruscello rosso, che si gonfia, diviene un immenso torrente, e, innondando la scena, cala sulla tragedia come un sipario supremo.</p>
               <p rend="center">FINE</p>
            </div>
         </div>
      </body>
   </text>
</TEI>
