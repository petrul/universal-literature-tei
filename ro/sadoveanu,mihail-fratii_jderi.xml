<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Frații Jderi</title>
            <author>Mihail Sadoveanu</author>
         </titleStmt>
         <editionStmt>
            <edition>
               <date>2013-09-05T14:36:00</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
         <textClass>
            <keywords scheme="unknown">
               <list>
                  <item/>
               </list>
            </keywords>
         </textClass>
      </profileDesc>
      <revisionDesc>
         <listChange>
            <change>
               <name/>
               <date>2022-12-05T19:24:18.680392223</date>
            </change>
         </listChange>
      </revisionDesc>
   </teiHeader>
   <text>                         
      <body>
         <head>Frații Jderi</head>
         <author>Mihail Sadoveanu</author>
         <div type="div1">
            <head>Fraţii Jderi</head>
            <div type="div2" rend="P8">
               <head>
                  <label>Volumul </label>
                  <label>1</label> 
                  <lb/>Ucenicia lui Ionuț</head>
               <div type="div3" rend="P11">
                  <head>CUPRINS:  /x/</head>
                  <p rend="justify">Cap. I – Despre hramul sfintei mănăstiri Neamţu, la anul de la Hristos 1469 şi despre o istorisire a lui Nechifor Căliman, starostele vânătorilor domneşti 5</p>
                  <p rend="justify">Cap. II – Aici se arată un Voievod mare şi un Jder mititel 15</p>
                  <p rend="justify">Cap. III – Se vede cum se leagă o frăţie de cruce şi se arată mai ales despre ce vorbesc tinerii din toate timpurile 26</p>
                  <p rend="justify">Cap. IV – Se vădesc şi alte cusururi ale prietinului nostru Ionuţ 36</p>
                  <p rend="justify">Cap. V – În care se înfăţişează comisul Manole Jder şi mai cu samă dumneaei comisoaia Ilisafta Jderoaia 47</p>
                  <p rend="justify">Cap. VI – Se vede ce mai spune jupâneasa Ilisafta şi cum se găteşte un ospăţ domnesc sub streşina pădurii 65</p>
                  <p rend="justify">Cap. VII – Ciudată veste din Ţara Leşească 75</p>
                  <p rend="justify">Cap. VIII – Umblând pe drumul Sucevii, Ionuţ îşi află soarta de la o ţigancă prorociţă 88</p>
                  <p rend="justify">Cap. IX – În ce chip Jder cel mititel a ajuns la dragostea lui 99</p>
                  <p rend="justify">Cap. X – Visuri şi spaime ale jupâniţei Nasta 112</p>
                  <p rend="justify">Cap. XI – Ionuţ Jder află o capcană gătită stăpânului său 132</p>
                  <p rend="justify">Cap. XII – Când au cercat la Timiş nişte neguţători pricepuţi şi mai cu samă îndrăzneţi 147</p>
                  <p rend="justify">Cap. XIII – Despre ieşirea în pradă a tătarilor de dincolo de Volga 160</p>
                  <p rend="justify">Cap. XIV – Cele din urmă veşti despre răutăţile prădalnicilor 172</p>
                  <p rend="justify">Cap. XV – Pe neaşteptate, Ionuţ pune la cale cea mai mare nebunie 184</p>
                  <p rend="justify">Cap. XVI – Cum se pregătesc Jderii cei mari să-l caute pe cel mititel 194</p>
                  <p rend="justify">Cap. XVII – Unde şi cum l-au găsit Jderii cei mari pe cel mezin şi ce au făptuit cu toţii în acel loc 211</p>
               </div>
               <div type="div3" rend="P11">
                  <head>Capitolul I.</head>
                  <subtitle>Despre hramul sfintei mănăstiri Neamţu, la anul de la Hristos 1469 şi despre o istorisire a lui Nechifor Căliman, starostele vânătorilor domneşti.</subtitle>
                  <p rend="justify">De Sfânta Înălţare, hram al ctitoriei Neamţu, se strânsese în preajma zidurilor şi în ogrăzile călugărilor mare număr de norod. Unii veniseră s-asculte slujba, alţii ca să ieie binecuvântare ori naforă, alţii pentru scrisori de friguri, alţii cu femei lunatice, ca să le supuie sub patrafir la ieromonahi cu darul cetitului. Mai ales prea sfinţitul Iosif, stareţul, era vestit întru această bună tămăduire, nu numai în Moldova, ci şi-n Ţara Leşască şi cea Rusească. Toţi cei sosiţi ştiau de asemeni că se vor îndestula cu mâncare şi vin, faima de primire de oaspeţi a mănăstirii fiind întru totul neştirbită. Osârdia boierilor şi mila voievozilor înzestraseră îndestulător acest sfânt lăcaş; din turmele de la munte, din podgoriile de la dealuri, din câmpiile arate de la apa Prutului, cu mila lui Dumnezeu, era de unde sătura şi mai mari mulţimi decât cele strânse acolo, în acea luminată zi de mai a anului 1469.</p>
                  <p rend="justify">În livezile mănăstirii mai erau încă meri înfloriţi; soarele îi pătrundea de o aburire trandafirie. Slujba dintâi se mântuise la biserica cea mare din cetăţuie, când toaca bătu din nou în turnul de la poartă, după care clopotul cel bătrân începu a suna rar, numai într-o dungă.</p>
                  <p rend="justify">Grămezile de oameni prinseră a se mişca neliniştite. Se întrebau întâi din ochi, apoi dând glas. O parte umplură medeanul de dinaintea intrării, în jurul fântânii şi a foişorului unde se slujea, iarna, sfinţirea apelor. Prea puţini, şi numai dintre cârmuitorii mănăstirii şi ai ţinutului, cunoscuseră din vreme vestea care se vădea acum. Câţiva slujitori aflaseră ştirea cu două zile mai nainte şi o ţinuseră tăinuită de poporul care se îmbulzea la hram. Cu două zile în urmă, marţi, sosiseră doi călăraşi de la Suceava cu carte pentru vlădica Iosif. Unul poposise la mănăstire; al doilea trecuse mai departe spre Cetate, spre Vânători şi spre herghelia domnească de la Timiş la apa Moldovei, unde era rânduit de multă vreme, în slujba de comis, bătrânul Manole Păr-Negru, prietin de demult al răposatului Bogdan-Voievod, părintele măriei sale Ştefan-Vodă.</p>
                  <p rend="justify">Cartea pe care o cetise cu destulă greutate prea sfinţitul Iosif, punând între dânsa şi ochii sfinţiei sale o făclie de ceară, cuprindea vestea de sosire a măriei sale Ştefan-Vodă la hramul sfintei mănăstiri Neamţu. Acum vestea asta o aflau şi noroadele. Pe când dădea sunet greu şi prelung, din când în când, chimvalul cel mare, monahii îşi purtau ici-colo rantiile mohorâte şi-şi aplecau bărbile spre urechile oamenilor. Ca şi cum s-ar fi aprins pulbere de puşcă, murmurul trecu dintr-o lature în alta, apoi se revărsă în ogrăzi. Muierile, care niciodată n-au destulă minte, prinseră a se tângui cu mânile la tâmple şi a-şi căuta pruncii.</p>
                  <p rend="justify">Dacă bate clopotul şi vine măria sa, cine ştie ce are să se întâmple! Au să se işte puhoaie, are să reverse apa Moldovei, are să pornească iar vreun război! A rămas acasă, în sat, mâţa închisă în chiler; găinile umblă slobode şi n-are cine le da de mâncare. Cuminte şi bine ar fi să înhame gospodarii caii şi pe loc să pornească fiecare la locul său; dar mai întâi trebuie să se ştie de ce-i vorba şi numaidecât fiecare dintre cei care nu l-au văzut trebuie să vadă pe măria sa. Cu toate că numai un om viteaz poate cuteza să ridice ochii spre măria sa, iar cei nevrednici cată să-şi plece pletele în ţărână, muierile tot or îndrăzni să fure cu coada ochiului, doar l-or zări. Să fie oare cumplit la vedere precum se spune? Are anume paloş cu care ceartă pe unii boieri, scurtându-i, după câte se povestesc? Dacă şi riga ungurilor, măria sa Matiaş-Crai, a dat înapoi de la Baia, când s-a arătat asupră-i, călare pe cal alb, măria sa Ştefan-Vodă – ce poate face un creştin de rând? Acel crai a şi căzut la pat din acel cutremur, zăcând trei luni. I s-au şi risipit oştile, a prăpădit puştile cele mari. A ieşit la toţi craii spaimă despre acest Ştefan-Vodă, cum că a bătut şi cetatea Hotinului şi a Chiliei; şi este o poveste cum că părintele său Bogdan-Vodă l-a blagoslovit în taină la o biserică din muntele Atonului, ca să se ridice în zilele lui cu puteri mari de oşti şi să bată război cu spurcaţii ismailiteni.</p>
                  <p rend="justify">Aşa că mâţa şi găinile or mai răbda, până ce ochii oamenilor de la hram s-or învrednici să vadă pe măria sa şi până ce urechile s-or îndestula de toate veştile pe care le aduc curtenii şi ostaşii. Afară de asta, este praznic. Cum să porneşti la drum pe inima goală? Cine scorneşte asemenea zvonuri de primejdie şi de ce să plece lumea aşa fără de nici un temei, înainte de a vedea ce e de văzut, de a auzi ce e de auzit şi de a ospăta ceea ce s-a pregătit la cuhniile sfântului lăcaş? Numai nişte bărbaţi bezmetici cum sunt moldovenii pot face asemenea socoteli. Dacă n-ar fi muierile, cu rânduială şi cuminţenie, ce s-ar face ţara? Nepotrivit şi prostesc lucru, să fugă noroadele de la vederea Domnului lor. Dimpotrivă, bine este a-i ieşi întru întâmpinare.</p>
                  <p rend="justify">Femeile, deci, cu mare aprindere, pofteau să afle pe unde are să vie alaiul domnesc.</p>
                  <p rend="justify">Despre asta nu ştie nimeni.</p>
                  <p rend="justify">Nu se afla slujitor ori monah care să dea ştire anume pe unde şi cum are să fie alaiul lui Vodă.</p>
                  <p rend="justify">Atunci de ce-s buni slujitorii şi monahii, dacă nu cunosc batîr atâta lucru? Slujitorii să caute în catastifuri şi monahii să cetească în cărţile lor şi să spuie.</p>
                  <p rend="justify">Degeaba, slujitorii au catastifuri mai puţin bune şi monahii cărţi mai puţin iscusite decât în vremea veche!</p>
                  <p rend="justify">S-aude chiar că măria sa nici nu mai vine. Sună clopotul în zadar, ca să stârnească omenirea; iar măria sa are alte treburi.</p>
                  <p rend="justify">Aşa-i în ziua de azi lumea. Boierii se învrednicesc să vadă pe măria sa în fiecare zi; pe când sărmanii nu-l pot vedea niciodată. Minunat ar fi să nu mai fie în ţara asta boieri, şi să fie praznice pe la mănăstiri măcar în fiecare zi câte unul. Şi batîr o dată pe an, la un asemenea praznic, să se arate măria sa, cu toată pohfala!</p>
                  <p rend="justify">Se vorbeşte prin sate despre măria sa că-i om nu prea mare de stat, însă groaznic când îşi încruntă sprânceana. Iar când vine la o sfântă mănăstire, n-are de ce se uita groaznic. Când vine la o sfântă mănăstire (dacă vine într-adevăr şi nu scornesc aceşti monahi vorbe deşarte); când vine la o sfântă mănăstire, măria sa trebuie să se uite blajin în jurul său. Vede ici un prunc; vede ici o fată; vede dincolo o nevastă. Al cui e pruncul acesta? A cui e nevasta asta?</p>
                  <p rend="justify">Ca un stăpân al ţării ce se află, măria sa trebuie să cunoască al cui e pruncul şi a cui e nevasta. Îndată vin boieri lângă măria sa şi-i spun la ureche. Astfel măria sa vede şi cunoaşte unele şi altele; mai ales că măria sa, fiind văduv de atâţia ani, de când a murit Doamna sa Evdochia, trebuie să-şi desfăteze ochii şi să se mai îmblânzească din străşnicia în care se ţine.</p>
                  <p rend="justify">Să zicem că măria sa nu se uită la dreapta şi la stânga şi, cufundat fiind în gânduri, nu-şi vede decât socotelile lui domneşti. Atunci sunt ostaşi şi curteni care se uită la lume.</p>
                  <p rend="justify">Bune sunt hramurile când pe lângă praznice au şi asemenea alaiuri.</p>
                  <p rend="justify">Miercuri la amiază, s-a văzut intrând în mănăstire, călare pe un harmasaraş pag, un fecioraş de boier. Abia îi înfiera mustaţa. Purta contăş de postav albastru de Flandra, ciubote de marochin roş şi jungher la cingătoare. Avea cuşma plecată pe o sprânceană şi zâmbea primăverii. Venea dinspre Cetate.</p>
                  <p rend="justify">S-a aflat că acel fecioraş ar fi mezinul lui Manole Păr-Negru de la Timiş. L-a trimes comisul întru întâmpinarea Domniei.</p>
                  <p rend="justify">Deci măria sa vine negreşit.</p>
                  <p rend="justify">Cine spunea că nu vine?</p>
                  <p rend="justify">De altminteri, dac-ar fi să nu vie, n-ar bate clopotul într-una, de-ţi bubuie în ureche.</p>
                  <p rend="justify">S-a aflat de la cuvioşii monahi că acel fecioraş are numele Ionuţ, dar e mai cunoscut după poreclă. Comisului celui bătrân Manole Păr-Negru îi zice lumea şi Jder. Deci băiatului îi spune Jder cel mititel. Muierile au băgat îndată de samă că-i stângaci, şi au scos din asta semne şi vestiri pentru treburile lui de dragoste. Îl arată şi chipul să fie un pui vrednic de părintele său, care l-a făcut aşa de târziu. L-a făcut nu se ştie când şi cum, nu în casa lui ci, după feleşagul cucului, în cuib străin. După ce s-a ridicat la vârsta asta, l-a adus între ceilalţi feciori ai lui legiuiţi. Jder bătrânul zice că-i un fin din Ţara-de-jos, dar jupâneasa Ilisafta Jderoaia ştie adevărul şi zâmbeşte numai dintr-o lature a gurii. Altfel, Jderul cel mititel, plăcând tuturora, îi place şi ei.</p>
                  <p rend="justify">Jder cel mititel a venit la fratele lui mai mare cu numele Nicodim, monah în sfânta mănăstire Neamţu. Părintele Nicodim, bădiţa lui, i-a dat mâna să i-o sărute, l-a îmbrăţişat cu dragoste, ştiindu-l şi el cine este, şi acum ies amândoi la adunarea soborului mănăstirii.</p>
                  <p rend="justify">Deci alaiul măriei sale nu va să întârzie prea mult.</p>
                  <p rend="justify">În adunarea de lângă fântână, unde era norodul mai des, s-a ridicat cât era de nalt moş Nechifor Căliman, starostele vânătorilor de sub Cetate, şi a întrebat alene dacă vrea să cunoască cineva, dintre toţi cei de faţă, pentru care pricină vine măria sa Ştefan-Vodă la sfânta mănăstire Neamţu.</p>
                  <p rend="justify">Oamenii s-au bulucit aşa de tare în jurul lui, încât abia îşi puteau trage sufletul. Nechifor Căliman, starostele, era cunoscut om al lui Vodă. Fusese cunoscut slujitor şi al răposatului Bogdan-Vodă. Era un moşneag uscat şi dârz, cu mădularele răsucite din frânghii şi noduri. Avea semn domnesc la căciulă şi în mâna dreaptă toiag cu toporâşte. Când grăia, îşi cârnea oarecum nasul şi ochii într-o parte. Obrazu-i spânatic, păscut ca de gâşte, era încreţit şi boţit cruciş şi curmeziş. Avea ani peste şaptezeci, cu toate acestea părul îi era încă negru. Numai sprânceana stângă îi era cărunţită. Acolo avusese, într-o întâmplare veche, lovitură de fier.</p>
                  <p rend="justify">—  Dacă voiţi domniile voastre să cunoaşteţi de ce vine Vodă la hramul sfintei mănăstiri Neamţu, atuncea întoarceţi urechile cătră mine şi ascultaţi ce vă spun eu, grăi moş Căliman. Ptiu, drace! Dacă nu doriţi să aflaţi, nu vă spun.</p>
                  <p rend="justify">—  Spune, cinstite staroste, îl îndemnară numaidecât gospodarii. Dacă nu spui, ni se bolnăvesc nevestele.</p>
                  <p rend="justify">—  Ei, atunci să vă spun, oameni buni. Dar trebuie să încep mai de departe.</p>
                  <p rend="justify">—  Începe de departe, cinstite staroste, numai nu ne lăsa în asemenea arşiţă şi neştiinţă.</p>
                  <p rend="justify">—  Atunci, lume dragă, ascultă. Se chiamă că măria sa Ştefan-Vodă vine la această sfântă mănăstire Neamţu, în ziua hramului Înălţării, ca să găsească pe Nechifor Căliman. Ptiu, drace!</p>
                  <p rend="justify">Gospodarii începură a râde gros. Femeile începură a râde subţire.</p>
                  <p rend="justify">—  Ptiu, drace! Urmă starostele, cârnind spre stânga nasul şi uitându-se urât. Să ştiţi voi cu toţii că măria sa mi-a poruncit soroc de judecată aici, ca să-mi scoată dreptăţile mele împotriva celor care m-au prigonit. Am mai avut şi alte înfăţişări la scaunul măriei sale, la Suceava. Iar acuma măria sa mi-a trimes poruncă să mă aflu aici, în ziua Înălţării. Se chiamă că noi doi, eu şi măria sa, avem o prietinie veche, de la o nuntă care a fost acu şaisprezece ani într-un sat, Reuseni. Aţi auzit domniile voastre de acel sat?</p>
                  <p rend="justify">—  Am auzit.</p>
                  <p rend="justify">—  Ptiu, drace! Bine c-aţi auzit. Era atunci în domnie Bogdan-Vodă şi l-a fost poftit pe măria sa la o nuntă un boier al său cu numele Agapie Ciornohut. Acel Agapie Ciornohut îşi însura feciorul şi poftea să aibă nun pe măria sa Bogdan-Vodă. Deci în câşlegile de toamnă, după culesul viilor, s-a dus la acea nuntă măria sa. Iar eu, fiind tot staroste al vânătorilor domneşti, am încărcat pe samarele cailor opt căprioare şi am pus păstrăv din Ozana în douăzeci şi şapte de hârzoburi şi am silit, cu doi oameni ai mei, s-ajung fără de nici o întârziere la locul poruncit. Când am trecut Siretul, m-am întâlnit cu oşteni străini şi m-am mirat. M-au întrebat unde mă duc; le-am spus numaidecât; mi-au luat vânatul şi peştele şi m-au pus la popreală. M-am supus ca cel mai umilit dintre oameni. Mă gândesc: oare după ce umblă aceşti oşteni leşi, cărora le place vânat domnesc? Se duc tot în drumul meu. Şi la ce va fi cugetând aşa de mult şi de ce va fi grăind aşa de încet cu alţii acel cneaz subţiratic, cu obraz de ceară şi bărbuţă rară? Am ştiut mai pe urmă că acela-i Petru Aron-Vodă. Îndată ce m-au lăsat singur şi m-au lepădat dincolo de apa Siretului, într-un sat, cu străjer lângă mine, m-am întins la pământ ca să mor şi am cerut numaidecât popă, ca să-mi cetească moliftele. Cum a păşit slujitorul într-o lature, ca să cheme pe popă, eu m-am desfăcut de la pământ şi m-am ridicat în sus, m-am suit pe calul străjerului şi m-am dus cu mare grabă unde era treaba mea. Am tăiat de-a dreptul prin pădure. Când am ajuns la un pisc, de unde se vede satul, am găsit coconi tineri, iar între acei coconi tineri am aflat râzând fără de grijă pe acest Ştefan-Vodă pe care-l aşteptăm acum, să-mi facă mie dreptăţile. Măria sa Ştefan nu cunoştea nimic; venea cu soţii săi la nuntă. I-am spus repede ce aflasem şi l-am poftit să se teamă şi să se grăbească. Măria sa nu s-a temut, dar de grăbit s-a grăbit. Ptiu, drace! Când ajungem cătră sat, dăm de slujitori ai Domniei, fugăriţi de podgheaz. „L-au prins pe măria sa Bogdan-Vodă! Strigau. L-au supus în juvăţ şi l-au tăiat cu paloşul. Acuma caută şi pe Ştefan-Vodă!” Într-adevăr, s-auzea mare zvoană în sat prin întunecimea serii. Veneau cătră noi călăreţi cu făchii. Văd pe coconul domnesc că-şi scutură de pe el dulama şi zvârle în tină gugiumanul de sobol; apucă sabia şi-şi îndeamnă soţii. Ptiu, drace! Asta nu-i treabă bună, măria ta. Se chiamă că Ciornohut l-a vândut pe măria sa Bogdan-Vodă celui cu bărbuţă şi cu obraz de ceară. Şi dacă l-a vândut pe măria sa Bogdan-Vodă, te duci şi măria ta la juvăţ şi la sabie. Aşa că mai bine s-apuc calul de frâu, să-l întorc după al meu în loc, să ne năpustim în pădure, să duc pe coconul stăpânului meu unde nu-i primejdie, aşteptând să se facă pe urmă voia lui Dumnezeu. Aşa fac, oameni buni, precum spun; şi acel cocon mărunt la stat se zbate şi crâşcă; însă eu nu-l lăs; iar el mă păleşte cu straja sabiei în cap; eu închid ochii şi-l strâng mai tare lângă mine; el mă bate peste frunte şi la tâmpla stângă, de m-a sângerat şi mi-a rămas până acuma acest semn care se vede în sprânceană; atuncea am văzut că ciolanul bătrân înfruntă mai bine năcazul. Aşa că m-am dus cu măria sa în pribegie şi nu m-am întors decât atunci când a venit ceasul şi Dumnezeu l-a adus în scaunul părintelui său. Atuncea m-am dus şi eu la locul meu şi m-am aşezat staroste. Am găsit feciorii în bună stare şi m-am bucurat; mi-am găsit nevasta mai grasă şi m-am bucurat iarăşi; mi-am găsit ocina părintească luată de alţii şi m-am bucurat mai puţin; nevasta zice: asta-i voia lui Dumnezeu. În schimb am găsit spor un prunc străin.</p>
                  <p rend="justify">—  Acesta-i tot de la Dumnezeu? Întreb eu.</p>
                  <p rend="justify">—  Tot de la Dumnezeu, răspunde muierea. De-atuncea mă judec pentru ocină. Măria sa Ştefan-Vodă mi-a pus sorocul cel din urmă astăzi. Ptiu, drace!</p>
                  <p rend="justify">O  nevastă de la Dăvideni, mai trupeşă şi cu gura mai îndrăzneaţă, puse fără întârziere o întrebare bătrânului Căliman:</p>
                  <p rend="justify">—  Mă rog dumitale, staroste, milostiveşte-te de ne spune ce-ai făcut când ai aflat la casa dumitale asemenea lipsă şi asemenea spor?</p>
                  <p rend="justify">Nechifor Căliman cârni cătră ea nasul şi ochii şi o văzu împungând cu cotul în tovarăşul ei de alături.</p>
                  <p rend="justify">—  Femeie, grăi el închizând o pleoapă şi strângându-şi obrazul şi gura în aceeaşi parte; după cât te arată înfăţişarea, ţii rateş la un drum mare.</p>
                  <p rend="justify">—  Aşa este, se sumuţă nevasta.</p>
                  <p rend="justify">—  Şi omul cel de-alături e cumătrul dumnitale?</p>
                  <p rend="justify">—  Îhî.</p>
                  <p rend="justify">—  Iar soţul dumnitale a rămas să păzească rateşul?</p>
                  <p rend="justify">—  Adevărat este.</p>
                  <p rend="justify">—  Ptiu, drace! Am să-ţi răspund cu bunăvoie la ce mă întrebi, numai nu înţeleg de ce se veselesc aşa aceşti cinstiţi gospodari şi aceste cinstite gospodine. Acuma, dacă v-aţi liniştit, vă spun. Precum băgaţi de samă, a stat şi clopotul. Mult nu mai este şi are să se vestească sosirea măriei sale; atuncea au să se ostenească toţi clopotarii la toate clopotele şi aici, şi la Sfântu-Ion, şi la Vovidenie, ca s-audă sfinţii din cerul dintâi şi să deie veste mai sus: Iaca, se duce măria sa Ştefan-Vodă la Neamţu, ş-acolo întâi şi întâi are să tindă dreapta sa cu buzduganul pentru o pricină veche de doisprezece ani a lui Nechifor Căliman. Aşa că eu, oameni buni, când am văzut că ocina mea s-a înjumătăţit şi mai ales că via de la Băiceni mi-a luat-o Ciopei părcălab, n-am mai stat mult la casa mea din Vânători. Ptiu, drace! N-am mai stat decât un an, am încălicat şi m-am întors la măria sa la Suceava. Trecuse săptămâna luminată. M-am înfăţişat de Duminica Tomei. Cetatea, cu oşteni pe zid. Nu intră cine pofteşte; la poartă nu-i vraişte ca înainte vreme. Îmi pune straja suliţa în piept.</p>
                  <p rend="justify">—  Nu-i voie!</p>
                  <p rend="justify">—  Cum nu-i voie? Eu sunt Nechifor Căliman, prietinul măriei sale.</p>
                  <p rend="justify">—  Trage-te înapoi doi paşi, porunceşte straja, şi aşteaptă!</p>
                  <p rend="justify">M-am întristat eu atunci şi m-am gândit: Ptiu, drace! Şi prietiniile sunt schimbătoare, ca şi domniile Moldovei. Avea dreptate înalt prea sfinţitul Teoctist, când a ieşit la Direptate să pomăzuiască pe Vodă Ştefan. Ofta şi se tânguia că în ţara asta umblă domniile cu anii şi chiar cu lunile. Şi de-atâta ce unge domni, unii după alţii, a făcut scurtă la mâna dreaptă. Iată a uns şi pe feciorul lui Bogdan-Vodă de sfintele Paşti. Oare cui vine rândul la Crăciun?</p>
                  <p rend="justify">Alei, săracă ţară! Dac-a umbla şi acest Ştefan-Vodă cu nunţile, au să-l prindă şi pe el. Însă eu îl ştiu înţelept şi cumpănit. Văd că şi-a pus strajă tare; nu nunteşte, ci îşi tocmeşte oastea. Dar dacă cumva căta-va în coarne boierilor celor mari, cum au făcut toţi feciorii lui Alexandru-Vodă Bătrânul? În ţara asta a Moldovei poruncesc boierii cei mari şi Vodă-i trecător, de aceea ofta prea sfinţitul Teoctist.</p>
                  <p rend="justify">Văd că sosesc boieri călări, cu slujitori. Straja apleacă suliţa. Începe să fie rânduială, zic eu în sinea mea şi mă bucur. Atuncea tot am nădejde de dreptate.</p>
                  <p rend="justify">Cum stăm, sună trâmbiţile. Boierii se dau în laturi. Măria sa iese calare, cu oşteni după el: Ne închinăm cu toţii. Apoi eu mă pun în genunchi şi-mi plec fruntea.</p>
                  <p rend="justify">Vodă s-a oprit. Îi aud glasul şi-mi tresare inima.</p>
                  <p rend="justify">—  Ridică ochii, staroste Căliman, îmi porunceşte măria sa. Înţeleg că ai venit la mila Domnului tău pentru o durere pe care o ai. De astăzi înainte am să-ţi dau semn, ca să ai intrare slobodă la Cetatea domniei mele. Vorbeşte.</p>
                  <p rend="justify">—  Luminate Doamne, grăiesc eu cu îndrăzneală, jaloba mea poate va găsi cândva ascultare la sfatul domnesc, unde Vodă şi cu boierii săi pun ţara la cale. Dar eu mai întâi şi mai întâi am venit să mă jăluiesc unui prietin al meu mai tânăr decât mine.</p>
                  <p rend="justify">—  Pas în Cetate şi-l aşteaptă acolo! A poruncit măria sa.</p>
                  <p rend="justify">Am văzut în jurul lui Vodă panţiri cu coif şi cu platoşă. Când am intrat între ziduri, am cunoscut iarăşi oşteni buni, cu straşnică rânduială.</p>
                  <p rend="justify">Prietinul nostru se poartă bine, zic eu în sinea mea.</p>
                  <p rend="justify">Vin aprozi şi mă poftesc într-o chilie.</p>
                  <p rend="justify">—  Avem poruncă de la măria sa să te ospătăm, mă lămureşte unul din ei. Ai s-aştepţi dumneata aici, staroste Căliman, până la vremea amiezii, căci măria sa are treabă în târg la Suceava cu neguţătorii lioveni. Le face rânduială vămilor. După ce isprăveşte cu neguţătorii lioveni, intră iar în Cetate şi primeşte soli şi cărţi de la Varşava. Măria sa Vodă Ştefan a poruncit boierilor leşi să-i sloboadă în mână pe Vodă Petru Aron, ucigaşul părintelui măriei sale.</p>
                  <p rend="justify">—  A poruncit măria sa asta? Mă mir eu.</p>
                  <p rend="justify">—  A poruncit măria sa asta.</p>
                  <p rend="justify">Ptiu, drace! Mă bucur eu în sinea mea. Prietinul nostru Ştefan-Vodă lucrează pentru hodina braţului prea sfinţitului Teoctist.</p>
                  <p rend="justify">N-am aşteptat mai mult decât a fost hotărât măria sa. La amiază au sunat iar trâmbiţile. Au scânteiat din coifuri şi platoşe panţirii. S-a făcut tăcere, încât m-a cuprins o sfială. Au zuruit în gang numai pintenii măriei sale. I-am auzit glasul. Domniile voastre nu-l cunoaşteţi acel glas. Eu îl auzisem mult în pribegie. Măria sa are glas blând; dar vă sfătuiesc să nu vă încredeţi în acea blândeţă.</p>
                  <p rend="justify">—  Să-mi aduceţi pe starostele Nechifor Căliman, a poruncit măria sa.</p>
                  <p rend="justify">M-am înfăţişat. El s-a uitat lung la mine şi a zâmbit. Eram singuri.</p>
                  <p rend="justify">—  Spune, uncheşule, a poruncit măria sa.</p>
                  <p rend="justify">I-am spus. Măria sa a ascultat şi m-a bătut pe umăr.</p>
                  <p rend="justify">—  Staroste Căliman, a grăit măria sa, te poftesc să-mi dai răgaz până ce voi isprăvi războiul meu. După aceea, a veni la rând judecata pricinii tale.</p>
                  <p rend="justify">Eu am tăcut, mirându-mă. În ţară-i pace, judecăţile pot începe.</p>
                  <p rend="justify">—  Războiul meu, staroste Căliman, a grăit iar Vodă zâmbind cătră mine şi privindu-mă aprig, să ştii că îl am cu această ţară fără rânduială. În ţara asta a Moldovei, staroste Căliman, umblă neorânduielile ca vânturile. Am găsit în ţara asta, staroste Căliman, şi mulţi stăpâni. Nu trebuie să fie decât unul. Aşa că eu bat război cu acei stăpâni care ţi-au răpit ocina ta. În ţara asta trebuie să fie rânduială în toate târgurile şi satele şi linişte pe toate căile neguţătorilor. Deci îngăduie-mi să bat acest război, staroste Căliman.</p>
                  <p rend="justify">—  Îngădui, măria ta.</p>
                  <p rend="justify">—  Mulţămesc, staroste Căliman. Iar până atunci, binevoieşte a primi o moară pe Pârăul Alb şi două pogoane folosinţă din via domnească de la Cotnari, iar din Braniştea domnească de pe Ozana, pământ cât îţi lipseşte.</p>
                  <p rend="justify">Aşa că, după acest cuvânt, am aşteptat. M-am dus acasă ş-am stat. Iar măria sa a bătut acel război. Atuncea a început să se judece şi pricina mea. A mai trecut o vreme şi a fost război la Hotin. După ce a luat măria sa cetatea Hotinului din mâna leşilor, a mai fost o înfăţişare, la scaunul Sucevei. După aceea a fost război la Chilia. După ce a luat măria sa cetatea Chiliei, a fost alt soroc de judecată. A mai trecut vreme şi a bătut măria sa război cu Craiul unguresc. După ce l-a detunat măria sa, precum se ştie, pe Craiul unguresc, iarăşi a fost înfăţişare. Pe urmă s-a mai întâmplat şi repezuşul de anul trecut în Secuime, când a prins măria sa pe Petru Aron-Vodă şi l-a judecat, după legea talionului, pentru fapta de la Reuseni. Deci vine izbăvire şi pentru jaloba mea; am să rămân pe dumnealui Ciopei părcălab. Are să se mai plece un nas dintre cele semeţe.</p>
                  <p rend="justify">—  Dar cu sporul cum rămâne, cinstite staroste? Întrebă neînduplecată crâşmăriţa, împungând iarăşi cu cotul pe cumătrul ei.</p>
                  <p rend="justify">—  Ptiu, drace! Care spor, cumătră?</p>
                  <p rend="justify">—  Cu sporul carele ţi-a venit de la Dumnezeu. Ai găsit acasă un prunc într-adaos.</p>
                  <p rend="justify">—  Aşa este. Am găsit un prunc care nu era al meu. Pe domniile voastre, cei care zâmbiţi numai într-un dinte, tare vă rog să vă plecaţi la pomenirea răposatei mele soţii Varvara. Ţinând în braţe acel prunc şi făcându-mi-l dar, dumneaei mi-a spus aşa: „Soţul meu, iată acest prunc de pripas, pe care mi l-a adus o cuvioasă monahie. E un prunc din Ţara-de-Jos, a zis monahia, tocmai de la apa Nistrului; şi sora mea, mama lui, a murit de puţină vreme. Înainte de moarte mi-a spus cu cine a avut ea acel copil din flori. Când va fi copilul mare şi s-a putea, a adăogit ea, du-l părintelui său, să-l cunoască şi să-l iubească, după dragostea pe care a avut-o pentru mama lui.” Când a venit, oameni buni, vremea, am făcut aşa. Am dat tatălui său pruncul. L-aţi văzut mai nainte, îmbrăcat cu contăş albastru. Se ducea la soborul stăreţiei, cu fratele său părintele Nicodim.</p>
                  <p rend="justify">Ptiu, drace!</p>
                  <p rend="justify">După acest cuvânt al starostelui Căliman, văzduhul primăverii s-a umplut deodată de freamătul clopotelor. Mulţimea s-a mişcat ca valurile. Se auzeau chemări şi îndemnuri: urmă apoi o izbucnire de chiote. De pe zidurile mănăstirii, oameni de rând şi monahi făceau semne. Clopotarii de asemenea năboiseră la una din firidele turnului, scoţând cătră valea Nemţişorului un strugure de capete. În ogrăzile chiliilor, cărăuşii se suiseră pe draghinile căruţelor lungindu-şi gâturile într-aceeaşi parte, spre poienile de dincolo de valea Nemţişorului. Printre copaci rari, printre molizi, pe sub cireşi singuratici înfloriţi, se arătaseră oşteni călări cu straie colorate. Se mişcau prin puzderia de soare, micşoraţi de depărtare.</p>
                  <p rend="justify">Deci Domnia venea dinspre Râşca. Învolburându-se, norodul se urni spre hudiţi, ca să iasă la Nemţişor, întru întâmpinarea alaiului. Atunci se iviră din laturea mănăstirii răzăşi călări, cu căpitan domnesc, poprind năvala mulţimii. Un crainic îşi ridică în suliţă cuşma, poftind să deie vestire.</p>
                  <p rend="justify">Mişcarea conteni. Crainicul se sui cu repeziciune deasupra şelei, stând în picioare pe cal şi slobozi porunca:</p>
                  <p rend="justify">—  Măria sa pofteşte să-l aşteptaţi aici: să-i ţineţi calea deschisă, ca să poată intra la sfânta icoană făcătoare de minuni.</p>
                  <p rend="justify">Ca să fie mai bine urmat asemenea îndemn, răzăşii lăsară să cadă suliţile între urechile cailor. Călăreţii din poienile de sus coborâră cu grăbire. Curând lefegii nemţi cu căpitanii lor străpunseră hudiţile. Alţii ocoliră cetăţuia mănăstirii, luând drumul cel mare spre cetate. Alţii pe muntele dimpotrivă, suind la Pocrov.</p>
                  <p rend="justify">După rânduială domnească, căpitanii apucau ţiitorile, ca să fie cheile acelui loc de popas în mâna străjilor măriei sale.</p>
                  <p rend="justify">A  trecut vremea nunţilor boiereşti, unde se prind domnii cu arcanul, gândea el în sine, luând aminte la toate, cinstitul staroste Căliman.</p>
                  <p rend="justify">Căpitanul al treilea, cu aprod cu prapur, intră cu două sute de panţiri pe hudiţă; mişcând domol caii, oştenii măriei sale îşi lărgiră loc în medean. Atunci soborul ieşi pe poarta cetăţuii, având pe prea sfinţitul vlădică Iosif în frunte, în odăjdii. La dreapta şi la stânga prea sfinţiei sale, păşea câte un ierodiacon cu făclie. Al treilea diacon purta sfânta Evanghelie legată în argint, umblând înaintea vlădicăi. După soborul cuvioşilor monahi, urmau boieri ai ţinutului şi slujitori domneşti.</p>
                  <p rend="justify">Clopotele porniră cu mai mare zvon când, în aceleaşi poieni, cu molizi şi cireşi înfloriţi, se arătă alaiul cel mare. Cei de pe ziduri şi din turn cunoscură, în acea depărtare, numai calul alb al măriei sale şi numai fulgerarea gugiumanului său împodobit cu pietre de olmaz.</p>
               </div>
               <div type="div3" rend="P11">
                  <head>Capitolul II.</head>
                  <subtitle>Aici se arată un Voievod mare şi un Jder mititel.</subtitle>
                  <p rend="justify">Cuviosul ieromonah Nicodim, fost în lumea profană fecior al comisului Manole Păr-Negru de la Timiş, era o fiinţă care-şi căuta înţelepciunea întru mâhnire şi cărţile sfinte. Voia să uite, deşi nu putea, că lumea-i spusese cândva „al doilea Jder”. Avea şi el într-adevăr pe obraz, sub coada pleoapei stângi, acel semn oval, cât ai pune degetul cel mare, împodobit cu păr de coloarea jivinei a cărei poreclă o purta comisul şi, după el, toţi feciorii doamnei sale în număr de cinci.</p>
                  <p rend="justify">Întâi fuseseră patru feciori, dar, de vreo şapte ani, se adăogise şi al cincilea. La început, când sosise la Timiş, între comisul Manole şi starostele Nichifor Căliman, acel băieţandru subţiratic, străin şi orfan, nimeni nu bănuia că el ar fi fiind mezinul celor patru. Numai după trei ani, jupâneasa Ilisafta comisoaia, care era ageră muiere, începu a se uita cu mare luare-aminte la acel fecioraş şăgalnic, până ce descoperi că, în coada ochiului lui stâng, îi naşte pata de Jder. Întâi a fost o întunecare a pieliţii, după aceea s-a zămislit perişor în semnul ştiut domniei sale, întocmai ca la feciorii săi, cât ai pune degetul cel mare. Atuncea s-a spăimântat foarte jupâneasa Ilisafta, numărându-şi pe degete naşterile cunoscute; pe urmă i-a fost mai drag acel prunc săriman, strângând partea cu jder la sânul său. Avea un sân larg dumneaei şi un trup bine împlinit, care fusese frumuseţă în Ţara-de-Sus; şi o privire tare sub sprâncene negre, şi un glas îmbielşugat, care săgeta ades, însă nu cu răutate. Măicuţa acestui prunc, îşi zicea dumneaei, aşa ca să audă şi alţii, a fost mai tânără decât mine şi cu mult mai frumoasă, ca să descalice comisul la poarta ei, când dumnealui era în pribegie în Ţara-de-Jos. Dumnezeu i-a pus semn şi l-a trimes tot la mine, ca să-i ţin loc celei care s-a prăpădit, cine va fi fost şi unde va fi fost – asta-i o taină pe care nu poate s-o ştie nimeni, poate nici comisul.</p>
                  <p rend="justify">Când intrase mezinul la Timiş, tocmai se întâmpla să-l tundă pe Nicoară la Neamţu şi să-l binecuvânteze prea sfinţitul Iosif în tagma monahicească, punându-i nume nou Nicodim. Aşa că şi asta părea o rânduială a înţelepciunii Celui mai presus de noi: că Dumnezeu a primit pe feciorul al doilea al casei comisului, însă a adaos îndată pe mezin. Deci fratele său părintele Nicodim îl cunoscuse cel mai puţin pe Ionuţ Păr-Negru. Din pricina asta monahul era bucuros să vadă din când în când pe acest „trimes”.</p>
                  <p rend="justify">Cum îi intra în chilie lumina acelui obraz tinerel, se bucura ridicându-se de la masa lui de pe târfăloagele cele vechi picurate cu ceară, cuprindea pe copil de după umeri şi-l săruta în creştetul capului, simţind în nări mireasmă de flori de câmp. Îi plăcea după aceea să-l asculte vorbind. Îi da din când în când învăţătură, spunându-i câteva vorbe înţelepte, la care mezinul râdea. N-avea de unde-l prinde şi ce-i face. Era fluture, flacără, schimbător ca un pui de demon.</p>
                  <p rend="justify">Nu era frumos; avea nas cam mare, ca şi tatăl său Jderul cel bătrân. Avea înclinare spre deşertăciune şi strai frumos. „Parcă n-are cui sămăna? Întreba comisoaia înălţându-şi ochii la sfintele icoane. Aşchia nu sare departe de trunchi.”</p>
                  <p rend="justify">Era fără linişte; îi plăceau toate zburdăciunile. Învăţase cu uşurinţă, de mititel, meşteşugurile vânatului la starostele Căliman; iar acuma era nedespărţit de fratele său cel mare Simion, între caii de la herghelia domnească. Îndrăznea să încalece harmăsarii cei mai nărăvaşi.</p>
                  <p rend="justify">Vorbeau încă, părintele Nicodim şi Jderul cel mititel, când coborau de sub pădurea din asfinţit, de la chilie, ca să intre la adunarea soborului şi dregătorilor ţinutului, în cetăţuie. Clopotele dădeau slavă din când în când şi aveau şi răstimpuri de alinare.</p>
                  <p rend="justify">—  L-am văzut pe măria sa acu trei ani, îşi aducea aminte Ionuţ. M-a mângâiat pe obraz şi plete. Are la mână un inel cu pecete mare. N-am îndrăznit să mă uit la măria sa, dar acuma am să îndrăznesc.</p>
                  <p rend="justify">—  Ţi-a fost frică? Întrebă monahul, zâmbind.</p>
                  <p rend="justify">—  Da. Aşa mi-a mai fost mie frică odată când mi s-a făcut inima numai cât o scânteuţă. Dar atuncea eram mititel.</p>
                  <p rend="justify">—  Când a fost asta?</p>
                  <p rend="justify">—  Asta, bădiţă Nicoară, a fost…</p>
                  <p rend="justify">—  Când trecem prin norod, nu-mi spune Nicoară.</p>
                  <p rend="justify">—  Asta, părinte Nicodim (lasă-mă să-ţi spun încetişor „bădiţă Nicoară”), asta, părinte Nicodim, mi s-a întâmplat mie când aveam numai cinci ani şi mergeam cu moş Căliman starostele, ca să prindem iepuri. Are moş Căliman starostele un meşteşug de zvârle o scurtătură de băţ de corn încârligată la capăt, încât păleşte iepurele de la douăzeci de paşi. Cum i-l scoală cânii, cum l-a şi lovit. Prinde iepurele şi cu ogari; dar mie îmi place mai mult când azvârle scurtătura de corn. Pe urmă se suia calare, mă lua pe botul şelei dinainte, şi ne înturnam acasă. Mătuşa Varvara ieşea în prag. Acuma într-un rând, după ce ajungem noi acasă, mătuşa Varvara n-are pe cine trimete la moară ca să deie de veste morarului, s-aducă făină pentru colaci. „Moara-i aproape; se vede din prag; du-te tu, Ionuţ, şi dă poruncă morarului.” Eu mă duc pe cărare; ajung la moară şi iese în prag morarul cu părul buhos şi nu mă sfiesc de el; îi spun ce aveam de spus; după aceea încep să cotilesc încolo şi încoace, până ce ajung în dosul morii şi acolo, în dosul morii, văd că întoarce capul şi se uită la mine un iepure de o sută de ani. Atuncea m-am spăriat şi am ţipat. Am fugit acasă şi am spus mătuşii Varvara întâmplarea.</p>
                  <p rend="justify">—  Care iepure de o sută de ani?</p>
                  <p rend="justify">—  Era măgăruşul morarului, zâmbi, fecioraşul. Am să-ţi mai spun eu, bădiţă Nicoară şi părinte Nicodim, şi altele câte mi s-au întâmplat mie de când sunt eu pe lume. Acuma vine Vodă şi n-avem vreme.</p>
                  <p rend="justify">—  Ascultă, Ionuţ, de ce ai cotit pe cărarea asta şi n-ai dat de-a dreptul printre oameni?</p>
                  <p rend="justify">—  Am apucat pe altă cărare? Nici n-am băgat de seamă.</p>
                  <p rend="justify">—  Ascultă, băietule, nu-ţi spurca limba cu neadevăruri.</p>
                  <p rend="justify">—  Care neadevăruri, bădiţă Nicoară?</p>
                  <p rend="justify">—  De ce-ai ocolit pe staroste?</p>
                  <p rend="justify">—  Care staroste, bădiţă Nicoară şi părinte Nicodim?</p>
                  <p rend="justify">—  Nu te alinta aşa ca o muieruşcă. Nu ştii care staroste?</p>
                  <p rend="justify">—  Ba ştiu, bădiţă.</p>
                  <p rend="justify">—  Atuncea de ce-l ocoleşti în chip viclean? Ţi-i ruşine de el pentru că-i un om dintr-o stare de jos şi tu acuma eşti fecioraş de boier?</p>
                  <p rend="justify">—  Nu-i asta, părinte Nicodim. Dar are un nărav, când mă vede. Odată începe: „He-he! Ce mai faci, mânzule?” Acuma mi-i ruşine să-mi zică mânz – într-o adunare ca asta şi mai ales între femei.</p>
                  <p rend="justify">Călugărul îşi întoarse în dreapta obrazul cu barbă bălaie, ca să-şi ascundă zâmbetul. Mezinul se tângui:</p>
                  <p rend="justify">—  Ştiu, părinte Nicodim, că am păcate şi sunt nevrednic de fraţii mei. Părintele nostru comisul în fiecare zi se fuduleşte cu domniile voastre. Numai se ridică şi-şi desface pieptul: Am eu nişte feciori! Zice. Vorbeşte de dumneavoastră. La mine se uită aşa ca la o gâză.</p>
                  <p rend="justify">—  N-are încredere în tine. Eşti încă prunc.</p>
                  <p rend="justify">—  Cu toate acestea muţa se sparie c-am să-mi iau zborul de subt aripa ei.</p>
                  <p rend="justify">—  Care muţă?</p>
                  <p rend="justify">—  Aşa-i: cuvioşia ta nu mai ai tată şi mamă; eşti desfăcut de ale lumii. Muţa e dumneaei comisoaia Ilisafta Jderoaia. Când mă întorceam de la ceair şi o căutam din odaie în odaie şi o găseam la urmă în cuhne, scoţând pânea din cuptor, dumneaei avea obiceiul să-mi deie o pupăză cu ochi de cernuşcă. Uneori, când o găseam cu aluatul în covată, mă împingea afară cu cociorva. Acuma se ploconeşte în faţa mea şi se minunează că-mi creşte mustaţa; de unde eu înţeleg că nu mai sunt prunc. Bag de samă că ţigăncuşele fug de mine.</p>
                  <p rend="justify">—  Ai băgat de samă asta?</p>
                  <p rend="justify">—  Da. Am spus şi comisului. El râde. Zice că mă fudulesc. A pus pe acele ţigăncuşe, care slujesc la iatacul muţei, să-mi coase o năframă. „Ca să-ţi ştergi cu ea caşul de la plisc”, zice dumnealui. Aşa că vezi, cuvioşia ta, câte năcazuri am eu. Cum să mă opresc ca să-mi spuie starostele Căliman: „He-he! Ce mai faci, mânzule?”</p>
                  <p rend="justify">Fecioraşul oftă; apoi se lumină la faţă numaidecât.</p>
                  <p rend="justify">Oştenii se rânduiau zid la dreapta şi la stânga; cinstita adunare a locului, cu prea sfinţitul în frunte, trecea la apa Nemţişorului. Se alătură şi el, cu monahul, între dregători. Omenirea adunată îşi încremenise talazurile sub soarele puternic al ceasului al treilea al dimineţii.</p>
                  <p rend="justify">Sunară trâmbiţi.</p>
                  <p rend="justify">În prund, în dreptul sfintei mănăstiri, era un loc unde apa Nemţişorului fugea pe dedesubt. La acea trecătoare prea sfinţitul Iosif se opri, ca să primească alaiul măriei sale.</p>
                  <p rend="justify">Călăreţii îşi struniră caii, scânteind din coifuri şi platoşe. Măria sa privi o clipă împrejurimile. Copiii de casă grăbiră să coboare, ca să-i apuce frâiele şi scările. Când descălecă Domnul, într-o singură mişcare călăreţii puseră piciorul la pământ. Alexăndrel-Voievod, feciorul bălan al Domniei, sări de-a dreptul din şa. Purta, ca şi părintele său, brocart de Veneţia, gugiuman de samur şi marochinuri. Trei boieri dintre cei mari, care însoţeau pe stăpân, adică portarul Sucevii, Bodea, Toma logofătul şi Iuga postelnicul, îşi lăsară caii în mâna slujitorilor şi grăbiră la trecătoarea pârăului.</p>
                  <p rend="justify">Cântăreţii soborului începeau, cu glasuri destul de aspre, axion pentru slava măriei sale: „Cade-se să te fericim…”</p>
                  <p rend="justify">Vodă Ştefan, călcând atunci în al patruzecilea an al vârstei, avea obrazul ars proaspăt de vântul de primăvară. Se purta ras, cu mustaţa uşor cărunţită. Avea o puternică strângere a buzelor şi o privire verde tăioasă. Deşi scund de statură, cei dinaintea sa, opriţi la zece paşi, păreau că se uită la el de jos în sus.</p>
                  <p rend="justify">Pe când suna încă axionul, vlădica Iosif înaintă, cadelniţând între făcliile diaconilor, apoi, primind sfântă Evanghelie de la cei care i-o purtau, o înfăţişă măriei sale ca să-i sărute icoanele de smalţ, aşezate în chip de cruce.</p>
                  <p rend="justify">Vodă făcu semnul creştinesc şi sărută Evanghelia, apoi îndemnă printr-un semn mic, din ochi, pe coconul său să săvârşească acelaşi lucru. Poporul şi dregătorii se aplecară adânc în faţa slăvitei feţe a măriei sale. Prea sfinţitul sărută mâna cu pecetea de aur; Vodă îşi împlini aceeaşi datorie cătră bătrânul stareţ. Îndată medelnicerul sfântului lăcaş păşi înainte, înfăţişând pânea şi sarea. Domnul frânse o viţă a colacului. Abia o atinse de buze şi se puse în mişcare cu pas viu. Prundul începu să sune de paşii cailor. Cum prea sfinţitul Iosif umbla greu în odăjdii, Vodă se opri zâmbind o clipă, şi porni iar mai domol, alături de călugăr.</p>
                  <p rend="justify">Vlădica are barbă învierşunată şi trup încalat, se gândea Jderul cel mititel, râzând în soare şi iscodind cu ochii toate. Ar vrea să grăiască, dar gâfâie şi nu poate. Întoarce ochi deznădăjduiţi cătră măria sa. L-ar ruga să păşească şi mai încet. A băgat de samă şi Alexăndrel-Vodă asta şi, ca un dezmierdat ce este, îşi îngăduie să zâmbească, înturnând fruntea şi privind soarele şi împrejurimile. A dat cu ochii de Jder cel mititel, care râde fără de sfială. Şi-au legat o clipă privirile. Ionuţ înţelege că Săndrel îşi aminteşte de el. „Îi pare bine, îşi urmează el gândurile. Suntem de o vârstă. Am să-i arăt eu meşteşugurile mele vânătoreşti.”</p>
                  <p rend="justify">Cu mişcare domoală, alaiul domnesc ajunse la porţile sfintei cetăţui. Acolo Vodă se opri, c-o uşoară mişcare de nerăbdare, pipăindu-şi locul sabiei la coapsa stângă şi jungherul cu mănunchi de fildeş din dreapta cingătoarei. Spătarul al treilea Chiriac Sturza, care purta spata măriei sale, înaintă grabnic, înfăţişându-i-o. Era o spată dreaptă, cu strajă înflorită cu rubinuri, în chip de cruce.</p>
                  <p rend="justify">—  Prea sfinţite, grăi Domnul apropiindu-se de vlădica Iosif; intră prea sfinţia ta cu clerul în biserică, până ce eu mă voi arăta norodului. Vin şi eu îndată după asta, pentru cele de cuviinţă.</p>
                  <p rend="justify">Fără a aştepta răspuns, măria sa făcu semn cătră paicii care purtau de dârlogi caii. Înălţându-se în şa, Domnul primi spata în mâna dreaptă, ridicând-o o clipă asupra poporului îngenunchiat şi tăcut. Şiragurile dintâi păreau a nu cuteza să ridice frunţile cătră strălucitul chip al Domniei. După năravurile viclene ale moldovenilor, însă, toţi se sileau să-l vadă pe furiş, strâmbându-şi grumazurile.</p>
                  <p rend="justify">Domnul îndemnă din zăbală calul alb, purtându-l câţiva paşi. Privi mulţimea îmbulzită şi supusă, în medean, până cătră bolniţă şi la intrările tuturor hudiţilor. Erau mai mult de douăzeci de mii. Clopotele conteniră; vibrările mai plutiră un timp peste tăcere.</p>
                  <p rend="justify">—  Să se ridice norodul, porunci măria sa, ca să privească pe Domnul său şi pe fiul nostru Alexandru-Vodă.</p>
                  <p rend="justify">Oştenii descălecaţi, care stăpâneau îmbulzelile, repetară porunca; un murmur scurt se împrăştie în mişcări neregulate de vârtej; poporul se sui în sus c-o mişcare de val. Bărbaţii îşi scuturară îndărăt pletele, femeile îşi potriviră ştergarele. Câteva neveste ţipară de sfială, văzând pe Vodă în asemenea înălţime şi săgetări de lumină.</p>
                  <p rend="justify">—  Noroadelor şi creştinilor, zise iarăşi stăpânitorul, înălţând din nou până lângă tâmpla sa dreaptă straja cu rubine a spatei; cunoaşteţi semnul Domniei mele carele se arată pentru legea lui Hristos Dumnezeu şi pentru rânduiala acestui pământ al Domniei mele. Poftesc tuturor bine şi bielşug; să ştie şi cei de jos că judeţul nostru nu se va clăti niciodinioară din cumpăna dreaptă poruncită nouă de Cel care stă deasupra vieţii şi a morţii.</p>
                  <p rend="justify">Îmbulzelile apropiate ascultau cu uimire şi înfricoşare aceste vorbe, trecându-le îndărăt în pâraie de murmure. Trei ţipete înfricoşate izbucniră dintr-o dată; în acel loc, mulţimea se zvârcoli grăbit. Erau ţipete de femeie. Se dădu îndată lămurire măriei sale că, de mare sfială, în acea clipă o muiere a slobozit din măruntaiele ei un prunc.</p>
                  <p rend="justify">Vodă zâmbi.</p>
                  <p rend="justify">—  De unde e acea muiere?</p>
                  <p rend="justify">Oamenii se feriră, lăsând pârtie până acolo. Babe cu conci înalt şi cu ştergare o ocroteau; una din ele ridică în soare pruncul înfăşurat în broboadele maicei lui. Alexandru-Vodă râse, auzindu-i orăcăitul. Ştefan-Vodă privi pe coconul său cu asprime, însă numai o clipă, căci se întoarse iarăşi zâmbind, spre norod, aşteptând răspuns.</p>
                  <p rend="justify">—  E de la Drăguşeni, măria ta, dădu lămurire un bătrân nalt şi ciolănos, făcându-şi loc cu coatele.</p>
                  <p rend="justify">Vodă, aplecându-şi ochii spre el, îl cunoscu numaidecât.</p>
                  <p rend="justify">—  Îţi mulţămesc de răspuns, staroste Căliman. Văd că ai venit să-ţi cunoşti dreptatea.</p>
                  <p rend="justify">—  Am venit la porunca stăpânului nostru, se fuduli cu multă umilinţă Nechifor Căliman, băgând de samă la uimirea celor din juru-i.</p>
                  <p rend="justify">—  Ai făcut bine, staroste. Mai dă-mi o lămurire. După ţipet nu pot cunoaşte dacă e prunc ori fată.</p>
                  <p rend="justify">—  E flăcău, măria ta.</p>
                  <p rend="justify">—  Atunci să fie finul nostru şi numele lui să fie Înălţare, după sfânta zi de azi. Să mi-l înfăţişezi, staroste, la patruzeci de zile, cu tot cu mama lui şi cu omul ei. Şi pe acest prunc cu numele Înălţare ţi-l hărăzesc învăţăcel, să-l faci vânător domnesc.</p>
                  <p rend="justify">—  Am ascultat porunca, măria ta, şi am s-o plinesc întocmai. Iar până atunci, Doamne al nostru, să ne dai voie să cinstim cumătria, închinând din fedeleşurile pe care le avem cu noi întru slava măriei tale.</p>
                  <p rend="justify">—  Staroste Căliman, porunci Vodă; întâi îngăduiţi să iasă Domnul vostru din biserică; după aceea aşteptaţi dreptăţile; la urmă aveţi şi învoirea paharelor. Spune-mi dacă te mai poţi purta cu vrednicie în slujba pe care o ai.</p>
                  <p rend="justify">—  Mulţămesc lui Dumnezeu şi măriei tale, răspunse bătrânul. Ne purtăm bine; de ce să spunem că nu, dacă se chiamă că ne purtăm bine? Văzând că ni se apropie vremea, ne-am învăţat feciorii la treburile domneşti. Şapte avem şi toţi sunt vânători ai măriei tale. Acu patru ani, ca unul carele ştim că n-avem să trăim cât lumea, am pus, măria ta, pe Sava dulgherul să ne facă raclă. Când şi când, ca să ne aducem aminte de suflet, ne întristăm, măria ta, şi ne culcăm în acea raclă. Dar din ceea primăvară, văzând feciorii noştri că suntem tot vârtos şi nu mai murim, au pogorât racla din pod şi acuma dau în ea orz la cai.</p>
                  <p rend="justify">Domnul se veseli; iar noroadele cele mai din fund râdeau şi ele fără să ştie de ce.</p>
                  <p rend="justify">Astfel măria sa a intrat cu faţa luminată pe sub bolta sfintei cetăţi, coborând la biserică. Fără zăbavă, între clerici şi făclii, măria sa trecu la icoana făcătoare de minuni a Maicei Domnului, cea zugrăvită de Luca Evanghelistul şi dăruită sfântului lăcaş în vremuri vechi de Paleolog, Împăratul Bizanţului. Prea Curata era împodobită, pentru acea zi de bucurie, cu văluri albe, care luceau, prin fumegarea făcliilor şi umbra naosului, ca flori de primăvară.</p>
                  <p rend="justify">După ce cântară stranele cu puternic glas şi se făcură pomenirile, Vodă trecu spre mormântul lui Ştefan-Vodă Muşat, ca să-i aprindă făclie pe lespede. Îl urmau coconul şi boierii, arătând chip întristat. Domnul nu părea întristat în afară; dar înlăuntru îi sunau stihuri amărâte ale cărţii neamului său:</p>
                  <p rend="justify">Iar Ştefan-Vodă Muşat a omorât pe Ilieş-Vodă Muşat; şi Roman-Vodă fiul lui Ilie a omorât pe unchiul său Ştefan-Vodă; iar Roman-Vodă a pierit înveninat; şi pe Bogdan-Vodă Muşat l-a omorât fratele său Petru Aron-Vodă; iar pe Petru Aron-Vodă l-a tăiat Ştefan-Vodă, feciorul lui Bogdan-Vodă…</p>
                  <p rend="justify">Vodă a mângâiat creştetul coconului său; când Alexăndrel a ridicat ochii, părintele său i-a zâmbit cu dulceaţă. Îndată acea lucire de soare s-a întunecat. Măria sa a ieşit cu fruntea încreţită din sfântul lăcaş, poruncind dumnealui marelui logofăt Toma să lege cu sfoară verde pergamentul lui Căliman starostele şi să-i aşeze în ceară roşie pecetea cea mică. Însuşi Căliman să vie să-şi primească dreptatea după care de atâţia ani suspină, iar vornicii să puie iar la locul lor pietrele de hotar, cum au fost din vechi; iar dumnealui Ciopei părcălab să plătească unei sfinte biserici dajdie, pentru sila ce a săvârşit, obijduind pe un slujitor vrednic al Domniei.</p>
                  <p rend="justify">Îndată după asta, fiind soarele înălţat pe cer înaintea amiezii, în al cincilea ceas, cuhniile mănăstirii au prins a slobozi bucatele pentru sărăcime.</p>
                  <p rend="justify">La stăreţie s-au întins mese pentru măria sa şi pentru boieri.</p>
                  <p rend="justify">Atunci abia, călăuzit de părintele Nicodim, Jderul cel mititel s-a putut apropia, cu destulă sfială, de Domn.</p>
                  <p rend="justify">—  Acesta e mezinul comisului nostru Manole? A zâmbit Vodă.</p>
                  <p rend="justify">—  Da. Alexăndrel-Vodă îl cunoaşte de anul trecut, de la isprăvile lui de vânătoare.</p>
                  <p rend="justify">—  Am aflat. Te chiamă Ionuţ, te-am mai văzut.</p>
                  <p rend="justify">—  Ionuţ Păr-Negru, măria ta – zis şi Jder cel mititel.</p>
                  <p rend="justify">—  M-aş mira de asemenea poreclă, dacă nu ţi-aş cunoaşte-o pe obraz, a zâmbit Domnul. Deci ai învăţat meşteşug de la Căliman?</p>
                  <p rend="justify">—  Am învăţat, luminate stăpâne.</p>
                  <p rend="justify">—  Are câni şi şoimi, dădu lămurire coconul Alexăndrel.</p>
                  <p rend="justify">Domnul păru a se mira nespus. Bătu pe Ionuţ pe umăr.</p>
                  <p rend="justify">—  Ai câni?</p>
                  <p rend="justify">—  Am, luminate stăpâne, o haită Doica şi un câne Bora. Şi am numai un erete, pe care l-am învăţat la prepeliţi.</p>
                  <p rend="justify">Alexăndrel dădu iar lămurire.</p>
                  <p rend="justify">—  Trebuie răbdare multă. Opt luni i-au trebuit ca să înveţe eretele.</p>
                  <p rend="justify">—  Cum ai făcut, Jder? Se miră măria sa.</p>
                  <p rend="justify">Flăcăuaşul se roşi de plăcere până în albul ochilor.</p>
                  <p rend="justify">—  Mărite stăpâne, întâi l-am ţinut flămând.</p>
                  <p rend="justify">—  Pe cine?</p>
                  <p rend="justify">—  Pe erete, mărite stăpâne. Îl cheamă Săgeată. Întâi l-am ţinut pe Săgeată flămând două zile, după aceea am început a-i da bucăţele de carne. Eu am învăţătura asta de la moş Căliman şi de la dânsul am şi mănuşa de sârmă în care vâr pumnul drept. Eu îs stângaci, măria ta, şi trebuie să pun mănuşa în dreapta. Pe acea mănuşă de sârmă pun bucăţica de carne şi el vine şi o ia de pe mănuşă. Aşa îl ţin flămând şi-l învăţ încet-încet să vie pe pumn la mine. Îl fluier şi vine. Strig: Vină, Săgeată! Şi el vine. După ce l-am învăţat asta, îl deprind să cunoască prepeliţa. Eretelui îi place capul de prepeliţă. Ţipă când îl ciuguleşte, aşa de tare-i place. Pe urmă ies la câmp. Îi leg şoimului pe cap deasupra pliscului, în cureluşe, un zurgălău mititel de argint. Doica stârneşte paserea; eu dau drumul eretelui de pe pumn; el se duce săgeată ş-o prinde; eu îs îndată lângă el; îi aud zurgălăul în iarbă, ori în mirişte; îl caut, îi iau vânatul, îi dau capul prepeliţii; îl pun la loc pe mănuşă. Aşa că am adus pentru masa măriei tale prepeliţi de la noi de la Timiş; şi comisul Manole Păr-Negru mi-a poruncit să sărut mâna măriei tale şi din partea sa şi să spun că toate-s bune şi măria sa e dorit acolo.</p>
                  <p rend="justify">Vodă zâmbi privind lung pe flăcăuaş.</p>
                  <p rend="justify">—  Ce slujbă faci domnia ta la Timiş?</p>
                  <p rend="justify">—  Măria ta, n-am slujbă anumită, fărădecât dau ajutor lui bădiţa Simion. Sunt iepe care fată. Sunt harmăsari care au nărav. Noi suntem doftori.</p>
                  <p rend="justify">—  Te pricepi şi-ntr-acest meşteşug?</p>
                  <p rend="justify">—  Mă pricep, măria ta. Bădiţa Simion încalică un nărăvaş; eu încalic altul. El sare ca o lăcustă încolo; eu încoace.</p>
                  <p rend="justify">—  Mi se pare, măria ta Alexăndrel fiul meu, că vrei să-mi ceri slujitor şi prietin pentru tine pe acest Jder, se întoarse Vodă cătră coconul său. Dacă pofteşti asta, dă-i mâna lui Ionuţ Păr-Negru şi staţi alături la această masă. Prea sfinţite părinte Iosif, binecuvântează pânea şi carnea, cu care nu suntem destul de vrednici a ne îndestula, dacă Dumnezeu ar măsura pofta noastră după faptele ce săvârşim.</p>
                  <p rend="justify">Vlădica Iosif blagoslovi mâncările. Medelnicerii înfăţişară măriei sale vasele de argint. Din vasul ales slujitorul luă gustare cu lingura lui. De asemeni veni cuparul, vărsând vin în cupă şi luând întâi credinţa.</p>
                  <p rend="justify">Cântăreţii clerici îşi dreseră glasurile tuşind în chip felurit şi împunseră în bagdadie şi în fereşti melodia psalmului 103, care plăcea îndeosebi măriei sale:</p>
                  <p rend="justify">Binecuvântează, suflete al meu, pre Domnul!</p>
                  <p rend="justify">Doamne Dumnezeul meu, mare şi minunat eşti Tu; cu slavă şi strălucire împodobit.</p>
                  <p rend="justify">Ochii Voievodului se muiară ca de o bură. Rămase o vreme dus pe gânduri, pe când mesenii îşi întrebuinţau cu hărnicie fălcile şi dinţii. Slujitorii aduceau, dregeau, ştergeau cu şervete mânile întinse peste umăr. Vorbirile între meseni urmau în şoaptă. La uşi şi în cerdac stăteau ca stane de piatră oştenii cu platoşe făcând straja cuvenită.</p>
                  <p rend="justify">Se auzea de-afară murmurul mulţimii de dincolo de ziduri, sub soarele amiezii.</p>
                  <p rend="justify">—  Părinte Iosife, porunci Vodă, chiamă în stânga mea pe cuviosul Nicodim. Îmi place s-aud şi pe acest fecior al lui Jder.</p>
                  <p rend="justify">—  A fost feciorul lui Jder, înălţate Doamne. Acuma trăieşte întru mare smerenie, despărţit de toate cele lumeşti.</p>
                  <p rend="justify">—  Bine. Îmi place acest călugăr. A fost şi la Sfântul Munte?</p>
                  <p rend="justify">—  A fost, înălţate Doamne. S-a întors chiar în primăvara asta.</p>
                  <p rend="justify">—  Şi-a mai sporit învăţăturile lui tainice?</p>
                  <p rend="justify">—  Măria ta, grăi cu glas coborât prea sfinţitul Iosif, Nicodim a aflat învăţătură nouă despre vedenia sfântului Ion Teologul. Mai ales măria ta trebuie să cunoşti ce spune cuvioşia sa.</p>
                  <p rend="justify">—  Poate să desfacă înţelesuri din Apocalips? Asta îmi place. De aceea te poftesc să-l chemi lângă mine.</p>
                  <p rend="justify">La poruncă, ieromonahul Nicodim veni să se aşeze pe un scăunaş în stânga lui Vodă, cu înfăţişare cuviincioasă de umilinţă.</p>
                  <p rend="justify">—  Cuvioase Nicodime, zise Voievodul, împingând înaintea sa talgerele de argint; astăzi cuget mai mult la cele despre care am mai vorbit noi altădată: cele sufleteşti sunt de obicei pline de mâhnire. Dacă aceşti cinstiţi boieri şi aceşti binecredincioşi monahi vor tăcea, poftesc să aud acel glas care a grăit în vedenia Teologului la cap. 19.</p>
                  <p rend="justify">Se făcu tăcere la acea masă puţin veselă, cum se întâmpla în anume zile să fie masa şi petrecerea măriei sale. Obrazul părintelui Nicodim păru mai prelung, pălit ca de o aducere-aminte. Jder cel mititel se înfricoşă privindu-l. Buzele cuviosului Nicodim se mişcară fără murmur; apoi din ele izvorî o tânguire, întâi împiedicat şi răguşit, apoi mai îmblânzit.</p>
                  <p rend="justify">„După aceea am auzit în văzduh glas puternic, rostea el cu ochii pe jumătate închişi versetele Apocalipsului, după aceea am auzit în văzduh glas puternic de gloată multă care zicea: Aliluia! A Domnului Dumnezeului nostru este mântuirea, slava, cinstea şi puterea.</p>
                  <p rend="justify">Am văzut cerul deschis şi iată, s-a arătat cal alb. Cel calare are nume Credinciosul şi Adevărat. El judecă şi se luptă cu dreptate.</p>
                  <p rend="justify">Ochii lui ca para focului. Fruntea, împodobită cu cununi împărăteşti. Avea scris nume, pe care nimeni nu-l poate ceti şi-l ştie numai el singur.</p>
                  <p rend="justify">Era îmbrăcat cu haină stropită cu sânge.</p>
                  <p rend="justify">Oştile din cer îl urmau.</p>
                  <p rend="justify">Din gura lui ieşea o sabie ascuţită, ca să lovească neamurile cu ea.”</p>
                  <p rend="justify">Prea luminate Doamne, urmă cu glas schimbat cuviosul Nicodim, acel luptător pe cal alb e cuvântul legii nouă a lui Hristos. Vine vremea ca luptătorul să cheme pe domnii pământului întru prigonirea fiarei care s-a ridicat asupra seminţiilor. Mehmet e fiara: are şapte capete, adică păcatele de frunte; şi zece coarne, adică înfruntarea celor zece porunci. E scris că luptătorul pe cal alb s-o întâmpine şi s-o lovească, vărsându-i spurcăciunea sângelui.</p>
                  <p rend="justify">Măria sa oftă. Păru mai luminat la obraz şi ceru paharnicului să-i umple cupa. Alexăndrel-Vodă lovi cu cotul pe tovarăşul său. Amândoi fecioraşii găsiră minut prielnic ca să iasă în lumina de afară.</p>
               </div>
               <div type="div3" rend="P11">
                  <head>Capitolul III.</head>
                  <subtitle>Se vede cum se leagă o frăţie de cruce şi se arată mai ales despre ce vorbesc tinerii din toate timpurile.</subtitle>
                  <p rend="justify">Erau amândoi în primăvara vieţii lor şi în primăvara tot aşa de trecătoare a acelui an 1469. Din cerdacul de sus al stăreţiei văzură munţii limpezi sub puterea amiezii şi valea Nemţişorului învăluită de abur strălucit spre Branişte. Curtea dintre ziduri era plină de forfotă de călugări; numai panţirii stăteau neclintiţi la locurile lor de strajă. Când coconul domnesc coborî treptele, cel din capul scării tresări desfăcându-şi picioarele şi bătând cu suliţa în pământ. Alexăndrel îi zâmbi; el rămase ca de stâncă, mustăcios şi posomorit.</p>
                  <p rend="justify">—  Acesta-i un alvanit, care stă de obicei la uşa măriei sale, lămuri Alexăndrel-Vodă. Mai sunt patru ca dânsul. I-a adus măria sa cu sine din Ţara Muntenească. Când eram prunc, m-au purtat în braţe.</p>
                  <p rend="justify">—  Atanasie, se răsuci el spre panţir, astăzi n-ai mâncat, nici n-ai băut.</p>
                  <p rend="justify">—  Este vreme, răspunse sever oşteanul.</p>
                  <p rend="justify">—  Simţeşti mirozna de la cuhnii?</p>
                  <p rend="justify">Oşteanul nu răspunse. Coconul se duse râzând, cu soţul său. Doi tovarăşi ai lui Atanasie, dosiţi în laturea şi-n umbra scării, scoaseră capete împodobite cu coif şi schimbară vorbe mormăite cu soţul lor, apoi se mişcară în urma fecioraşilor, priveghindu-i de departe.</p>
                  <p rend="justify">În medeanul din afara zidurilor, lumea se împuţinase. Sătenii se retrăseseră la căruţele lor, în capetele hudiţilor şi-n ogrăzile chiliilor. Grupe de câte trei lefegii stăpâneau toate intrările. În afară de această strânsoare ostăşească, era o mişcare vie şi venea de pretutindeni zvon de veselie, fiind toată lumea aşezată la îndeletnicirea cu bucatele şi paharele.</p>
                  <p rend="justify">După ce ocoliră zidul, se opriră lângă bisericuţa Sfântului Ion, privind valea. Dedesubtul lor era gropniţa unde stăteau înşirate ţestele lucii ale monahilor adormiţi. Deasupra, pe pajişte, înfloreau clopoţei albaştri.</p>
                  <p rend="justify">—  Măria sa mă ţine totdeauna astfel lângă sine, la adunări şi mese, începu a da lămurire Alexăndrel-Vodă. Măria sa zice că aşa trebuie.</p>
                  <p rend="justify">—  Şi eu mă nevoiesc să stau; dar când nu mai pot, cer voie alăturându-mă de măria sa şi rezemându-mi tâmpla de umărul măriei sale. Atunci măria sa mă mângâie pe obraz; deci eu înţeleg că mă pot duce. Când nu mă mângâie, oftez şi rămân la locul meu. Domnia ta, Ionuţ, n-ai asemenea necazuri.</p>
                  <p rend="justify">—  Am şi eu ale mele, răspunse Jderul cel mititel. Dar toate trec, cum spune tătuţa.</p>
                  <p rend="justify">—  Ce necazuri poţi avea domnia ta, Ionuţ?</p>
                  <p rend="justify">—  Ehe! Câte n-am eu! Când fată iepele şi răcneşte bădiţa Simion la mine… El nu strigă la slujitori; strigă la mine. Zice că vrea să facă din mine vraci şi nălbar. Căci măria sa are nevoie de cai buni pentru oaste; şi, dacă n-oi fi eu vraci bun şi nălbar, apoi rămân oştile măriei sale fără cai; leapădă iepele şi pier mânzii.</p>
                  <p rend="justify">Obrazul coconului domnesc se lumină de râs. Un râs palid, cu dinţi mărunţi. Era în figura cu mustăcioară bălaie ceva neliniştit şi nesigur.</p>
                  <p rend="justify">—  Şi domnia ta ce faci? Fugi?</p>
                  <p rend="justify">—  Negreşit. Dar dacă mă buciumă, mă întorc. Când eram mititel, nu m-am dus când m-a strigat şi mi-a dat o bătaie ca aceea. Ştii ce pumn are bădiţa Simion? Măria ta nu cunoşti asemenea năcaz.</p>
                  <p rend="justify">—  Nu. Dar eu n-am erete al meu, cu care să umblu singur pe câmp.</p>
                  <p rend="justify">—  Ştiu; şi nici nu te scalzi la iazul morii. Nici nu stai la pândă, când ţin sobor şi fac clacă ţigăncuşele comisoaiei Ilisafta Jderoaia. Măria ta însă eşti voievod şi ai să ne stăpâneşti pe toţi, cu toate ale noastre. Eu zic că-i mai bine să fii vodă.</p>
                  <p rend="justify">—  Mi-ai mai spus asta, şi te mulţumeşti să fii Ionuţ Păr-Negru.</p>
                  <p rend="justify">—  Întocmai, măria ta.</p>
                  <p rend="justify">—  Aş fi şi eu mulţămit să fiu Săndrel; dar măria sa mă înfricoşează cu datoriile pe care, după cât spune măria sa, le au domnii. Căci fiind puterea lor dată de la Dumnezeu, ei trebuie s-o folosească pentru obşte. Şi bucuriile şi dezmierdările voievozilor, zice măria sa, trebuiesc să fie puţine şi ascunse. Având toate sub dreapta lor, nu le au pentru sine. Robului şi sărmanului le sunt îngăduite greşalele şi păcatele; dar stăpânitorii au altă rânduială, căci au datorii mai mari în faţa lui Dumnezeu. Aşa că eu trebuie să învăţ la dascăli, greceşte şi sârbeşte, şi să aflu ce spune Stagiritul şi ce a glăsuit fericitul Orighen.</p>
                  <p rend="justify">—  Aşa-i rânduială măriei tale.</p>
                  <p rend="justify">—  Crezi că eu nu ştiu? Mai adaogă şi altele: că mătuşă-mea Chiajna mă poartă la toate mormintele, ca să mă rog pentru răposaţii noştri, care au pierit toţi de năprasnică moarte. Iar fraţii mei mai mici plâng pentru maica lor Doamna Evdochia. Înlăuntru, văd adunări în spătărie şi aud pe măria sa mustrând; afară văd oşteni pe ziduri. Aud de judecăţi de ocine, de osândiri de lotri, de războaie. Cunosc că asta-i rânduială unui voievod şi mă silesc să fiu ce se cuvine; însă doresc să-ţi spun o taină.</p>
                  <p rend="justify">—  Spune, măria ta. Ascult.</p>
                  <p rend="justify">—  Nu aşa, Ionuţ. Vreau întâi să înţelegi că eu te-am ales pe domnia ta pentru asta, ca pe un prietin.</p>
                  <p rend="justify">—  Înţeleg, măria ta; mă bucur şi-ţi mulţămesc.</p>
                  <p rend="justify">—  Domnia ta, Ionuţ, mi-ai plăcut de anul trecut, când te-am văzut întâia oară. Am văzut că eşti vrednic şi ştii atâtea lucruri. Şi ai în domnia ta o bărbăţie şi o credinţă.</p>
                  <p rend="justify">—  Mă aflu nevrednic, măria ta, de atâtea laude.</p>
                  <p rend="justify">—  Nu râde, Ionuţ. Am a-ţi încredinţa o taină. Iar mai înainte de asta, trebuie să alcătuim o frăţie, ca să am încredinţare că nu va şti pe lumea asta nimeni altul decât tine ceea ce am să-ţi spun.</p>
                  <p rend="justify">—  E o taină aşa de cumplită, măria ta?</p>
                  <p rend="justify">—  E o taină mare.</p>
                  <p rend="justify">—  Înţeleg, măria ta, că e o taină de dragoste. Iată, măria ta, că eşti cu mult mai fericit decât mine.</p>
                  <p rend="justify">—  De ce?</p>
                  <p rend="justify">—  Apoi, măria ta, eu nu am asemenea taină.</p>
                  <p rend="justify">—  Văd că eşti ager, prietene, mustră Voievodul pe soţul său; însă, chiar de voi fi având asemenea dragoste fericit nu sunt. Aşa că mai bine ar fi fost să n-o am.</p>
                  <p rend="justify">—  Măria ta, ştiu că nu crezi ce spui.</p>
                  <p rend="justify">—  Ai dreptate. Mai bine ar fi fost să nu fie altele, întâi şi întâi să nu fie dascăli. Tu nu-i cunoşti.</p>
                  <p rend="justify">—  Să mă ferească Dumnezeu. Ce-mi trebuie mie asemenea pacoste? De ce râzi, măria ta?</p>
                  <p rend="justify">—  Râd pentru că, dacă vii la curte, la Suceava, precum a orânduit măria sa, are să trebuiască să înveţi şi tu bucoavnă sârbească şi să-ţi vâri în cap stihuri de Omer.</p>
                  <p rend="justify">Ionuţ rămase dintr-o dată gânditor, încruntându-şi sprâncenele.</p>
                  <p rend="justify">—  Poate ai să cutezi să n-asculţi de porunca măriei sale?</p>
                  <p rend="justify">—  Ba nu; de venit vin, căci am dragoste pentru măria ta şi văd că vrei să-mi spui o taină. Dar ce am eu cu învăţăturile dascălilor? Eu trebuie să mă fac nălbar, după rânduiala lui bădiţa Simion. Părintele Nicodim, care cunoaşte adânc din cărţi, zice că să învăţ şi eu buchile, însă tuţa nu vrea.</p>
                  <p rend="justify">—  Cine-i tuţa?</p>
                  <p rend="justify">—  Tuţa e dumnealui comisul Manole Jder. Tuţa spune că cei care învaţă prea mult nebunesc de cap. Iar dacă nu ştie dumnealui carte, de ce să ştiu eu? Ştie părintele Nicodim pentru noi toţi. Dacă am învăţat noi celelalte lucruri, care-s mai de folos – de atâta ne putem lipsi. La urma urmei m-ar fi învăţat şi pe mine oleacă, dar părintele Dragomir de la noi nu cunoaşte slovă. Am aflat acuma la urmă de dascăl că-i zodier şi cărturar, dar şi dascălul Pamfil spune că boierul şi oşteanul n-au a-şi bate capul cu fleacuri. Ştiu călugării să cetească şi diecii să scrie. E destul. De ce râzi iar, măria ta?</p>
                  <p rend="justify">—  Vra să zică, fratele dumitale, părintele Nicodim, e nebun pentru dumneavoastră toţi?</p>
                  <p rend="justify">—  Aşa spune şi tuţa.</p>
                  <p rend="justify">—  Adicătelea dumnealui comisul Manole Jder. Însă părintele Nicodim ne ameninţă că nebuni suntem noi. Ce-s războaiele? Ce-s averile? Ce-s boieriile? Deşertăciuni sunt, căci omu-i umbră care trece. Se cade să trăim întru duh. Când îl aude grăind aşa şi mustrându-ne, comisul câteodată se mânie, dar după aceea îi trece şi se roagă de părintele Nicodim să-l ierte. Acuma binevoieşte, măria ta, a-mi spune taina cea de dragoste. De asemenea învăţătură sunt prea bucuros, orice ar spune fratele meu ieromonahul.</p>
                  <p rend="justify">—  Şi asta spune el că-i deşertăciune?</p>
                  <p rend="justify">—  Şi asta; însă nu-l pot crede. Doresc să am ce încă n-am avut.</p>
                  <p rend="justify">—  Domnia ta n-ai cunoscut asta, Ionuţ?</p>
                  <p rend="justify">—  Nu. Eu îmi petrec viaţa în herghelia de la Timiş. Umblu la vânat. Prind păstrăvi. Am învăţat a trage cu arcul. Am şi ştiinţă s-aprind uşor focul, oricând şi oriunde, pe ploaie, ori ninsoare. De ceea ce spui, măria ta, n-am avut parte.</p>
                  <p rend="justify">—  Atunci să te scoatem din sălbătăcie şi să umbli cu mine, să cunoşti lumea.</p>
                  <p rend="justify">—  Da. Văd că asta-i porunca lui Vodă. Având şi busuiocul descântat pe care mi l-a pus muţa în mintean şi la cuşmă, poate s-ajung şi eu la o bucurie.</p>
                  <p rend="justify">—  Ai s-o cunoşti, Ionuţ, acea bucurie, când ţi s-a zbate inima în piept. Ascultă ce-am să-ţi spun. Dar mai înainte de toate, să îndeplinim frăţia de cruce.</p>
                  <p rend="justify">—  Da.</p>
                  <p rend="justify">Cu acest răspuns scurt şi bucuros, Jderul cel mititel îşi trase de la cingătoare jungherul cu plăsele de corn de cerb şi-i cercă ascuţişul. Înainte de a-şi sufleca mânica de la încheietura mânii drepte, se opri ascultând cu luare-aminte, apoi îşi întoarse ochii înspre un unghi de zid al bisericuţei. Acolo se opriseră cei doi panţiri. Cineva cerea trecere cu glas ascuţit şi tânguitor. Sfatul celor doi fecioraşi fu tulburat de o arătare firavă şi strâmbă, care se desprinsese de la zid, înaintând spre ei. Era un călugăr ascetic, cu trupul mai ridicat la grumazul şi umărul stâng. Fiind strâmb cumpănit, partea lui cu umărul săltat avea piciorul mai scurt, ceea ce-l făcea să şchiopăteze în aceeaşi parte.</p>
                  <p rend="justify">—  Lăsaţi-mă să mă înfăţişez la măria sa Alexăndrel-Vodă, se tânguia el, bătând cu palma dreaptă îndărăt, ca să depărteze de la sine pe oşteni. Eu vreau să-l cunosc pe măria sa şi să mă închin măriei sale. L-am visat astă noapte în vis şi poate să-i fiu de folos. Binecuvântat fii, măria ta Alexandru-Vodă, urmă el şi se opri gâfâind în faţa fecioraşilor. Văd cu măria ta pe puiul lui Jder. Asta nu-i tocmai bună tovărăşie.</p>
                  <p rend="justify">—  Cine eşti cuvioşia ta, părinte, şi ce pofteşti? Îl întrebă Alexăndrel, încreţindu-şi figura cu nemulţămire.</p>
                  <p rend="justify">—  Nu te supăra, măria ta; eu sunt Stratonic, ticălos monah de la această sfântă mănăstire. Eu slujesc la bolniţă, unde avem priceput vraci de nebuni pe părintele Ifrim.</p>
                  <p rend="justify">—  Să fii sănătos, părinte Stratonic. De ce nu-ţi place tovărăşia întru care mă aflu?</p>
                  <p rend="justify">—  De ce nu-mi place? Întrebă călugărul cel firav. Am spus eu că nu-mi place?</p>
                  <p rend="justify">—  Ai spus. Şi ai mai spus că ai ceva cu mine.</p>
                  <p rend="justify">—  Bine; dacă am spus, trebuie să fie ceva. Am cu măria ta atâta. Că fiind ucenic al părintelui arhimandrit Ifrim vraciul, umblu în această sfântă zi căutând două ierburi: omag şi fumul pământului. Am dintru amândouă în traista mea. Mai am în sân o stecluţă, în care am fiertură limpezită din rădăcină de omag. Bună este pentru patima de piept a măriei tale, ca să nu mai tuşeşti. A fost binecuvântată şi ţinută nouăzeci şi nouă de zile la icoana făcătoare de minuni. Am cerut intrare la luminata faţă a stăpânului şi măria sa mi-a dat învoire să te caut şi să-ţi pun în mână acest sfinţit dar. Iar cu puiul de Jder este alta.</p>
                  <p rend="justify">—  Mulţămesc pentru doftorie, cuvioase părinte Stratonic. Mai rămâne să-mi arăţi de ce nu mi-i bună tovărăşia.</p>
                  <p rend="justify">—  Poate-i bună, măria ta, şi eu mă înşel, ca cel mai nevrednic şi mai umilit care mă aflu, în acest sfânt lăcaş. Iată cum e pricina. Sfinţitul arhimandrit al nostru de la bolniţă părintele Ifrim cunoaşte nu numai buruieni pentru bolnavii de rând, ci şi un meşteşug de tămăduit nebunii, învăţat de la un vraci leah, când cuvioşia sa era la învăţătură la Varşava. Îndată ce i se aduce un smintit, cuvioşia sa cercetează şi vede ce şi cum. După cât se află de nebun, îi rânduieşte pedeapsă. Avem noi acolo la bolniţă feluri de feluri de poloboace cu apă. Pe un mai puţintel smintit îl vâră până la brâu într-un asemenea vas. Pe altul mai rău, îl vâră până la piept. Pe cei nebuni de tot până la gât. Îi cetluieşte şi-i ţine aşa. Când unul începe a se tămădui, îl trece dintr-o stare în alta. Aşa am fost eu, măria ta. Întâi am stat până la gât; pe urmă până la genunchi; pe urmă m-am cuminţit şi acuma – har Domnului Dumnezeu – umblu slobod şi sunt de ajutorinţă altora. S-a zvonit până la noi la sfânta mănăstire Neamţu că acest flăcăuaş al comisului Jder trage cu arcul, cât nu se află oştean să-l întreacă.</p>
                  <p rend="justify">—  Acesta-i lucru de laudă, părinte Stratonic.</p>
                  <p rend="justify">—  Nici eu nu spun altfel, măria ta. Şi am mai auzit, măria ta, că are doi câni învăţaţi la vânătoare şi erete cu clonţ negru.</p>
                  <p rend="justify">—  Este întru asta ceva rău şi de ruşine?</p>
                  <p rend="justify">—  Nu, măria ta. Am auzit că umblă la vânătoare cu mare aprindere, cât nu-i trebuie nici o mâncare, de dimineaţă şi până seara. Când se întoarce la coliba de la herghelie flămând şi trudit, frate-său îl mustră şi-l bate. Adevărat este?</p>
                  <p rend="justify">—  Adevărat, mărturisi cu uimire Ionuţ.</p>
                  <p rend="justify">—  Ei, dacă-i adevărat, atuncea să-mi spui câte parale ai plătit cânii?</p>
                  <p rend="justify">—  I-am plătit câte un galbăn.</p>
                  <p rend="justify">—  Şi cât te costă eretele?</p>
                  <p rend="justify">—  Un galbăn.</p>
                  <p rend="justify">—  Şi câte prepeliţi prinzi?</p>
                  <p rend="justify">—  După cât se întâmplă.</p>
                  <p rend="justify">—  Şi ai pedeapsă numaidecât să mănânci asemenea vânat?</p>
                  <p rend="justify">—  Eu nu mănânc prepeliţi, cuvioase părinte.</p>
                  <p rend="justify">—  Şi de unde ai avut domnia ta atâtea some de bani ca să plăteşti erete şi câni?</p>
                  <p rend="justify">—  Mi-a dat comisul.</p>
                  <p rend="justify">—  Atuncea şi el e în primejdie. Iar pe domnia ta, Jder cel mititel, te sfătuiesc să fii cu mare pază, căci, dacă te află şi te prinde părintele Ifrim, te vâră până la gât în poloboc. Primeşte, măria ta Alexandru-vodă, picăturile de omag. Îţi doresc sănătate multă şi petrecere bună cu acest zănatic.</p>
                  <p rend="justify">Fecioraşii rămaseră râzând şi privindu-se cu ochi umezi de plăcere.</p>
                  <p rend="justify">Ionuţ îşi şterse pe coapsă pana jungherului şi, punând vârful într-o vână de la încheietura mânii drepte, făcu să iasă o picătură de sânge cât o mărgică. O întinse spre tovarăşul său, care o culese cu vârful limbii.</p>
                  <p rend="justify">Luând la rândul său jungherul, Alexăndrel stătu în cumpănă. Apoi lăsă pe Jder să-l cresteze şi să-i ia picătura.</p>
                  <p rend="justify">—  Jură pe frăţia noastră că ai să păstrezi taina, porunci el.</p>
                  <p rend="justify">Ionuţ făcu semnul sfintei cruci.</p>
                  <p rend="justify">—  Jur pe sufletul meu şi pe mormântul mamei mele… aceea care nu mai este şi n-am cunoscut-o.</p>
                  <p rend="justify">Rămaseră amândoi cu ochii aţintiţi spre zarea albastră şi spre pădurea de brad de pe culmea Pleşului. Curgea lumina amiezii şi florile îşi istoveau miresmele.</p>
                  <p rend="justify">—  Ascultă, Ionuţ, zise deodată cu drăgălăşie Alexăndrel-Vodă, cuprinzând mâna soţului său; eu caut câteodată să scap pe dascălii mei şi de închisoare. Trăim, eu, surorile mele şi mătuşa Chiajna, ca într-o închisoare, până ce s-a lumina iarăşi curtea şi va veni Doamnă. Deci eu m-am înţeles cu Grigoraşcu Jora, al treilea postelnic, să mă însoţească în petrecerile mele. Iar măria sa, având încredere în Grigoraşcu Jora, îl lasă să mă ia cu el. M-a dat în sama lui, el mă păzeşte şi mă poartă. M-a dus cu mare taină Grigoraşcu Jora într-un loc care se chiamă Curtea lui Machedon. Acolo are el o prietină, văduvă de boier, căreia îi zice cneaghina Costanda. Am petrecut eu acolo. Pe urmă am poftit să mă ducă în altă parte. Când a fost, în toamna trecută, măria sa la hotarul Pocuţiei, eu am rămas iarăşi în grija lui Jora şi m-am dus într-un loc şi mai depărtat, lângă Dorohoi. Nici nu ne aşezasem bine în popas, când au venit slujitori lăsaţi anume de Grigoraşcu Jora la curte, ca să ne cheme la tabăra lui Vodă. Pe loc am purces. Înainte de a ajunge la măria sa, pe Ceremuş, am bătut, sara, la o curte boierească, cerând găzduire. Am fost primiţi cuviincios. Era o curte cu robi şi avere. Îi zicea Ionăşeni. Stăpânul nu mai era. Cneaghina lui, Tudosia, ne-a primit şi îndată am văzut şi am cunoscut şi pe copila cneaghinei, jupâniţa Nasta. Cneaghina Tudosia a plâns povestindu-ne felurite lucruri despre răposatul dumisale soţ şi ne-a dat să mâncăm zarzăre dintr-un pom crescut din sâmbure adus de la Anatolia de cătră boierul Ionaş. Bune fructe. Erau rumene pe-o parte. Mă uitam la jupâniţă: avea obraji ca acele zarzăre. Râdea la mine, rumenindu-se mai tare şi plăcându-i vorbele mele. Am strâns-o de mână, şi atunci am simţit acea zvâcnire la inimă, despre care ţi-am spus că ai s-o ai şi domnia ta. Când ai să ai acea zvâcnire, ai să intri în bucurie şi întristare, cum am intrat eu. Băgând de samă Grigoraşcu Jora că mi s-au luminat ochii şi pe urmă îndată mi s-au întunecat, a poftit pe jupâneasa Tudosia să meargă să-i arate caii cei mari aduşi din Ţara Leşască, despre care grăia dumneaei. Trebuie numaidecât – zicea el – să vorbească măriei sale Domnul despre asemenea cai cum nu se găsesc în Moldova. Noi avem mai mult cai mărunţi şi iuţi, pe când caii leşilor sunt nalţi şi laţi în spate, ca să poarte pe călăreţii crijaci îmbrăcaţi numai în fier. Aşa i-a vorbit Jora cneaghinei fel şi chip încântând-o, încât am rămas singur cu Nasta. Eram hotărât să-i spun dintr-o dată de ce patimă am fost lovit. I-am apucat mâna şi nu i-am putut spune nimic. Ea a râs; eu am cuprins-o; tocmai atunci a trebuit să-mi desfac braţul, căci jupâneasa Tudosia umblase cu mare grabă şi se întorsese numaidecât, poftind pe Grigoraşcu să binevoiască a-i povesti în casă ce mai are de povestit, ca s-audă şi fata. Prin urmare jupâniţa Nasta asculta cu luare-aminte orice fel de istorisire, părând că nu mai ştie nimic despre mine, dacă mai sunt acolo ori dacă am fost într-adevăr pe-acolo vreodată; şi râdea din vreme în vreme arătându-şi dinţii. Atuncea am început să ard pe rug: când pe-o parte, când pe alta. Mă mişcăm sunându-mi când pintenii, când sabia. Ea nu mă vedea, nici nu m-auzea.</p>
                  <p rend="justify">E  uşor să înţelegi că n-am putut adormi. M-am zvârcolit în aşternut, până ce Jora, trezindu-se, m-a întrebat ce am. I-am răspuns că n-am nimica. El a prins a râde şi m-a îndemnat să ies puţintel să mă răcoresc. Afară-i văzduh lin de toamnă şi lună.</p>
                  <p rend="justify">M-am îmbrăcat în pripă. Am ieşit. Am văzut străjerii noştri stând la porţi. Cânii se liniştiseră, luna bătea într-o fereastră deschisă. M-am apropiat furiş. M-am arătat. Am cunoscut pe jupâniţa Nasta. Ea a ţipat uşor, de sfială mare.</p>
                  <p rend="justify">M-am mirat. Am întrebat-o dacă nu m-a auzit şi nu m-a văzut.</p>
                  <p rend="justify">Nici nu mă văzuse, nici nu mă auzise.</p>
                  <p rend="justify">Am crezut ce-mi spune. I-am cuprins mâna, ea mi-a lăsat-o. Iarăşi m-am hotărât să-i vorbesc şi iarăşi n-am putut. M-am hotărât să trec pe fereastră mai aproape de dânsa şi m-au oprit zăbrelele. Socot că la domnia mea, când va fi să fie, după voinţa lui Dumnezeu, am să stric acest rău obicei la casele boierilor moldoveni.</p>
                  <p rend="justify">—  Măria ta, observă Jderul cel mititel, toţi oamenii, fie moldoveni, fie leşi, fie unguri, dacă au de păzit aur şi argint, pun zăbrele la ferestre.</p>
                  <p rend="justify">—  Ascultă-mă pe mine, Ionuţ; eu am să stric acest obicei. Văzând că vorba nu-mi prieşte şi zăbrelele nu mă lasă, am tras de mânuţă şi m-am apropiat până ce-am simţit cu gura pufuşorul de zarzără.</p>
                  <p rend="justify">—  Vra să zică, ţi-au plăcut zarzărele, măria ta.</p>
                  <p rend="justify">—  Plăcut.</p>
                  <p rend="justify">—  Eu n-am gustat niciodată, cât de puţin.</p>
                  <p rend="justify">—  Acel cât de puţin nu-i bun, Ionuţ, ascultă-mă pe mine. Am dorit cu mult mai mult şi cu durere. Ca o vicleană ce este, fata râdea. Dacă ţi-a mai fi dor de mine, măria ta, pofteşte de mă mai vezi. Eu nu pot veni la Suceava. Măria ta eşti stăpân şi poţi veni la Ionăşeni. Însă nu întârzia prea mult, măria ta, îmi zice, căci noi avem neamuri în Ţara Leşască; şi, după ce ne isprăvim toate treburile moşiei aici, ne ducem la Liov şi la neamurile pe care le avem în Lehia.</p>
                  <p rend="justify">Atâta am putut vorbi în sara aceea, şi m-am dus de m-am culcat iar pe jăratic.</p>
                  <p rend="justify">Pot să-ţi spun că n-am mai avut, din acea vreme, stare de pace.</p>
                  <p rend="justify">Am purces a doua zi, ca să găsim pe măria sa în tabăra de la Ceremuş. M-am bătut fel şi chip cu gândul, cum aş face să mă întorc iar la Ionăşeni. N-a fost chip. Măria sa m-a ţinut lângă sine. Era posomorât şi trimetea călărime în olatul lui Crai, până ce-au venit cu vorbe de pace castelanii. După ce s-a făcut linişte în Pocuţia, ne-am întors la Suceava şi măria sa m-a luat cu sine în Ţara-de-Jos. Abia după ce ne-am întors din Ţara-de-Jos, m-am sfătuit cu Grigoraşcu Jora să ne repezim iarăşi la Ionăşeni. A găsit Jora o pricină, încât măria sa a dat învoire să umblu cu el şi cu straja ca totdeauna rânduită. Când m-am apropiat de locul cel cu lună plină şi cu fereastră zăbrelită, inima mi-a dat semnele ei că-i bolnavă. Când am ajuns şi slujitorii ne-au deschis, arătând că stăpânele lor se află în petrecere la neamuri, am lăsat să-mi cadă braţele în jos şi m-am uitat lung la Grigoraşcu Jora. Să dăm foc curţilor? Să purcedem în pradă în Lehia? Să pun sabia cu straja în pământ, să mă las cu pieptul în ascuţişul ei? Nici unele să nu faci, măria ta, mi-a spus Grigoraşcu Jora. S-aştepţi să înflorească zarzării, la primăvară.</p>
                  <p rend="justify">Ne-am întors la Suceava. A ales spătarul un om de credinţă dintre slujitorii lui cei mai de aproape şi l-a trimes la Liov. A stat acel om la Liov cinci săptămâni. Şi în săptămâna a doua a postului mare s-a întors, aducând de acolo răspuns că numaidecât să ştiu că zarzării se află la locul lor la Ionăşeni şi au să înflorească iar.</p>
                  <p rend="justify">Au înflorit zarzării într-adevăr. Însă eu sunt în suferinţă.</p>
                  <p rend="justify">—  Ţi-i dragă jupâniţa Nasta, măria ta şi frate? Întrebă cu glas deosebit de dulce Jder.</p>
                  <p rend="justify">—  Mi-i dragă.</p>
                  <p rend="justify">—  În primăvara asta n-ai văzut-o?</p>
                  <p rend="justify">—  N-am văzut-o. N-am putut trece peste opreliştile măriei sale. A trimes iarăşi Grigoraşu Jora pe omul său la Ionăşeni, cu carte. A găsit toate în floare. Cine îmi trebuie mie zâmbea şi părea că mă aşteaptă. Am primit răspuns.</p>
                  <p rend="justify">—  Bun răspuns?</p>
                  <p rend="justify">—  Bun, pe cât îl socotesc eu. „Cei ce-au râs, s-au întristat.”</p>
                  <p rend="justify">—  Aşa spune?</p>
                  <p rend="justify">—  Da. Cei ce-au râs s-au întristat. Dumneata ce înţelegi din asta, Ionuţ?</p>
                  <p rend="justify">—  Eu înţeleg că trebuie să încalici şi să te duci într-o întinsoare la cei ce s-au întristat.</p>
                  <p rend="justify">—  Tu aşa ai face?</p>
                  <p rend="justify">—  Fără nici o întârziere, măria ta.</p>
                  <p rend="justify">—  Domnia ta poate. Eu sunt ţinut de rânduielile Domniei. Căci, pe cât spune măria sa, viaţa noastră e una şi a oamenilor de rând alta. Noi nu trebuie să ne bucurăm şi să ne întristăm pentru noi, căci am pus jertfă fiinţa noastră. Eu nu cred asta.</p>
                  <p rend="justify">—  Nici eu nu cred, măria ta, că poate fi asemenea rânduială. Mânjilor le e dată fuga; feciorilor ca noi dragostea. Eu zic să ne ducem.</p>
                  <p rend="justify">—  Vra să zică, mergi cu mine?</p>
                  <p rend="justify">—  Merg, măria ta. Cum îmi porunceşte măria sa să vin la Suceava, la slujba curţii, ca să ţin măriei tale tovărăşie, cum încalic şi te urmez. Dacă am straiele gata şi muţa nu se supără, merg chiar acuma. Dacă nu se poate acuma, vin mai pe urmă. Şi cum vin, ţinem sfat, ca să vedem ce facem. Ce fel de ochi are?</p>
                  <p rend="justify">—  Verzi, sprâncenaţi. Se uită ca dintr-o pâclă.</p>
                  <p rend="justify">—  E naltă?</p>
                  <p rend="justify">—  Nu; e mărunţică. Îşi subţie mijlocul şi poartă foi lungi, ca leştele. Are o mânuţă mititică. Degetele i-s reci; obrazul fierbinte.</p>
                  <p rend="justify">—  O chiamă Nasta?</p>
                  <p rend="justify">Jderul cel mititel, cu această întrebare pusă mai mult lui însuşi decât coconului domnesc, rămase cu privirile aţintite, desluşind, în lumina amiezii, năluca jupâniţei. Repede o cunoscu, repede i se stânse vederii. Zâmbi cu bucurie tovarăşului său.</p>
               </div>
               <div type="div3" rend="P11">
                  <head>Capitolul IV.</head>
                  <subtitle>Se vădesc şi alte cusururi ale prietinului nostru Ionuţ.</subtitle>
                  <p rend="justify">După porunca de-acasă, la care se adăogea acum şi a Domniei, Ionuţ trebuia să se întoarcă chiar în acea zi la Timiş. A doua zi, vineri, de praznicul Sfinţilor împăraţi Constantin şi Elena, Vodă urma să se afle în popas la hergheliile măriei sale. Vede acolo câte sunt de văzut şi porunceşte ce are de poruncit, apoi trece apa Moldovei şi se duce înainte ca să ţie scaun de judecată la târgul Roman, lângă Cetatea Nouă.</p>
                  <p rend="justify">După ce petrecu până la scara stăreţiei pe coconul domnesc, feciorul cel mai mic al lui Manole Păr-Negru crezu vremea potrivită să se întoarcă la părintele Nicodim, să ieie binecuvântare de drum. Ca să ajungă până la chilia fratelui său, ocoli iar pe la bisericuţa Sfântului Ion, să vadă dacă mai găseşte ceva din sfaturile, tainele şi visurile acelei amiezi. Câţiva monahi bătrâni, cu obrazurile deosebit de rumene, se hodineau în umbra streşinii, deasupra gropniţii unde aveau să coboare cândva, la o hodină mai lungă. Sforăiau cu braţele căzute şi cu gâturile strâmb întoarse. Se suiră cătră soare şi miresmele. În preajmă, sosiseră şi nişte oameni străini, destul de veseli, care mai aveau cu ei ulcioare din care închinau pentru slava măriei sale Ştefan-Vodă.</p>
                  <p rend="justify">Simţind nevoie ca să mai fie câtva timp singur, să clocească o bucurie care născuse în el, o minune a prietiniei şi o taină pe care o strângea numai pentru sine ca pe un odor scump, Ionuţ rătăci cătră Vovidenie şi ajunse la părintele Nicodim când era soarele la chindie.</p>
                  <p rend="justify">Atunci începu a bate şi toaca în turnul cel mare; oştenii se mişcară în medean; unii dintre săteni cereau intrare la măria sa, cu jalobe. După ce intrau în cetăţuia mănăstirii, cădeau în genunchi şi, numai după ce auzeau din cerdacul stăreţiei glasul, îndrăzneau să se apropie, să ridice ochii şi să cuvinteze. Sus, stătea Vodă întru toată mânia, împresurat de boieri; şi spătarul îi ţinea spata şi buzduganul. Nimeni nu putea să înlăture dreptatea acelui braţ. Ori boier, ori mişel simţea aceeaşi apăsare ca subt o întocmire neclătită aşezată de Dumnezeu. De când acea putere se aşezase asupra Moldovei, părea că s-au schimbat şi stihiile. Ploile cădeau la timp, iernile aveau omături îmbielşugate. Iazurile stăteau liniştite în zăgazuri; morile şi pâraiele cântau în văi; prisăcile se înmulţeau în poienile pădurilor; drumurile erau paşnice. Neguţătorii treceau fără grijă ori la nemţi şi leşi, ori la tătari, ori la Ţara Ungurească; plăteau vama cu dreptate, nimeni nu le pricinuia sminteală. Vreme de cinci ani călăreţii măriei sale au prigonit pe lotri; au stătut răii spânzuraţi la toate colţurile de dumbrăvi, lângă drumuri, până ce i-au ciugulit hultanii şi corbii şi au rămas ciolanele albe. Slujbaşii care au fost dovediţi că jăcuiesc vămile, ori obijduiesc pe sărman au fost puşi în cuşcă şi coborâţi în ocne, ca să nu mai vadă niciodată sfântu-soare. S-a făcut lumină şi dreptate în Ţara Moldovei şi boierii cei făloşi şi pântecoşi şi-au plecat grumazul şi s-au supus. Acestea le vorbeau cei care închinau din ulcioare la Sfântu-Ion deasupra gropniţii, cei care stăteau încă în jurul chilnelor la Vovidenie, cei care se duceau spre poarta mănăstirii, pe medean.</p>
                  <p rend="justify">Clopotele bătură scurt după toacă şi alt rând de oameni intră sub boltă, ca să răzbată în ceea lume, la Domnie, să-şi tânguie suferinţile; căci tot mai rămăseseră multe drojdii otrăvite din zilele cele vechi, când erau domniile schimbătoare. De la canţelaria dumnealui logofătului Toma ieşeau acuma urice nouă, mai bune decât toate cele care au fost până acuma.</p>
                  <p rend="justify">O  samă de gospodari înhămaseră şi porneau cătră satele lor. Femeile îşi strânseseră în ştergare curate nafora şi cruciuliţele de lemn de chiparos şi undelemn binecuvântat de prea sfinţitul Iosif şi scrisoarea pentru friguri. Se duceau veseli, încredinţaţi că au biruit duşmăniile, dragostele şi moartea.</p>
                  <p rend="justify">Din foişorul lui cu stâlpi crestaţi de brad, părintele Nicodim ridică fruntea şi zâmbi mezinului. Împinse pe măsuţă, la o parte, cartea pe care stătuse plecat, şi pofti pe Ionuţ alături. Bătu din palme şi porunci fratelui care se înfăţişă la poruncă să aducă apă proaspătă de la fântână, o scafă de miere şi linguriţi de lemn.</p>
                  <p rend="justify">Feciorul se aşeză în faţa monahului.</p>
                  <p rend="justify">—  Te-am poftit alături, Ionuţ, zâmbi părintele Nicodim.</p>
                  <p rend="justify">Jderul cel mic trecu lângă fratele său. Aveau o uşoară asemănare amândoi, mai cu samă la ochii de coloarea coajei de castană. Ciudate erau petele de jder, de aceeaşi mărime. Aveau acelaşi zâmbet bun.</p>
                  <p rend="justify">—  Ai fost cu Alexăndrel-Vodă?</p>
                  <p rend="justify">—  Da.</p>
                  <p rend="justify">—  Ţi-a povestit întâmplări şi năcazuri ale măriei sale?</p>
                  <p rend="justify">—  Nu, bădiţă Nicoară şi părinte Nicodim, răspunse Ionuţ cu inima strânsă. I-am spus eu ale mele, cu vânătorile şi cu caii noştri de la Timiş.</p>
                  <p rend="justify">—  V-aţi împrietinit?</p>
                  <p rend="justify">—  Da, părinte Nicodim, însă nu prea tare. După ce i-oi arăta eu toate meşteşugurile mele, are să aibă măria sa mai multă plăcere de mine.</p>
                  <p rend="justify">—  Bine, Ionuţ, fă aşa ca să fii drag lui Alexăndrel; atunci are să te iubească şi măria sa Domnul nostru; aşa veţi avea, tu şi fraţii tăi şi părinţii tăi, de la măria sa, multă milă. Dacă ai să te duci la curte la Suceava, cum e porunca, ai să dobândeşti şi învăţătură de carte. Nu te oţărî aşa căci cartea nu-i rău lucru. Pentru mine, a fost mângâierea vieţii. M-am însoţit cu ea şi cu pustia şi am ajuns la linişte şi înţelepciune. Să fii deci cuminte şi să te supui acelor dascăli. Să asculţi de poruncile măriei sale Domnul şi să nu te îndupleci la unele zburdăciuni ale lui Alexăndrel-Vodă. Nu ţi-a spus nimic şi nu te-a îndemnat la nimic?</p>
                  <p rend="justify">—  Nu mi-a spus nimic şi nu m-a îndemnat la nimic, părinte Nicodim.</p>
                  <p rend="justify">—  Uită-te la mine. De ce ţi-s roşi obrajii?</p>
                  <p rend="justify">—  Pentru că mă bănuieşti pe nedrept, bădiţă Nicoară.</p>
                  <p rend="justify">—  Frumos şi bine este, Ionuţ, să trăieşti întru curăţenie sufletească şi să n-ai nimica a ascunde maimarilor tăi, cărora le eşti drag. Căci tu, dacă te duci de la casa bătrânilor noştri, are să fie pentru dânşii o mâhnire mare. Şi n-ar trebui mâhnirea lor s-o sporeşti cu vreo faptă necugetată. Mărturiseşti cu jurământ?</p>
                  <p rend="justify">—  Mărturisesc cu jurământ, bădiţă, pe sufletul meu şi al maicei mele cea care s-a prăpădit.</p>
                  <p rend="justify">În gând, Jderul cel mititel îşi prefăcea cu viclenie vorbele, punându-le la frăţia de cruce pe care o legase la Sfântu-Ion. Îi scăpăra negru şi roş în priviri, dar se îndărătnicea în legământul ce făcuse, mai tare şi mai sfânt decât orice pe lume.</p>
                  <p rend="justify">—  Bine, vorbi cu linişte Nicodim, mângâindu-l pe frunte. Am încredere în tine. N-aş putea spune că am aceeaşi credinţă în Alexăndrel-Vodă, care pricinuieşte multă nelinişte părintelui său. Dacă nu ţi-a vorbit încă despre nişte zburdăciuni ale lui pe care le-a făcut, cu nişte fecioare ori văduve tinere de cneji, poate are să-ţi vorbească de acum înainte. Fiind şi părintele său aplecat spre partea femeiască, la Alexăndrel slăbiciunea e şi mai mare, pentru că n-are încă în el alte puteri ca să-l înfrâneze. Bune sunt toate ale vieţii, dar cu măsură. El se poate duce într-o asemenea nebunie cu capu-n jos ca într-o prăpastie, pe când părintele său caută intrările şi ieşirile cu chibzuinţă, stăpânind ce-i place. Tu, dacă ai de învăţat întru acestea, învaţă de la măria sa Domnul, nu de la Alexăndrel-Vodă. Ai înţeles?</p>
                  <p rend="justify">—  Am înţeles, bădiţă Nicoară. Fii încredinţat că am să le fac toate bune.</p>
                  <p rend="justify">—  Încredinţat prea tare nu sunt. Avem să vedem. Dacă va fi să fie ceva, dă de ştire măriei sale, ori trimite răspuns acasă, să vie la tine unul dintre noi. Să mai ştii ceva la care nu te gândeşti, dar care-i mai presus de toate. Dacă se întâmplă o poznă, lovit în inimă e mai cu samă măria sa Domnul. În Alexăndrel-Vodă are măria sa nădejdea moştenirii la domnie. Dacă se surpă Alexăndrel, măria sa cade în mare suferinţă. Aş putea spune că pentru acest cocon s-a întâmplat fapta de anul trecut din Secuime, când măria sa a prins pe Petru Aron-Vodă şi l-o omorât. De mult urmăreşte măria sa asta, nu atât ca să răzbune pieirea lui Bogdan-Vodă, cât ca să nu mai fie pe lume alt os din osul lui Alexandru-Vodă Bătrânul. Ştiind că va face să cadă capul lui Petru Aron, măria sa şi-a pregătit izbăvire, începând şi săvârşind lăcaş de rugăciune pentru sufletul său. La toamnă, se sfinţeşte sfânta mănăstire a Putnei. Acolo îşi găteşte măria sa sălaş de veci şi pomenire necurmată, ca să-i ierte Dumnezeu această faptă cumplită. Poate Alexăndrel nu înţelege încă asta. Poate ai să înţelegi tu, Ionuţ.</p>
                  <p rend="justify">Jderului celui mititel i se înegurară ochii; dar se îndârji şi tăcu neînduplecat, credincios jurământului şi frăţiei de la Sfântu-Ion.</p>
                  <p rend="justify">—  Îţi sărut mâna, bădiţă Nicoară şi părinte Nicodim, şopti el cu dulceaţă; eu mă duc să-mi gătesc calul. Am poruncă de la tuţa şi de la muţa să fiu azi înapoi.</p>
                  <p rend="justify">—  Grăbeşte-te, să nu te apuce noaptea. Luna-i în al treilea pătrar. Nu ţi-i frică prin întuneric?</p>
                  <p rend="justify">—  N-aş putea spune, bădiţă Nicoară, că nu mi-i frică. Batîr că-s descântat, tot mă tem să nu-mi iasă înainte Necuratul, într-o formă schimbătoare.</p>
                  <p rend="justify">—  Ori şi în ce chip ţi s-ar arăta, să nu te temi. Mai ales să nu te temi dacă s-arată în chip de muiere. Mai degrabă teme-te de bărbat înarmat.</p>
                  <p rend="justify">—  Mă tem şi de acela, bădiţă Nicoară, dar mai puţin. Am şi eu armă şi săgeţi la oblânc. Totuşi mărturisesc cu umilinţă că sunt mult mai fricos decât ceilalţi fraţi ai mei. Bădiţa Simion se teme numai de parte femeiască. Acest diavol îl suduie el şi zi şi noapte.</p>
                  <p rend="justify">—  Are dreptate Simion, zâmbi călugărul. Din pricina unui asemenea diavol a rămas el până acuma holtei, iar eu am intrat în pustie. Istoria asta ai s-o afli tu cândva, ca să-ţi fie şi ţie învăţătură. Acuma grăbeşte-te, căci soarele scăpată pe codru. Nu uita dulama. Întreabă calul dacă fratele Gherasim i-a dat grăunţe. Pune-ţi pita ce ţi-am gătit-o la coburi. Spune celor de la Timiş veşti bune şi binecuvântări. Unde te duci?</p>
                  <p rend="justify">—  Unde mi-a poruncit, bădiţă Nicoară.</p>
                  <p rend="justify">—  Aşează-te o clipă, ca să-ţi steie norocul. Are dreptate comisoaia Ilisafta să se uite la tine cu ochii pe care-i ştiu şi să te alinte. Nu pleca până nu-ţi dau cartea de la canţelaria domnească cu pecete, ca să nu te poprească oştenii din Branişte. Cum a aflat că tu duci porunca la Timiş, măria sa a şi strigat să ţi se scrie carte, ca să nu suferi nici o întârziere. După ce te-am sărutat şi te-am binecuvântat, du-te.</p>
                  <p rend="justify">După ce-şi închingă bine calul şi-şi cercetă sabia şi cucura de săgeţi, Ionuţ se zvârli în şa fără să atingă scările. Era o mişcare mlădioasă, învăţată de la Simion. Punea numai podul palmei pe grumazul animalului şi se azvârlea deasupra. Cum se aşeza, îşi sprijinea pumnul drept în şold şi privea cu fudulie în juru-i.</p>
                  <p rend="justify">—  Pruncul acesta are să fie la vremea sa mândru bărbat, îl cântăriră gospodarii care-l aşteptau în hudiţă, făcându-i loc să treacă. Muierile şi fetele din căruţe se uitară la el râzând fără de nici o ruşine.</p>
                  <p rend="justify">Se duse în trap un timp, până cătră izvoarele de sub Branişte. Când ajunse sus, la focurile călăraşilor, straja îl opri. Veni un hotnog, ca să-i vadă cartea; porunci să se înlăture suliţile şi-i pofti cale bună.</p>
                  <p rend="justify">În pădurea de stejari se făcu noapte. Când intră în poienile de pe Ozana, luci luna printre cetini. Găsi popasuri de gospodari ce se întorceau de la hramul sfintei mănăstiri. Erau oameni veseli şi prea vorbăreţi. Unii îl poftiră să descalece şi să ospăteze cu ei. Ionuţ mai merse un răstimp în trap repede, până ce rămase iarăşi singur. Luna se ridica, descoperind vâlcele pline de ceaţă.</p>
                  <p rend="justify">Din acele vâlcele, ies câteodată fantasme drumeţului. În noaptea aceea erau însă locurile curate. Se auzeau prepeliţi strigând în ierburi, unele mai aproape, altele depărtate.</p>
                  <p rend="justify">Străbătu acele locuri singuratice cu foarte multă luare-aminte, gata să-şi facă cruce cu limba ori să puie mâna pe sabie. I se descreţi inima când ajunse la altă adunare de cărăuşi.</p>
                  <p rend="justify">Acolo descălecă şi trase din cobur pita de grâu.</p>
                  <p rend="justify">—  Poftim la sfatul nostru pe feciorul lui jupân Manole comisul, îl întâmpină cu voie bună maimarele locului. Dacă pofteşte să ospăteze, să binevoiască a ospăta. Avem vin de la sfânta mănăstire. Cât ne-a mai rămas, să-l istovim pe drum, ca să ducem acasă ulcioarele goale, după cuviinţă. Pofteşte, fecior de comis; nu te ruşina de oamenii de rând.</p>
                  <p rend="justify">—  Nu mă ruşinez, cinstite gospodarule.</p>
                  <p rend="justify">—  Vorba asta-mi place. Ia de bine din ulcior şi să te văd şi altă dată sănătos. Aş fi vrut să mă duc şi eu azi să mă înfăţişez la măria sa Ştefan-Vodă, dar m-am sfiit. Aş fi vrut să-l rog aşa: măria ta, fă-mă şi pe mine lup. Atunci măria sa ar fi râs şi ar fi înţeles că-l poftesc să mă facă boier.</p>
                  <p rend="justify">Ionuţ crezu că trebuie să râdă şi el; pe urmă se gândi că are datoria să se mânie pentru vorbele îndrăzneţe ale acelui gospodar; vinul îl înveseli şi-l îmblânzi în acelaşi timp.</p>
                  <p rend="justify">—  Eu i-aş spune alta acestui oaspete tinerel, ca să aibă învăţătură la treburile muiereşti, se întoarse iar gospodarul cel şăgalnic. Să nu se supere dumnealui pentru rugămintea mea la Ştefan-Vodă, căci eu cunosc pe părintele său, jupân Manole comisul. I-am fost slujitor şi, în multe împrejurări, cu priinţă. Dac-ar avea mulţi măria sa ca dumnealui comisul Manole Păr-Negru, apoi n-ar mai avea ce lucra divanurile măriei sale; s-ar odihni sabia sa şi i-ar rugini buzduganul. Mă uit la acest fecioraş şi-l văd pe părintele său. Să fie sănătos şi să aibă parte de dragoste. Să nu te ruşinezi, domnia ta, dacă am să-ţi spun o întâmplare de pe când săream gardurile. Aveam o ibovnică isteaţă, cu bărbat nătărău. Ascultă domnia ta întâmplare cum nu s-a mai pomenit pe lumea asta. Mă înţeleg eu cu dânsa ca să vin sara. Bărbatul cel nătărău şi gângav se dusese la moară şi, ca totdeauna, avea a se întoarce a doua zi. Dintr-o întâmplare neaşteptată, omul venise înapoi devreme. Cum ne era înţelegerea, eu trec pârleazul şi bat la uşă, schimbându-mi glasul şi gângăvind, ca soţul: Deschide, Sa-salomie! Atunci omul, de pe cuptor, scoate un cap buhos şi strigă şi el: Ian auzi, măi fe-femeie, du-te şi deschide degrabă; mi se pare că mă întorc iar de la moară!</p>
                  <p rend="justify">Mai ales muierile din preajma focului râdeau ascuţit. Unele găsiră în ele atâta cutezare, încât veniră până la Ionuţ, ca să-l îmbrăţişeze şi să-l sărute. Se ştie într-adevăr că, dintr-al şaselea an al domniei lui Ştefan-Vodă, de când au început bielşugul şi huzurul, buruiana care se chiamă ruşine nu mai înfloreşte în Ţara Moldovei.</p>
                  <p rend="justify">Fecioraşul se luptă nu cu mare izbândă şi se supuse râzând. Cupa de vin mănăstiresc îi înfocase obrajii. Se simţea viteaz ca niciodată şi mai ales mândru. Unul dintre oamenii de la foc, pe cât se vedea cunoscător în lucruri bune, se apropiase de Jder şi-i cerceta calul şi din laturea dreaptă şi din cea stingă.</p>
                  <p rend="justify">—  Frumos căluţ, grăi el fără să se uite la Ionuţ şi clătinând din cap cu uimire. Pare că se trage din bun soi.</p>
                  <p rend="justify">—  Ehe, se amestecă povestitorul cel cu bărbatul nătâng. Pe unde-i fi umblat dumneata, mări şi ţări, precum spui, e greu să afli sămânţă ca cea din care se trage acest harmasăraş.</p>
                  <p rend="justify">—  Dar de ce, mă rog dumnitale?</p>
                  <p rend="justify">—  Cum? Apoi dumneata n-ai auzit că acest boieraş e al comisului Manole Păr-Negru de la Timiş?</p>
                  <p rend="justify">—  Am auzit.</p>
                  <p rend="justify">—  Ei? Apoi Manole Păr-Negru e comisul cel mai de samă al măriei sale. Şi-n grajdul de la Timiş se află sămânţa cailor albi ai măriei sale.</p>
                  <p rend="justify">—  Asta n-am ştiut.</p>
                  <p rend="justify">—  Dacă n-ai ştiut până acuma, să ştii de-acu înainte.</p>
                  <p rend="justify">—  Oi şti, se supuse omul, cu umilinţă. Fiind străin de aceste locuri, mă rog să fiu iertat. Ce să spun? Place-mi calul; dar şi mai mult mi-a plăcut călăreţul. L-am cunoscut şi pe el că-i de bun soi, după cum se ţine în şa şi după cum umblă.</p>
                  <p rend="justify">—  Unu-i Ionuţ, feciorul comisului Manole, se bucură una dintre muieri.</p>
                  <p rend="justify">Jderul cel mititel îşi îndreptă grumazul cu semeţie şi-şi pipăi armele. Simţi în el mare plăcere şi prietinie pentru acel drumeţ. Era un om scund, bine legat, cu ochii ageri depărtaţi şi lungiţi spre tâmple.</p>
                  <p rend="justify">—  Dumneata încotro călăreşti? Ispiti el pe străin.</p>
                  <p rend="justify">—  Mă duc în Ţara-de-Jos, boierule.</p>
                  <p rend="justify">—  Eşti neguţător de cai?</p>
                  <p rend="justify">—  Văd c-ai înţeles. Aşa este. Însă nu mă încumet să neguţez cai domneşti. Nici nu sunt călăreţ ca domnia ta. Acest pag e într-adevăr din seminţia harmăsarului alb?</p>
                  <p rend="justify">—  Este. Iepele de la Timiş fată rar mânzi cu păr curat, după asemănarea lui Catalan. Când şi când iese mânz alb. Care-i alb întreg, ori numai cu ţintă în frunte, e al măriei sale. Oprit să iasă de la noi şi să-l încalice străin.</p>
                  <p rend="justify">—  Catalan îl chiamă?</p>
                  <p rend="justify">—  Da.</p>
                  <p rend="justify">—  De unde va fi fost adus?</p>
                  <p rend="justify">—  E bine să ştii şi asta, se veseli Ionuţ, ca să te miri. Când părintele meu comisul a luat iarăşi în stăpânire herghelia, după ce măria sa Ştefan-Vodă s-a fost întors la moştenirea sa…</p>
                  <p rend="justify">—  Când s-a petrecut asta?</p>
                  <p rend="justify">—  Asta s-a petrecut chiar în cel dintâi an de domnie al măriei sale, Dumnezeu să-i deie mulţi şi buni ani de-acu înainte.</p>
                  <p rend="justify">Oamenii de la foc se închinară, dorind viaţă şi izbândă măriei sale. Străinul îşi trase din cap cuşma şi-şi făcu şi el semnul crucii, cu deosebită smerenie.</p>
                  <p rend="justify">—  În acel an, urmă Ionuţ, părintele meu a aflat de la neguţători lioveni cum că nişte hoţi prea iscusiţi ar fi adus tocmai de la capătul pământului, din Ispania, un harmăsar furat.</p>
                  <p rend="justify">—  Adevărat este?</p>
                  <p rend="justify">—  Precum îţi spun şi precum se ştie.</p>
                  <p rend="justify">—  Cine nu ştie asta? Mărturisiră gospodarii de la foc.</p>
                  <p rend="justify">—  Iată, eu nu ştiu şi mă mir foarte.</p>
                  <p rend="justify">—  Miră-te. Tocmai din Ispania, din grajdurile voievodului harapilor. Acei hoţi iscusiţi l-au ţinut ascuns o vreme, pe urmă l-au purtat aşa din loc în loc până ce au ajuns în Ţara Leşască. Aici au dat într-ascuns veste la Varşava, la Crâm şi la Suceava. Comisul a trimes om anumit, cunoscător, care s-a ajuns cu neguţătorii din preţ. De-atuncea Catalan stă la Timiş. Era atuncea de zece ani. Acuma are douăzeci şi doi. Cinci ani l-a încălicat măria sa; acuma încalică al doilea fecior al lui. Pe cel dintâi l-a chemat Harap: era curat ca un fulg. Pe-al doilea îl chiamă Vizir: are stea neagră în frunte ca şi Catalan. S-a aflat, ori este scris undeva, că măria sa Ştefan-Vodă are mare noroc la război cu aceşti cai. Când a fost războiul cu Matiaş-Crai, harmăsarul cel bătrân a nechezat de trei ori în grajd. Era într-amurg. L-am auzit cu toţii şi ne-am mirat. Chiar într-acea noapte a fost învăluire de oşti lângă Cetate; iar la Baia a fost mare prăpăd a oştilor lui Crai. Anul trecut, vara, când a pierit în Secuime Aron-Vodă. Catalan iarăşi a nechezat de trei ori. Dascălul nostru Pamfil zice că acest harmăsar ar fi năzdrăvan. Eu pot să-ţi spun dumnitale că întâia oară când l-am văzut, m-am spăimântat de el. A râs la mine. După sfatul dascălului, în ziua de Sânziene, fiind eu atuncea mic numai de doisprezece ani, i-am dus pe furiş o tablă de jăratic.</p>
                  <p rend="justify">—  A mâncat jăraticul? Se miră străinul, cu mâna la falcă.</p>
                  <p rend="justify">—  Da' de unde? L-a bătut cu copita dreaptă de dinainte, risipindu-l. Era să ardă grajdul în care şade. Trebuie să ştii că şade în grajd deosebit şi are slujitori anume în număr de patru. Şi bădiţa Simion se duce totdeauna, noaptea, de-l cercetează.</p>
                  <p rend="justify">—  De ce-l cercetează?</p>
                  <p rend="justify">—  Aşa. Ca să se încredinţeze că-i acolo. Cum s-au aflat meşteri de l-au furat de la voievodul harapilor, aşa s-ar putea afla alţii să cerce să-l fure de la noi.</p>
                  <p rend="justify">—  Aţi aflat c-ar râvni cineva să răpească un harmăsar bătrân?</p>
                  <p rend="justify">—  N-am aflat, nici nu credeam că s-ar putea să îndrăznească cineva. Bădiţa Simion e totdeauna în picioare. Şi noi avem cai mai repezi decât Catalan.</p>
                  <p rend="justify">—  Atuncea nu-i pagubă mare.</p>
                  <p rend="justify">—  Ba-i mare; Catalan nu-i alergător, însă vorba dascălului Pamfil trebuie să fie adevărată.</p>
                  <p rend="justify">—  E năzdrăvan?</p>
                  <p rend="justify">—  Este. Cu feciorii lui, măria sa bate toate războaiele. Am întrebat şi pe fratele meu părintele Nicodim. El a râs întâi şi n-a vrut să-mi răspundă, pe urmă a întărit şi cuvioşia sa că aşa este.</p>
                  <p rend="justify">—  Mă bucur auzind toate acestea, vorbi străinul, închinându-se către Ionuţ.</p>
                  <p rend="justify">Izbucni de la drum un glas gros şi neprietinos:</p>
                  <p rend="justify">—  De ce te vei fi bucurând dumneata aşa de tare, omule, nu înţeleg.</p>
                  <p rend="justify">Ionuţ tresări şi se întoarse.</p>
                  <p rend="justify">La răsfrângerile focului văzu pe starostele Nechifor Căliman călare. Îi steclea sub mustăţi rânjetul dinţilor. Fecioraşul avu strângere de inimă şi neplăcere.</p>
                  <p rend="justify">—  He-he! Ce poveşti spui dumneata aicea, mânzule? Urmă fără de nici o sfială starostele. Mi se pare că ai trebi la Timiş şi te-aşteaptă comisul. Văd că drumurile dumnitale sunt cam cu întârziere. Nu-ţi va fi fiind cumva frică?</p>
                  <p rend="justify">Faţă cu asemenea înfruntare, Ionuţ avu întâi o mişcare de mânie, să tragă sabia şi să pălească în numele tatălui pe moşneag. Totuşi nu îndrăzni, căci acel staroste Nechifor Căliman era ocrotitorul său din pruncie. Vorbele lui moş Căliman erau totdeauna repezite, însă purcedau dintr-o inimă blândă. Pe lângă asta, de la el îşi are dobândite meşteşugurile lui, cu care se poate făli înaintea lumii. Afară de asta, la dreptul vorbind, uncheşul are dreptate. Un fecior de boier care stă şi se roteşte ca un păun între oameni de rând nu-i sănătos lucru: aşa ar spune şi comisul. Dar mai ales comisoaia Ilisafta are să se supere. Fără să bage de samă zâmbetele piezişe ale adunării de la foc, Jderul cel mititel puse podul palmei drepte în grumazul calului şi săltă în şa. Porni numaidecât, lăsând pe prietinul cel nou, neguţătorul de cai.</p>
                  <p rend="justify">Starostele îl ajunse din urmă.</p>
                  <p rend="justify">—  Ionuţ, îl întrebă starostele, cine era acel străin care te ispitea?</p>
                  <p rend="justify">—  Nu ştiu, răspunse ruşinat fecioraşul.</p>
                  <p rend="justify">Voise el să ispitească pe acel străin. Nu-i ştia nici numele, nici locul de unde vine.</p>
                  <p rend="justify">—  Am stat de vorbă cu dânsul în popas, se întoarse el cu supunere spre bătrânul Căliman.</p>
                  <p rend="justify">—  I-ai vorbit de harmăsarul domnesc?</p>
                  <p rend="justify">—  Da.</p>
                  <p rend="justify">—  I-ai spus unde stă şi cine-l păzeşte?</p>
                  <p rend="justify">—  Ai auzit domnia ta asta?</p>
                  <p rend="justify">—  Nu; dar poate te-a întrebat.</p>
                  <p rend="justify">—  I-am spus, uncheşule, numai că-i năzdrăvan, precum se ştie.</p>
                  <p rend="justify">—  Mie nu-mi plac călătorii străini care vor să afle toate, mormăi starostele. Dacă n-aş avea treburi şi nu m-aş grăbi, m-aş întoarce să-l găsesc şi să-i spun ceva la ureche.</p>
                  <p rend="justify">—  Nu-i nevoie, uncheşule, pare un creştin de treabă</p>
                  <p rend="justify">—  Eşti vânător tânăr, mânzule; câte paseri zboară domnia ta crezi că toate se mănâncă. Iaca, ajungem la Vânători. Nici domnia ta nu mai ai mult până la Târg. Se ridică luna şi ţii numai o întinsoare până acasă. Nu te mai opreşti nicăieri şi-ţi muşti limba dacă te mai întreabă cineva ceva, Jupâneasa Ilisafta te aşteaptă cu masa întinsă; are să te mustre pentru întârziere. Eu mă opresc. Noapte bună! Să nu te superi pe staroste.</p>
                  <p rend="justify">—  Nu mă supăr, uncheşule.</p>
                  <p rend="justify">—  Du-te, Făt-Frumos, şi nu mai greşi.</p>
                  <p rend="justify">—  Mă duc; dar trebuie mai întâi să mărturisesc că i-am spus unde stă Catalan şi cine-l păzeşte.</p>
                  <p rend="justify">—  I-ai spus acelui străin?</p>
                  <p rend="justify">—  I-am spus. Cred că n-am făcut nici un rău.</p>
                  <p rend="justify">—  Dar de unde! Ai făcut chiar bine. Ar fi trebuit să-l pofteşti să vie cu domnia ta, să-i deschizi porţile, să-l treci pârleazurile. Eu spun numai atâta, mânzule, că un fecior de boier nu-i frumos să steie la taclale cu oamenii din prostime. Buni sunt şi oamenii de rând; dar unii dintre ei îs vicleni.</p>
                  <p rend="justify">—  Acesta mi s-a părut om de treabă şi prietin.</p>
                  <p rend="justify">—  Nu vorbesc de acesta; vorbesc de alţii. Fii fără grijă şi umblă sănătos. Ştii c-am prefăcut lăptocul morii, unde te scăldai când erai un ţânc numai de-o şchioapă. Dacă l-ai mai vedea o dată, l-ai cunoaşte?</p>
                  <p rend="justify">—  Pe cine? Pe omul acela? Cred că da.</p>
                  <p rend="justify">—  I-ai văzut ochii?</p>
                  <p rend="justify">—  N-am băgat de samă, uncheşule.</p>
                  <p rend="justify">—  Atuncea-i bine. Să ştii că măgăruşul cela de care te-ai înfricoşat tot trăieşte. Nu mai sta.</p>
                  <p rend="justify">Starostele Căliman atinse cu mâna-i mare umărul fecioraşului şi-l lăsă să treacă mai departe, pe drumul Târgului, iar el rămase în loc o vreme, mâncându-şi mustaţa căruntă şi mormăind. Când Ionuţ intră în cotitură, bătrânul îşi întoarse în loc calul şi porni îndărăt spre popasul cu gospodari veseli.</p>
                  <p rend="justify">Luna se ridicase spre amiază. Satul vânătorilor domneşti rămase în urma lui Jder; apele Ozanei sclipiră sub Cetate. Înălţându-şi ochii cu oarecare sfială Ionuţ privi pieziş zidăriile de deasupra râpii ş-un turn din laturea dinspre Târg, pe care stătea un străjer neclintit.</p>
                  <p rend="justify">În trecătoarea aceea printre ape şi prin lunca nestatornică a râului, era partea cea mai primejdioasă a drumului său, căci în temeliile acelei vechi cetăţi sălăşluiau duhuri. Mulţi le-au auzit chemând şi gemând. În turnul fără de străjer cade uneori, la furtuni de vară, trăsnetul.</p>
                  <p rend="justify">Puse pinteni calului. Apoi deodată strânse frâul, ascultând, cu inima ghemuită. Cânta din Cetate un cucoş, cu glas stins.</p>
                  <p rend="justify">Îşi înghiţi frica şi-şi repezi harmasaraşul pag. După ce ocoli Târgul, îşi domoli iar mersul pe sub dumbravă. Rupse o frunză şi cântă singurătăţii, ca să depărteze fantasmele. Într-adevăr, cât cântă, le ţinu departe. Le zărea numai cu coada ochiului, mişcându-şi trupurile de abur pe fânaţuri. Veneau dintr-acolo miresme, ca suflări ale lor.</p>
                  <p rend="justify">Dintr-o dată tresări, de sunet de corn. O bucurie năprasnică îi umplu toată fiinţa şi izbucni într-un strigăt:</p>
                  <p rend="justify">—  Dumneata eşti, bădiţă Simioane?</p>
                  <p rend="justify">—  Noi suntem, răspunse un glas.</p>
                  <p rend="justify">„Am ajuns la movila lui Bălţat!” răsuflă uşurat Jderul cel mititel. Şi chiui din nou.</p>
                  <p rend="justify">—  Hai-hai! Că te-aşteaptă acasă muţa, să te tragă de urechi, râdea Simion prin întuneric.</p>
                  <p rend="justify">Ionuţ se bucura auzindu-i numai glasul, fără să vadă încă pe fratele său mai mare.</p>
               </div>
               <div type="div3" rend="P11">
                  <head>Capitolul V.</head>
                  <subtitle>În care se înfăţişează comisul Manole Jder şi mai cu samă dumneaei comisoaia Ilisafta Jderoaia.</subtitle>
                  <p rend="justify">În sara aceea a strălucitei Înălţări a Domnului nostru Hristos, după ce pentru toată lumea asta fusese zi de hodină şi de petrecere, jupâneasa Ilisafta comisoaia abia îşi simţea trupul, aşa de multe îi fuseseră umbletele şi truda, ca să gătească primirea de a doua zi a măriei sale. În odaia cea mare de la intrarea caselor ardeau făclii în sfeşnice; în iatacul domniei sale şi al comisului lucea sâmburele de lumină al candelei, la icoane; în pridvor venea puţină lucire prin uşile date în laturi. Aici, în pridvor, pe un divan cu saltele de lână, încerca dumneaei să aibă puţină tihnă pentru ciolanele-i trudite. Comisul şedea într-un jilţ cu pernă, mai la o parte. Din când în când veneau slujitori şi-i tulburau. Comisoaia îşi zângănea cheile, se sălta de la locul ei şi se ducea. Se întorcea şi se aşeza iar în fundul divanului, oftând şi gemând. Orişicât de trudită era gospodina casei, avea încă spor la vorbă, aducându-şi aminte de o mulţime de fapte ciudate şi sfătuind cu comisul Manole. Dumnealui era un om puţin vorbăreţ şi dădea din când în când răspunsuri pe cât se putea mai scurte, totuşi aceste răspunsuri îndeplineau slujba untdelemnului pe care-l torni peste foc.</p>
                  <p rend="justify">De cum înserase, dumneaei se frământa că nu mai vine „plodul cela”.</p>
                  <p rend="justify">—  Nu ştiu ce minte au unii părinţi, zicea ea privind spre un stâlp al cerdacului, ca şi cum acela era părinţii; nu ştiu ce minte au unii părinţi de trimet nişte copii la treburi grele şi-i lasă după aceea în primejdie, ca să se întoarcă singuri la vreme de noapte. Ce s-a întâmplat acu doi ani cu băietul lui Todiraş Aramă, jitnicerul, de la Bălţăteşti? Fiind trimes în munte la Sihla, ca s-aducă seu sfinţit care-i trebuia jupânesei Mălina, a ajuns într-un loc unde l-au împresurat neguri. Din acele neguri s-a ales o apă; din acea apă a ieşit o arătare cu păr despletit şi cu ghiare. Încaltea dacă ar fi fost pieptănată şi s-ar fi uitat frumos.</p>
                  <p rend="justify">—  Ştiu eu că asta ai vrea să spui dumneata; – dar nu era pieptănată şi se uita înfricoşat şi rânjind. A spus băietul repede Tatăl-nostru, şi-a făcut cruce cu limba, pe urmă s-a întors şi s-a pus cu fruntea într-un trunchi de brad. A simţit cum îl pipăie ghiarele şi i se freacă de mâni păr aspru. A tras repede mânile în sus şi a strigat cât ce-a putut: Piei, Satană! Atuncea Satana l-a apucat cu colţii de partea de dinapoi a straiului. A zăcut băietul trei săptămâni din acea spaimă. Îi pierise graiul. A trebuit să vie egumenul de la Sihla, să-i cetească dezlegările.</p>
                  <p rend="justify">—  A fost un urs.</p>
                  <p rend="justify">—  Care urs, când avea înfăţişare femeiască şi era despletită?</p>
                  <p rend="justify">—  Atuncea ursoaică.</p>
                  <p rend="justify">—  Dumitale îţi vine a pruji, ca totdeauna. Ai tot atâta minte ca în acei ani când ne-am cunoscut la Târgu-Doamnei. Frumos iarmaroc era atuncea şi feluri de feluri de şatre cu mărfuri din Ţara Nemţască şi din Ţara Leşască. Dumneata te-ai pus să te trânteşti c-un tătar gol până la mijloc, care se fudulea, pe o podină, că om mai tare decât dânsul nu s-a aflat de la Alisandru Machedon! Asemenea oameni care se luptă prin iarmaroace au dresuri, umblă unşi cu unsori descântate, ca să-ţi lunece mâna de pe trupul lor; îs raşi pe cap, ca să nu-i poţi apuca de păr; ştiu meşteşuguri ascunse de te înhaţă de dedesubt şi te zvârl în cap, cum am mai văzut că s-a întâmplat de atâtea ori. Ce ţi-a venit dumnitale să te iei la trântă cu asemenea dihanie? Din dragoste pentru mine? Ca să te fuduleşti şi să-ţi arăţi puterea? Dar aveai a lupta cu mine, nu cu acel tătar. Ei, iaca, acea minte ai avut şi te-ai luptat cu dânsul. Vrei să spui că nu te-a răpus?</p>
                  <p rend="justify">—  Vreau să spun.</p>
                  <p rend="justify">—  Însă putea să te răpuie; şi atuncea nu mai eram comisoaia Ilisafta şi n-aveam patru feciori şi cu acesta care nu mai vine al cincilea. Adicătelea avem unul pe care l-am prăpădit şi de aceea ne-a venit acest mezin în loc. Dar părinţii au asemenea minte, că vor să-l piardă şi pe acesta. Care-i acolo? Tu eşti, nană Chiră? Ce vă mai trebuie, de nu-mi lăsaţi şi mie o leacă de tihnă la o zi ca asta? Să stau liniştită, să tac, să nu spun nimica şi să n-aud nimica. Ce vă mai trebuie de la cămară? Iaca vin.</p>
                  <p rend="justify">Ştiu, cât ai stat singur, cinstite comise, ai oftat că ai scăpat de mine. Însă eu m-am întors, că alt loc, pentru puţină hodină, n-am în altă parte. Mi-am adus aminte de alta. Acu cinci ori şase ani…</p>
                  <p rend="justify">—  Trebuie să fie mai de mult.</p>
                  <p rend="justify">—  Nu. Se împlinesc tocmai şase ani la Sân-Petru. Eram în Târg, sub Cetate. La Petrea Gotcu, nuntă a unei surori a lui. Băietul cel mititel al lui Petrea Gotcu a căzut în fântână.</p>
                  <p rend="justify">—  Ce-a căutat a aflat. L-a scos ud şi i-a tras tatu-său o bătaie, cum se cuvine.</p>
                  <p rend="justify">—  Lasă asta. Vorbesc de câte se pot întâmpla copiilor.</p>
                  <p rend="justify">—  Acela era de şase ani. Ionuţ e bărbat.</p>
                  <p rend="justify">—  Cine spune asta? Apoi când erai în vârsta lui nu te-ai luat la trântă cu tătarul în iarmaroc la Târgu-Doamnei? Ce minte a fost aceea? Şi după asta, la două zile, n-ai sărit peste zăplaz la curtea tătuţei şi n-ai venit la fereastra mea, ca să-mi spui ceva la ureche? Minte-i asta? Te-au simţit cânii şi au sărit hămăind care dincotro? S-au sculat slujitorii cu ciomege, crezând că au intrat hoţii? A trebuit să te caţări pe stâlpul cerdacului şi să te vâri pe sub streşină, în pod. Încât era o mirare de ce bat cânii la fereastra mea. Am spus o minciună, că am văzut pe cineva venind în fugă de la grajduri şi sărind zăplazul prin dreptul ferestrei mele. Au fost chemaţi toţi slujitorii şi robii la poruncă; i-au numărat; nu lipsea nimene. Trebuie să fie vreun duh necurat, am zis eu; de aceea cânii nu mai contenesc. Pe urmă am mărturisit părintelui Dumitru întâmplarea şi el mi-a făcut rugăciunea de iertare.</p>
                  <p rend="justify">—  Nu erai vinovată.</p>
                  <p rend="justify">—  Atuncea n-am avut nici o vină. Dar la un an după aceea n-ai tăiat o gratie?</p>
                  <p rend="justify">—  Atuncea n-au lătrat cânii. Le-am dat câlţ cu smoală, de şi-au încleştat fălcile.</p>
                  <p rend="justify">—  N-ai tăiat o gratie? Şi n-ai intrat la mine în ietăcel? M-am spăriat aşa de cumplit, încât mi s-au încleştat fălcile şi mie, şi n-am putut da un strigăt. Spune dac-a fost minte, asta, la dumneata!</p>
                  <p rend="justify">—  Atuncea n-ai mărturisit părintelui Dumitru.</p>
                  <p rend="justify">—  Parcă despre asta-i vorba? E vorba că umblă un copil, pe drum primejdios, la vreme de noapte, şi cine ştie ce i se poate întâmpla! Nu l-am prăpădit oare pe unul tot pentru nebunii? Dare-ar fi dat Dumnezeu să nu mai fi avut trecere şi stare în Ţara Moldovei acea grecoaică Sofia, din pricina căreia vărs şi astăzi lacrimi.</p>
                  <p rend="justify">—  Sofia însamnă, greceşte, înţelepciune.</p>
                  <p rend="justify">—  Asta-i altă dovadă de minte la dumneata, că zâmbeşti când m-auzi suspinând şi mă vezi lăcrămând. Cunosc toate câte le-ai pregătit să mi le spui, că acea muiere n-a fost cu nimica vinovată dac-a fost dragă la doi fraţi, că aşa a fost voia lui Dumnezeu, că monahul şi-a găsit împăcare şi primire bună întru cele dumnezeieşti; toate le-am ascultat şi iar le-am ascultat; şi nici unele din ele n-au fost ca o apă bună, să-mi stângă amărăciunea. Am să te întreb şi dumneata să-mi răspunzi cu dreptate, fără să-ţi jimbezi dinţii în barbă – ştiu că încă-s tari şi sfarmi cu ei alune – să-mi răspunzi cu dreptate, ce-a căutat ea din ţara ei, de la Chios, să vie la Moldova? Vrei să spui că au tăiat turcii pe tatu-său şi pe mă-sa şi ea a venit la un unchi al ei, negustor la Galaţi? Eu nu vreau să cunosc asta: trebuia să rămâie la Chios. Dac-ar fi furat-o turcii, ar fi nenorocit nişte păgâni, nu mi-ar fi pricinuit mie supărare şi n-ar fi tulburat două suflete de creştini. Dar hai să zicem că a venit la Galaţi, la un unchi al ei. Cine a pus-o să nu şadă locului, la Galaţi? Şi de ce numaidecât a trebuit să se afle la târgul Bârladului, când măria sa a coborât în Ţara-de-Jos, să orânduiască lucrurile şi în acea parte de lume? Nu s-a arătat numai lui Simion; s-a arătat şi lui Nicoară. Nu i-a plăcut numai un boier tânăr al mărei sale; i-au plăcut doi. În zilele de frupt primea pe unul, în zilele de post pe altul. Mai era o deosebire: că unul intra căţărându-se pe-o fereastră, şi altul venea printr-o grădină, din altă uliţă. Duminica, fiind zi de hodină pentru dânsa, feciorii n-au putut răbda, pentru frumuseţea ei şi pentru focul pe care-l aveau – sămănând întru aceasta cu cineva anume!</p>
                  <p rend="justify">—  Şi s-au dus amândoi fără să ştie unul de altul şi necunoscând niciunul din ei dragostea celuilalt; şi când s-au întâlnit prin întuneric, au tras săbiile şi s-au pălit în cap. Cel întâi a sângerat Simion şi a strigat, atunci l-a cunoscut celalalt ş-au stat, poruncind să se facă lumină. Au judecat-o ei acolo pe greacă, au vrut s-o taie, pe urmă s-au îngreţoşat de asemenea înfăţişare a Diavolului, care făptuieşte asemenea lucruri pe lume. Adevărat că a rămas inima lor arsă; că s-au despărţit cu lacrimi şi unul a intrat în pustie, iar altul nu vrea să mai cunoască alte naramze cu bun gust decât cele care au fost de la Chios şi acuma nu mai sunt. Pentru nebunii de aceste, pentru care ştiu eu cine este vinovat – căci acela este cap şi început – pentru aceste nebunii pătimeşte mai cu samă biata comisoaie Ilisafta. Altora nimic nu le pasă; îşi steclesc dinţii într-un măturoi de barbă şi-şi întorc obrazul încolo, ca să nu-i văd eu; nu le pasă nimic, căci a rămas încă în ei drojdia nebuniilor; şi-n nebuniile altora cunosc pe ale sale!</p>
                  <p rend="justify">Iar mă chiamă cămărăşiţa pentru claponii pe care i-a adus de la cuhnii.</p>
                  <p rend="justify">Of-of! Acele nebunii mi-au mâncat mie sănătatea, pentru acele nebunii mi-a surit părul la tâmple; pentru acelea oftez şi lăcrămez şi acuma. Ce-am fost eu vinovată, să-mi vie acest prunc pentru care îmi tremură inima acuma? Ce face el acuma, la asemenea vreme târzie? N-ar fi fost mai potrivit să nu mi-l aduci? Adică n-ar fi fost mai bine să nu nimereşti acolo unde-a fost, la apa Nistrului – fiind pribeag şi singur şi departe de mine? Nici acuma nu mi-ai mărturisit dacă maica lui a fost moldovancă de-a noastră ori tătăroaică? Am stat eu şi m-am gândit; am stat şi m-am gândit: trebuie să fi fost tatarcă.</p>
                  <p rend="justify">Asta însă nu se poate, căci Jderul îţi samănă dumnitale, iar mai ales îmi samănă mie şi eu nu sunt din acea seminţie. Atuncea va fi fost moldovancă; şi nu pricep ce fel de oameni sunt aceia care spun că ar fi fost tatarcă.</p>
                  <p rend="justify">—  N-am spus eu că ar fi fost păgână.</p>
                  <p rend="justify">—  Dar cine?</p>
                  <p rend="justify">—  Nu ştiu. Alţii.</p>
                  <p rend="justify">—  Care alţii? Nu cumva am spus eu? Dumnezeu să-i plătească pentru binele pe care mi l-a făcut.</p>
                  <p rend="justify">—  Jupâneasă Ilisaftă, zise comisul întorcând fruntea şi încruntând sprânceana, lasă stâlpul, uită-te la mine, nu te uita la el. Ar fi trebuit să am totdeauna la mine răbuş, ca să însemn de câte ori mi-ai scos ochii cu păcatele şi nebuniile mele. Mai cu samă această mustrare aş fi crestat-o a mia una oară. Eu nici n-am mai avut nevoie să mă mai mărturisesc la părintele Dragomir. Sfinţia sa ştia de mai nainte toate de la dumneata; şi încă împodobite şi înflorite fel şi chip. Când vine părintele Dragomir să-ţi primească mărturisirile, îl ţii jumătate de zi. Aşa că el de departe mă binecuvintează pe mine şi-mi dă drumul. Pentru atâtea mustrări, eu socot că Domnul Dumnezeu are să-mi dea un scaun de lumină, în cer. Jupâneasă Ilisafta, lasă greşala aceea a mea să doarmă somnul cel fără deşteptare.</p>
                  <p rend="justify">—  Nu te supăra, comise, scânci jupâneasa Ilisafta, întorcând spre soţul său ochi încă frumos sprâncenaţi; pentru cei adormiţi şi iertaţi se cade să lepăd aceste lacrimi şi să poftesc pe preot să le facă pomenire. Nu ştiu cum a chemat-o.</p>
                  <p rend="justify">—  Nu-i nevoie să ştii, femeie.</p>
                  <p rend="justify">—  Of, totdeauna eu rămân cea vinovată şi cea mâhnită! Căci eu am tremurat ş-am plâns când ai fost pribeag în străinătăţi; şi de câte ori te-ai dus cu măria sa la oaste m-am temut să nu ţi se întoarcă decât pomenirea; şi de câte ori dascălul Pamfil ceteşte în gromovnic că iar are să fie zavistie mare şi tăiere, şi războaie între împăraţi, mi se încrâncenă inima şi n-am somn, gândindu-mă tot la soţul meu care are slujbă domnească şi răspundere mare. De când eram o copilă de şaisprezece ani l-am iubit şi totdeauna am închis ochii când mă mângâia; iar acuma am ajuns să aud de la domnia sa asemenea vorbe.</p>
                  <p rend="justify">—  Care vorbe? Te poftesc să nu plângi, jupâneasă Ilisaftă; lacrimile femeii tulbură veninul bărbatului.</p>
                  <p rend="justify">—  Bine, atuncea nu mai plâng. Însă vreau să-i ştiu numele acelei tatarce.</p>
                  <p rend="justify">—  Jupâneasă Ilisafta, de vreo cincisprezece ani tot mă gândesc să-mi întocmesc acel răbuş. De mâni să ştii că-l pun la cingătoare.</p>
                  <p rend="justify">—  Am auzit eu asta de multe ori. Mâni e primirea măriei sale. Lasă pe poimâni. Iar până atuncea spune ce fac eu cu acel nelegiuit căruia nu-i pasă?</p>
                  <p rend="justify">—  Acel nelegiuit vine pe drum cântând.</p>
                  <p rend="justify">—  Să ştii, comise, că se teme.</p>
                  <p rend="justify">—  Nu se poate; e sângele meu.</p>
                  <p rend="justify">—  Dumneata nu te fuduli degeaba. Copilu-i copil, şi se teme. Ţi-am spus să nu-l trimeţi. Dumneata l-ai trimes.</p>
                  <p rend="justify">—  Mira-m-aş! Ţi-am spus eu, jupâneasă Ilisafta, să-l trimeţi? Cine m-a rugat? Urmă comisul întorcându-se spre stâlp; cine m-a rugat fel şi chip să trimet copilul ca să fie în ochii Domniei, să se bucure de mila măriei sale? Aş vrea să ştiu cine m-a rugat? Poate ştii dumneata, jupâneasă Ilisaftă?</p>
                  <p rend="justify">—  Nu-mi aduc aminte să te fi rugat eu; îmi aduc aminte că i-ai poruncit să încalice. Ai strigat în casă să i se puie mâncare la oblânc; ai mai strigat o dată să nu uite comisoaia să deie băietului contăşul cel frumos şi căciuliţă; ai mai strigat o dată la argaţi să frece pe prag şi să-l lustruiască. Acuma ia-l de mână şi pofteşte-l la masă pusă. Făcliile ard de trei ceasuri.</p>
                  <p rend="justify">—  Pe cât văd, am să-l iau de mână şi am să ţi-l aduc să-l culci cu capu-n poală, să-i cânţi ca unui sugaci. Îl aud venind cu frate-său. Îi cunosc glasul. Cine-a vorbit de frică la un fecior al meu, să facă bine să mai spuie o dată.</p>
                  <p rend="justify">—  Unde-i? Strigă jupâneasă Ilisafta, rănită.</p>
                  <p rend="justify">Rănită stătu numai o clipă. Zvârcolindu-se şi sărind din fundul divanului, se repezi în întuneric pe drumuşorul dintre tei. Slujitorii ieşiseră de la saraiuri, cu făchii de răşină. Făptura mătăhăloasă a lui Simion, Jderul cel mare, apăru cea dintâi ochilor uimiţi ai comisoaiei Ilisafta. Pe sub braţul lui Simion, îşi scoase capul Jderul cel mititel, râzând. Comisoaia îl primi strângându-l între sâni.</p>
                  <p rend="justify">—  Se îngrijea comisul că ţi-ar fi fost frică, noaptea la drum, îl mângâia dumneaiei c-un glas plin de dulceaţă.</p>
                  <p rend="justify">Din frumuseţile şi lucrurile prea plăcute ale tinereţii dumnisale, cărora căzuse robit Manole Păr-Negru cu ani în urmă, mai ales glasul, ca o strună gravă de argint, se păstrase neschimbat. Era un glas tânăr şi învăluitor, pe care şi fecioraşul se deprinsese a-l îngâna în alintările lui; şi tocmai acel glas era acuma osânda comisului în zilele când stătea singur cu soţia lui în pridvor. În iatac, comisul nu intra decât după ce jupâneasa Ilisafta adormea. Se întâmpla uneori că dumneaei se trezea din somn şi prindea să-i spuie întâmplări şi mustrări până la un ceas târziu al nopţii. Comisul lua atunci de pe masă ceasornicul de năsip şi-l ducea afară, ca să rămâie vremea pedepsei lui fără măsurătoare.</p>
                  <p rend="justify">—  Ai umblat bine? Nu ţi s-a întâmplat nimica? Urma jupâneasă Ilisafta să întrebe.</p>
                  <p rend="justify">Fecioraşul nu putea răspunde, din pricină că sta cu nasul în horbotele pieptului plin şi moale al comisoaiei. Ea îşi pleca asupra lui căiţa naltă a capului, înfăşurată cu broboadă albă şi-şi legăna foile creţe.</p>
                  <p rend="justify">—  Iaca aşa am mai fost eu fără astâmpăr o dată. Câţi ani sunt de atuncea? Se împlinesc cinci ani astăzi. Tot aşa la o Sfântă Înălţare, te-ai fost dus în munte cu tătarul. El a avut a sui la o stână; tu nu se ştie ce-ai făcut. Poate te-ai rătăcit, ori te-a învăluit o negură rea. Tătarul se uita spăriat la mine cu ochii cât gura paharului. Am sculat ţiganii în bătaie de bici. Au umblat în Valea Largă; s-au suit la Călmăţui; au ajuns în Plai şi-au coborât pe la Curmătura Lupilor, au dat pe la Balta Dracului, ptiu-ptiu-ptiu! Cruce de aur, nu te-au găsit nicăirea…</p>
                  <p rend="justify">—  Cum era să-l găsească acolo, dacă el era acasă? Se veseli gros comisul.</p>
                  <p rend="justify">—  Cine putea şti că s-a suit într-un pod cu fân?</p>
                  <p rend="justify">—  Aşa-i; nu putea să ştie nimeni. Vin-aici, băiete, porunci Manole Păr-Negru.</p>
                  <p rend="justify">Flăcăuaşul se smulse ruşinat din horbote şi dădu fuga în pridvor, frecându-şi nasul.</p>
                  <p rend="justify">—  Aicea-s, tuţă.</p>
                  <p rend="justify">—  Văd. Ce-a poruncit măria sa?</p>
                  <p rend="justify">—  Vine mâni.</p>
                  <p rend="justify">—  Bine; du-te şi înghite trei plăcinte de-a comisoaiei. Pe urmă culcă-te. Nu mai grăi; nu mai povesti. Mâni dimineaţă, când se crapă de ziuă, trebuie să fim în picioare, înţeles?</p>
                  <p rend="justify">—  Înţeles, tătuţă.</p>
                  <p rend="justify">—  Treci.</p>
                  <p rend="justify">Fecioraşul sărută mâna părintelui său şi trecu în lumina odăii celei mari. Comisul îşi întoarse după el ochii cu sprânceana nouroasă.</p>
                  <p rend="justify">—  Alei! Cinstite comise, se tângui jupâneasa Ilisafta; nu pricep cum poţi avea aşa inimă cu acest copil!</p>
                  <p rend="justify">—  E bărbat, nu-i copil, jupâneasă Ilisafta.</p>
                  <p rend="justify">—  I s-ar fi putut întâmpla o primejdie.</p>
                  <p rend="justify">—  Da' nu i se mai întâmplă nici pe dracu.</p>
                  <p rend="justify">—  Ptiu! Ptiu! Ptiu! Cruce de aur! Aşa ai fost domnia ta totdeauna: tiran şi hain.</p>
                  <p rend="justify">—  Aşa am fost. Să leşi băietul să doarmă.</p>
                  <p rend="justify">—  Nu te supăra, cinstite comise, zâmbi cu dulceaţă comisoaia. Mă duc să-i dau să mănânce, deşi are toate pregătite de mai nainte. Aşternutul i-i făcut. Perna i-i binecuvântată, ca să aibă somn fără vise. Candela-i aprinsă. Maica Domnului are să-l poată vedea.</p>
                  <p rend="justify">—  Jupâneasă Ilisafta, stăi aici. Mezinul acesta nu mai este un prunc şi nu trebuie să-l mai ruşinezi cu dezmierdări.</p>
                  <p rend="justify">—  Totdeauna, totdeauna m-ai asuprit dumneata, suspină comisoaia, smârcâind şi trăgându-şi lacrimile. Nu mă duc la el, n-ai grijă! Urmă ea, având plăcere mare să mintă. Ce am eu c-un copil pe care mi l-ai adus nu ştiu din ce parte de lume şi mi l-ai lepădat în prag? Am eu altele multe şi mărunte: ziua de mâni e o zi grea pentru mine; batîr dacă s-ar şti de ce neam şi de ce lege au fost unele fiinţi despre care vorbim! Dar nu se ştie nimica.</p>
                  <p rend="justify">Fără un cuvânt, comisul se ridică şi intră în umbra care împresura casa, sub streşinile teilor şi-ntre heiurile gospodăriei. În curând poruncile lui mânioase aduseră slujitori în preajmă-i. Jupâneasa Ilisafta trecu nestingherită la Jderul cel mititel, să-i mai cânte vorbe blânde înainte de culcare. După ce-l văzu pe Ionuţ trecut la hodină în chilioara lui, stătu gândindu-se dacă n-ar fi bine să-l afume prin somn cu păr de lup. Nu se poate să nu fi avut vreo spaimă, pe drum, copilul. Orice ar spune dumnealui comisul, mormăia ea cu grijă şi cu mulţămire în acelaşi timp, mai va să curgă apă pe Moldova până ce i-or creşte întregi tuleiele acestui pui de om şi până ce i s-a coace osul. Încă are nevoie de căldura cuibului. Cine spunea că are să-l cheme măria sa Ştefan-Vodă la curte la Suceava, ca să fie soţ coconului domnesc? Parcă el singur spunea? Ori nu spunea el? Mai degrabă vorbele acestea le va fi stârnit comisul Manole, ca să-mi facă mie inimă-rea. Cum să se înstrăineze băietul? Şi de ce să se înstrăineze? Cine i-a da acolo de mâncare? Şi cine l-a spăla? Cine i-a aduce somn? Multă minte are şi măria sa, ca să ieie aşa tam-nesam copiii oamenilor! Să fie măria sa femeie şi mamă, ar cugeta într-altfel. Însă măria sa e bărbat, ca şi comisul. Lasă că ştie şi măria sa să-mi umble la apa Nistrului, ori a Siretului, pentru nişte pricini pe care le cunoaştem noi – he-he!</p>
                  <p rend="justify">—  Care-i acolo? Se răsuci dumneaei spre uşa odăii celei mari, unde deodată se întunecase lumina făcliilor.</p>
                  <p rend="justify">—  Mila Domnului în această casă! Jupâneasă Ilisaftă, noi suntem.</p>
                  <p rend="justify">—  Sfinţia ta eşti, părinte Dragomir? Vai, ce mă spăriasem!</p>
                  <p rend="justify">Jupâneasa Ilisafta nu se spăriase de loc. Vorba asta o punea în afară, ca să aibă înlăuntrul său vreme să cugete ce-l va fi aducând pe părintele Dragomir la curte, la o vreme destul de târzie.</p>
                  <p rend="justify">Acuşi trebuie să cânte cucoşii de miezul nopţii.</p>
                  <p rend="justify">—  Poftim, părinte, şezi, sfinţia ta. Comisul nu-i aici; trebuie să vie numaidecât.</p>
                  <p rend="justify">—  L-am auzit răcnind la slugi, vorbi cu oarecare grijă părintele Dragomir, căutând cu ochii în juru-i un loc mai larg unde să se aşeze.</p>
                  <p rend="justify">Sfinţia sa era greoi şi bătrân. Era cu desăvârşire sur în plete şi barbă, totuşi în obraji păstra o roşaţă de tinereţă, pe care i-o ţinea un nărav al sfinţiei sale să lepede de la sine apa în toate zilele vieţii. Aşa-i era rânduială de la vraci şi mai ales din zodie: „apa îi va fi cu primejdie”, scria în acea carte înţeleaptă, care ne spune toate ale noastre, fără de greşală.</p>
                  <p rend="justify">—  Jupâneasă Ilisaftă, zise părintele Dragomir ieşind îndărăt pe uşă în pridvor şi căutând locul cel mai potrivit de divan, tare te rog să mă îngădui a sta aici, că nu mai pot de picioare. Atâta m-am ostenit, cât nu se poate spune. Şi am intrat şi la o grijă mare pe ziua de mâni: ce fac eu dacă vine măria sa la leturghie? Cum mă descurc eu cu toate rânduielile anumite împărăteşti, eu nefiind cărturar, precum ştii domnia ta? Chiar dacă n-ar veni prea sfinţitul Tarasie de la Roman, să mă privegheze şi să mă ispitească, măria sa singur le ştie pe toate, mai bine decât un mitropolit. Căci acest voievod cunoaşte toate, mai pe deasupra decât craii şi împăraţii, fiind măria sa binecuvântat de sfântul Gherontie de la Aton. De aceea măria sa are noroc la toate şi mai ales la războaie cât are să supuie pe toţi craii şi domnii, până ce va veni vremea să taie cu sabia şi capul balaurului celui mare. Ajută-i, Doamne Dumnezeule, şi Maică prea curată şi pururea fecioară, întru asemenea izbândă. Pune că vine şi vlădica Tarasie de la Roman. Şi eu de unde să iau acele vorbe pe care niciodată nu le-am pomenit? Adevărat este că rânduiala leturghiei o ştiu ca apa, precum ştiu şi altele câte sunt de trebuinţă creştinilor. Din repeziciune pot să mă iau la întrecere cu orişicare cărturar. Dar dincolo de tipic, este pentru mine primejdie. Cazaniile le ceteşte dascălul Pamfil; dar acuma dascălul nu-mi poate fi de nici o ajutorinţă. Of! Şi iar of! Acuma în ia-sară mi-a venit aşa un năduf ş-am spus preutesei că mai bine rămâneam în munte, la ciobănie, decât mă coboram la apa Moldovei, atuncea când a fost pustiirea tătarilor. Ce era atunci aici la Timiş? Rămăseseră trei case întregi. Alte şapte erau numai în trei păreţi. Zece gospodari sărmani m-au rugat să le fiu slujitor la bisericuţa lor de lemn. Tot stătusem la ascultare trei ani la sfântă mănăstire. Ştiam slujba şi cântam frumos. Bine-a fost şi între ciobani şi oi, cât am stat fugar în munte, cu alţi monahi. M-am gândit că poate a fi mai bine preot cu nişte gospodari care mă îmbrăţişau cu aşa dragoste. Aşa că ce fac eu?</p>
                  <p rend="justify">—  Despre ce-i vorba, părinte? Întrebă cu blândeţă jupâneasă Ilisafta comisoaia.</p>
                  <p rend="justify">Neîndrăznind să oprească vorba părintelui care de obicei era îmbielşugată, şi neavând nici răbdare să asculte toate, dumneaei îl lăsa să spuie şi se gândea la ale sale. Într-adevăr, ziua de mâni, cu primirea Domniei, oricât de bine s-ar fi purtat dumneaei, jertfind claponi, purcei şi berbeci.</p>
                  <p rend="justify">—  Îi apărea iarăşi ameninţătoare; spaima părintelui Dragomir se muta şi asupra ei.</p>
                  <p rend="justify">—  Ce fac eu mâni dacă vine măria sa la slujba sfintei leturghii?</p>
                  <p rend="justify">—  Ce să faci? Nu faci nimica, părinte Dragomir; îi dai nafură, îl pui să sărute crucea, după obicei, şi gata.</p>
                  <p rend="justify">—  Să fie asta de ajuns?</p>
                  <p rend="justify">—  De ce să nu fie?</p>
                  <p rend="justify">—  Dascălul spune că sunt nişte vorbe înfricoşate, pe care nu le-am auzit niciodată, pentru primire de domni şi împăraţi.</p>
                  <p rend="justify">—  Nu mai crede şi sfinţia ta câte spune dascălul Pamfil. Să-i porunceşti să se ostenească până la mine cu cartea lui de zodii.</p>
                  <p rend="justify">—  După ce-a pleca măria sa?</p>
                  <p rend="justify">—  După ce-a pleca măria sa.</p>
                  <p rend="justify">—  Am să-i poruncesc, jupâneasă Ilisaftă. Dar eu ce mă fac? Voiam să cer sfat de la cinstitul comis. Să încep slujba dis-de-dimineaţă? Până ce ajunge măria sa la Timiş, eu am gătit.</p>
                  <p rend="justify">—  Asta nu-i rău.</p>
                  <p rend="justify">—  Aşa am să fac. Dar cum rămâne cu dascălul? El ceteşte cazania sfinţilor Împăraţi Constantin şi Elena. Ceteşte rar şi se lăfăieşte între slovele lui. Leturghia mea sârbească pot s-o spun cât de repede, oamenii se gândesc la ale lor, nici nu le pasă. Dar cazania, fiind moldovenească, o ascultă. Iar Pamfil mai înfloreşte şi el şi se uită încrucişat la oameni, când îi ameninţă cu osândele iadului. Cazania unor sfinţi împăraţi nu se poate să fie decât lungă. Mai pune şi sporul dascălului. Aşa că eu m-am gândit aşa. Oameni buni, zic eu cătră popor, frumoase fapte de mirare au săvârşit sfinţii împăraţi Constantin şi Elena, precum aţi auzit anul trecut, la praznicul sfinţiilor lor; însă din acel an până în acest an sfinţiile lor n-au mai săvârşit nimic; duceţi-vă cu pace la casele voastre şi ieşiţi apoi întru întâmpinarea lui Vodă. Când s-a mai afla de vreo faptă de-a sfinţilor pe care-i prăznuim azi, să n-aveţi nici o grijă, căci v-o spun eu. Ce zici, jupâneasă Ilisaftă?</p>
                  <p rend="justify">—  Ce să spun? Despre ce-i vorba?</p>
                  <p rend="justify">—  Despre sfinţii Împăraţi. E bine să fac astfel?</p>
                  <p rend="justify">—  E bine, părinte Dragomir; ziua de mâni e o zi grea pentru mine. Unul din claponii tăiaţi l-am oprit, ca să-l gătesc eu cu mânile mele, mâni la amiază. Nici un bucătar pe lumea asta nu ştie să facă ce ştiu eu dintr-un clapon; o mâncare de i-a plăcut foarte mult lui Mavrichie împăratul de la Bizanţ, încât a dat caftan de boierie bucătarului său. De la acel boier al lui Mavrichie, care s-a făcut monah la Aton, a rămas ştiinţă în sfânta mănăstire Zografu despre clapon cu vin, opărit cu unt; şi din stareţ în stareţ, s-a păstrat învăţătură la Zografu; iar părintele meu, care-a fost hagiu de la Sfântul Munte, a plătit trei galbini învăţătura la cuhnia stăreţiei de la Zografu. Aşa am să fac, ca să mă ţie măria sa minte.</p>
                  <p rend="justify">—  Vine la amiază?</p>
                  <p rend="justify">—  Cine?</p>
                  <p rend="justify">—  Întreb, jupâneasă Ilisaftă, dacă vine măria sa la amiază?</p>
                  <p rend="justify">—  Vine la amiază.</p>
                  <p rend="justify">—  Atuncea am scăpat şi eu; şi-am să fac cu cazania precum am spus. Binecuvântată să fie această casă. Eu mă duc; acuşi se zăreşte de ziuă.</p>
                  <p rend="justify">Părintele se duse, bătând cu cârja în pământ, sub streşina teilor. Comisoaia Ilisafta se întinse în lungul divanului, pe lângă perinile de părete, strângând pe sine scurteica de vulpe. Căscă o dată prelung, aşteptând pe comis. În cuprinsul întregii gospodării se făcu tăcere. Dumneaei căzu într-un somn adânc, părea că nici nu răsuflă.</p>
                  <p rend="justify">Trâmbiţară cucoşi la poieţile din dosul saraiurilor; alţi cucoşi de departe, din sat, răspunseră, ca o muzică stinsă. Comisul veni cu pas moale, trecu, suflă în făclii; se întoarse cu o pocladă, cu care acoperi pe soţia sa; intră iar în casă şi-şi căută culcuşul din iatac. Se bucură că-i singur şi-n tăcere. Ornicul cel mut arăta al şeptelea ceas al nopţii.</p>
                  <p rend="justify">Cum înfloriră zorile în răsărit, săgetând lumină trandafirie prin geamul deschis, comisul Manole tresări, ca şi cum i-ar fi pus cineva mâna pe umăr şi i-ar fi şoptit cuvânt la ureche. Dormise îmbrăcat. Îşi strânse mai bine pe el curelele şi păşi întâi la chilia lui Ionuţ. Mezinul nu mai era în aşternut; trecuse pe la el Simion şi-l luase cu sine. Se întoarse să vadă ce face jupâneasa Ilisafta pe divanul ei. Nici n-avu nevoie să ajungă până la pridvor. Îi auzi glasul în altă parte a casei, la cuhnii. Paserile din fundul ogrăzilor începură a face larmă. Slujitorii fugeau de colo-colo şfichiuiţi de poruncile comisoaiei.</p>
                  <p rend="justify">Jder comisul găsi vreme să-şi stropească obrazul cu apă neîncepută de la fântână. Socoti să nu mai prăpădească vremea trecând în casă la icoane. Se închină de acolo de unde era cătră răsăritul soarelui. Îşi scutură pletele cărunte şi le potrivi cu degetele răşchirate pe după urechi, îşi potrivi şi cuşma deasupra. Fără să aştepte de la el glas, numai după căutătura-i nemulţumită, slujitorii robi cunoscură că trebuie să-i aducă cu cea mai mare grabă calul înşăuat. Cum i-l aduseră, Jder bătrânul se aburcă în şa cu destulă uşurinţă pentru cei cincizeci şi cinci de ani ai lui. Slujitorii îi legară pintenii, îi trecură la pumnul drept harapnicul; alergară la porţi; călăreţul zvâcni printre ei când abia desfăceau canaturile.</p>
                  <p rend="justify">Îndată ce ieşi din dumbrava de tei în pajişte, se arătă apa Moldovei sticlind în vale, cătră răsărit. La asfinţit suia trăgănat un deal lung, până departe sub pădurea de brad. În acea întindere se alegeau ici şi colo tăpşane, unde erau clădite grajdurile de bârne pentru cele cinci sute de iepe ale Domniei. În vara asta, lucrătorii pregăteau lemne pentru alte clădiri. Ceairurile prăsilei acelor cinci sute de iepe domneşti erau închise cu garduri de răzlogi. Comisul sui în fugă la mânzi şi la strâjnici. Când ajunse la închisoarea tretinilor, găsi pe Simion cu Ionuţ. Îşi lăsaseră fugarii înşăuaţi afară; săriseră la căluţii de trei ani, chemându-i pe nume, cercetându-i şi luptându-se cu ei. Vânt, al treilea harmasaraş alb cu ţintă neagră, fecior al lui Catalan, pe care cei doi fraţi îl pregăteau pentru războaie viitoare ale măriei sale, se bătea cu Jderul cel mititel, sărind în două picioare şi ameninţându-l cu copitele de dinainte. Coama-i era retezată; coada îi era tunsă în scări. Făcând dintr-o dată o copcă într-o parte, Vânt ocoli pe Simion, dându-i îndărăt o lovitură de berbece. Feciorul cel mai mare al comisului îşi stăpâni cuşma, ca să nu-i cadă din cap; în acelaşi timp, repezind îndărăt braţul drept, încleştă pe tretin pe după gât ca într-un arc, stăpânindu-l. Nechezând subţirel, căluţul se supuse. Jderul cel mititel veni şi-l mângâie pe ochi.</p>
                  <p rend="justify">La zăvoarele porţii, Jderul cel bătrân râdea pentru întâia oară în acea dimineaţă, în barba-i mare. Dar cum îl văzu pe Simion că se întoarce, îşi stăpâni veselia şi tuşi gros.</p>
                  <p rend="justify">—  Jupâne Simioane, comis al doilea, vorbi el aspru, cunoşti obiceiul măriei sale când binevoieşte a veni la Timiş.</p>
                  <p rend="justify">—  Cunosc, cinstite comise. Să fii domnia ta fără de nici o grijă. Am fost ieri până sus în pădure, la casa de ape; şipotele curg bine la toate grajdurile şi închisorile. Păzitorii, ca totdeauna, fiecare la straja la care-i rânduit.</p>
                  <p rend="justify">Simion Jder urmă a-şi da samă cătră comis de toată buna rânduială a hergheliei. Paza mai cu samă era dintre cele mai tari. Străjerii erau ca nişte oşteni, ştiau să audă şi să vadă, însă uitaseră întrucâtva să vorbească. Aveau poruncă să nu sufere nici un obraz străin până la bătaia săgeţii. Noaptea, repezeau suliţa ori furca în fiară ori om care nu dădea glas cunoscut. Felul vieţii şi purtării lor era ca cel al ciobanilor din munte; purtau glugă şi strai alb, vara; iarna, dormeau pe omăt, învăluiţi în tohoarcă. În preajma focurilor lor dormitau câni. De când nişte castelani şi soli leşeşti, veniţi să dreagă pacea, poftiseră să vadă aşezământul de la Timiş, Ştefan-Vodă poruncise ca să se facă paza şi mai cu grijă. Se dusese faima nu numai la leşi, ci şi-n alte hotare despre meşteşugul întocmit de însuşi Vodă în acel loc din ţara sa. Erau nişte rânduieli pe care măria sa poftea să le ţie tainice, în ceea ce priveşte timpul când se dă drumul harmăsarilor la iepe; cum trebuie să fie văzduhul şi luna şi ce ierburi înflorite în ceairuri; cum să fie casa harmăsarilor şi a iepelor; câtă apă să curgă din cişmele, cât fin să fie în iesle, ce hrană să dai mânzului şi ce grăunţe tretinului. Mai erau şi altele multe pe care le ştia Jder bătrânul. Mai ales era de mirare oamenilor care nu ştia ce-i acolo, că stau caii în case. Deci castelanii şi solii nu putuseră veni la Timiş.</p>
                  <p rend="justify">—  Eu vă dau voie cu dragă inimă, le-a spus zâmbind măria sa, dar se împotriveşte Manole Păr-Negru, stăpânul acelui loc.</p>
                  <p rend="justify">De doisprezece ani de când stătea acolo stăpână, nici jupâneasa Ilisafta nu dobândise învoire să intre şi să vadă anume ce şi cum. „Oprelişte pentru muieri, rostea cu îndărătnicie Jder bătrânul porunca. Eu cu dragă inimă ţi-aş da voie, jupâneasă Ilisafta, dar se împotriveşte măria sa.” Încercase în două rânduri jupâneasă Ilisafta să pătrundă în acele locuri în lipsa comisului; dar cânii n-o cunoşteau şi slujitorii armaţi păreau chiori; puneau mâna pe săgeată şi încordau arcul. Era şi asta o mare amărăciune a domniei sale.</p>
                  <p rend="justify">Mai era şi alta. Jder bătrânul se arăta duşmănos de un timp cătră Simion. Îi grăia ca unui slujbaş străin, cu care n-ar fi avut vreo legătură de sânge. Bătrânul poruncise feciorului său mai mare însurătoare şi Simion se împotrivise. Comisului Manole îi trebuie numaidecât nepot, se mira crescându-şi ochii în cap comisoaia Ilisafta; nu poate dormi noaptea până ce n-a şti că are să aibă un nepot.</p>
                  <p rend="justify">Ionuţ e prea crud. Dămian umblă fără încetare cu neguţătoriile lui la Liov şi la Cetatea Albă; de la Liov se duce şi la Varşava şi la Danţig; aşa că el nu-şi poate lua soţie până ce n-a face pântece şi nu s-a aşeza pe săculeţele lui de galbini.</p>
                  <p rend="justify">Însurat e numai Cristea, vistiernic al doilea la ţinutul Neamţului. Are curte frumoasă dincolo de apa Moldovei. Slujitorii şi bielşugul îl împresoară; a fost cel mai cu noroc dintre toţi feciorii lui Manole Păr-Negru; a luat şi nevastă cu mare zestre, pe Candachia, fata lui Anton Buzdugan de la Bârlad. I-a dat Buzdugan miresei, pe izvod scris şi pecetluit, două moşii pe Ialan şi una pe apa Racovei; blăni şi straie, tacâmuri de argint şi giuvaeruri. Însă din însoţirea aceasta încă n-a ieşit nimic.</p>
                  <p rend="justify">Părintele Nicodim ieromonahul, care a fost cândva Nicoară, rămâne sterp şi întristat până la isprăvitul zilelor lui.</p>
                  <p rend="justify">Deci să se însoare Simion. Un bărbat de treizeci şi cinci de ani, care începe să aibă la tâmple fuioraşe de năgară, aproape flăcău tomnatic, cel cu înfăţişare mai fudulă dintre toate odraslele lui Păr-Negru, ar fi cel mai nimerit să agonisească moştenitori cât s-ar putea mai curând curţii de la Timiş. Căci viaţa omului e scurtă; în primejdii ne trecem zilele şi nopţile; mâni poate sufla un spulber; toţi se risipesc în toate părţile şi cad; Dumnezeu îngăduie să se ridice din furtună acea floare târzie.</p>
                  <p rend="justify">—  Eu tot nu cred, jupâne al doilea comise, mormăi neprietinos bătrânul Manole, că toate sunt în bună stare; în ziua de azi nu mai poţi avea încredere în nimeni; singuri trebuie să ne ducem să vedem şi să punem mâna.</p>
                  <p rend="justify">—  Am văzut toate singur, cinstite comise.</p>
                  <p rend="justify">—  Se poate. Dar dacă măria sa trece şi numai îl vezi că încruntă din sprânceană? Aşa-i că atuncea simţeşti pe dumneata cămeşă de ghiaţă? Tu ce stai acolo şi te holbezi, Jder cel mititel? Du-te repede şi-ntr-o bătaie de bici să fii aici înapoi cu Gheorghe Tătarul. Am să vă pun eu pe voi amândoi la o treabă. Te-ai dus?</p>
                  <p rend="justify">—  M-am dus, tuţă.</p>
                  <p rend="justify">—  Nu te văd sosit înapoi. Ce-ai să faci domnia ta, jupâne Simioane al doilea comis, urmă Jder bătrânul întorcându-se spre fiul său cel mai mare, ce-ai să faci dacă măria sa are să poftească să-ţi vadă soţia? Căci măria sa de mult ştie de mâhnirea mea şi acuma n-are să mă vadă mai vesel.</p>
                  <p rend="justify">Simion ridică din umeri, uitându-se încolo departe, pe pădurea de brad. Avea mare asemănare în înfăţişare cu părintele său. Era tot aşa de supărat şi îndărătnic ca bătrânul. Când clipea, îi tresărea şi blăniţa de jder de la coada ochiului stâng.</p>
                  <p rend="justify">—  Nu ştiu ce are să spuie măria sa. Are să afle că-s tot holtei şi gata.</p>
                  <p rend="justify">—  Are să-ţi poruncească iar.</p>
                  <p rend="justify">—  Am să caut să mă supun. Dacă voi putea, cinstite comise.</p>
                  <p rend="justify">Era o înmlădiere ameninţătoare în glasul acela blând. Bătrânul tuşi înăbuşit şi-şi bătu tureatca ciubotei cu harapnicul.</p>
                  <p rend="justify">Jderul cel mititel se întorcea călare pe pagul lui, cu mare repeziciune. După el, pe un buiestraş bălţat, care venea lin cu urechile culcate pe spate, urma cel căruia-i zicea Gheorghe Tătarul. Era un tătar adevărat, pripăşit de multă vreme între moldoveni şi creştinat din tinereţă. Scund, spătos, cu umerii obrajilor ieşiţi şi cu pleoapele numai pe jumătate deschise, cu pielea obrazului lucie şi smeadă şi cu mustaţa rară – părea cu adevărat atunci sosit din pustie. Însă purta straie moldoveneşti şi era cu inimă curată oşteanul lui Hristos. Şi mai ales era omul cel mai de credinţă al comisului, între toţi acei slujitori de la Timiş.</p>
                  <p rend="justify">Băiatul şi Gheorghe Tătarul descălecară. Comisul se întoarse spre ei.</p>
                  <p rend="justify">—  Vreau să înţeleg de la voi, porunci bătrânul, cum facem ca să aibă şi măria sa vânat dacă pofteşte şi să-mi fie la vreme, întru întâmpinarea măriei sale, vistiernicul Cristea?</p>
                  <p rend="justify">—  Om aduce şi vânat şi pe bădiţa Cristea, îl încredinţă cu voie-bună Ionuţ, uitându-se cu ochi îndulciţi şi spre Simion.</p>
                  <p rend="justify">—  Ştiu eu că dumneata te arăţi gata la orice, îl mustră comisul; însă una-i vorba şi alta fapta. Soarele nu ne aşteaptă, acuşi se suie la prânzişor. Văd venind şi pe starostele Nechifor Căliman. El are caraule înşirate până în Branişte ca să deie veste de pornirea alaiului. Măria sa porneşte. Cum vă duceţi, când vă întoarceţi?</p>
                  <p rend="justify">—  Măria sa nu porneşte decât după sfânta leturghie, băgă de samă Simion.</p>
                  <p rend="justify">—  De unde ştii dumneata? Se întoarse dârz bătrânul.</p>
                  <p rend="justify">—  Nu era greu de ştiut. Mi-a spus şi băietul.</p>
                  <p rend="justify">—  Acest băiet e dumnealui Ionuţ Păr-Negru şi e rânduit să fie copil de casă al măriei sale.</p>
                  <p rend="justify">—  Să fie sănătos. Mă pot lipsi de dânsul.</p>
                  <p rend="justify">Jderul cel mititel îi făcu dintr-un ochi, din partea cu pata de perişor, şi-şi scoase cătră el limba, apoi îndată şi-o înghiţi, când bătrânul se răsuci spre el.</p>
                  <p rend="justify">Bătrânul staroste Nechifor Căliman se oprise şi întrebă cu mirare:</p>
                  <p rend="justify">—  Care-i acel boier al măriei sale despre care se vorbeşte?</p>
                  <p rend="justify">Comisul Manole arătă cu barba spre copil.</p>
                  <p rend="justify">—  Ptiu, drace! Se veseli starostele vânătorilor. Acu te-ai suit în sus, mânzule, şi mai alaltăieri îţi mâncau raţele din buzunar.</p>
                  <p rend="justify">Jderul cel mititel se zvârli mânios în şa. Tătarul se zvârli şi el ca să-l urmeze.</p>
                  <p rend="justify">—  Unde vă duceţi, oameni buni? Răcni comisul.</p>
                  <p rend="justify">—  Mă duc să împlinesc porunca domniei tale, îşi aruncă Ionuţ răspunsul peste umăr.</p>
                  <p rend="justify">—  Mai întâi şi mai întâi să-l trezeşti pe vistiernic din somn, răcni comisul. De ce-mi ruşinezi feciorul? Se întoarse apoi el cu prietinie spre bătrânul Căliman. Ce este? Înţeleg că ai a-mi spune ceva.</p>
                  <p rend="justify">—  Am a spune, cinstite comise. Trebuie să asculte şi jupân Simion.</p>
                  <p rend="justify">Bătrânul Jder se întoarse ploconindu-se cu ţeremonie:</p>
                  <p rend="justify">—  Jupâne al doilea comis, binevoieşte a pofti la sfatul nostru.</p>
                  <p rend="justify">Pe când starostele Căliman spunea cu taină ce avea de spus, împungând cu nasul când spre Jder bătrânul, când spre Simion Jder, Ionuţ fugea cu tătarul după el, întorcând din când în când capul peste umăr, îndărăt, bănuind ce poveşti putea să înşire starostele vânătorilor. Iar îi era inima îndoită de presimţiri urâte. Tătarul îl urma tăcut şi cu luare-aminte, după obiceiul lui.</p>
                  <p rend="justify">Întârziară puţină vreme la curte, ca să sloboadă din lanţuguri cânii şi să scoată din cuşcă eretele. Fecioraşul se feri de glasul comisoaiei Ilisafta care suna fără întrerupere la cuhnii. Când dumneaei simţi prin ţigănci sosirea lui, el cobora la vale în fuga calului, spre zăvoiul Moldovei. Ridicându-şi în sus braţele şi pocnind palmele una de alta, comisoaia îl urmări cu mirare din cerdac până ce-l pierdu din vedere.</p>
                  <p rend="justify">Aşezarea vistiernicului Cristea Păr-Negru nu era mai depărtată decât o fugă bună de cal. După o fugă bună de cal, stăteai uitându-te la ea, căci era aşezată dincolo de apa Moldovei. Tătarul fu nevoit să chiuie ca să înştiinţeze podarul, care era cu podul umblător la celălalt mal. Dintr-o pricină cu totul necunoscută, podarul întârzia în bordeiul lui. Tătarul îşi aruncă privirile spre luncă, de unde Jderul cel mititel, înainte de a descăleca, îi făcuse semne de mare grabă. Mai chiui o dată. Apoi îşi repezi buiestraşul bălţat la deal în prund şi dădu cu el prin apă de-a dreptul.</p>
                  <p rend="justify">Ajunse şiroind de apă dincolo şi grăbi la curtea lui Cristea Jder. Se vedea uşor că ajunge într-un loc îmbielşugat şi dezmierdat. Robii şi slujitorii se prăjeau la soare, ca într-o zi de sărbătoare ca aceea. O trăsură de modă leşască aştepta la scară, cu patru cai înhămaţi doi câte doi. Coşul acelei căruţe scumpe, vopsite verde, era atârnat de leuci în legături de curele, ca să aibă legănare şi să nu zdruncine la mers. Caii aveau hamuri lustruite de piele. Vizitiul care ţinea hăţurile pe capra căruţei purta mintean scump cu ceaprazuri. Câte-un paic stăpânea jos fiecare păreche de cai.</p>
                  <p rend="justify">Tătarul cunoştea toate acestea. Nu se opri la vorbă cu slugile. Se zvârli din şa şi năvăli în pridvor, stropind apă de pe îmbrăcăminte şi încălţări.</p>
                  <p rend="justify">—  Vai de mine! Ce este? Strigau ţigăncile răsărind din lenea lor şi năvălind după el.</p>
                  <p rend="justify">—  Unde-i jupân Cristea? Întrebă tătarul.</p>
                  <p rend="justify">—  Boierul se găteşte să iasă întru întâmpinarea măriei sale.</p>
                  <p rend="justify">—  Unde-i?</p>
                  <p rend="justify">—  Unde poate să fie decât în casă?</p>
                  <p rend="justify">—  Daţi-vă la o parte! Strigă slujitorul înotând printre ele cu braţele, ferindu-le şi făcându-şi loc.</p>
                  <p rend="justify">Îi ieşi întâi întru întâmpinare cu deosebită măreţie jupâneasa Candachia. Era o boieroaică tânără, vestită pentru frumuseţea ei. Avea păr bălai, meşteşugit pieptănat, cu cârligele şi ineluşe. Îşi pusese numai un abur de rumeneală în obraji şi câte puţintel roş la sfârcul urechilor unde-i atârnau inele de aur. Îşi înegrise şi sprâncenele cu funingine, ca să-i pară ochii mai albaştri.</p>
                  <p rend="justify">Privi de sus, cu mirare, îndrăzneala slujitorului de la Timiş. Întâi nu-l cunoscu de loc, apoi îşi aduse aminte de el.</p>
                  <p rend="justify">—  Am venit cu poruncă de la dumnealui cinstitul comis! Strigă Gheorghe Tătarul, ca să-l audă şi boierul, mai dinăuntru.</p>
                  <p rend="justify">—  Bine. Ai venit. Aşteaptă.</p>
                  <p rend="justify">—  Nu se poate s-aştept, măria ta. Trebuie să vă ridicaţi şi să porniţi. Într-o mică de ceas măria sa Vodă poate veni la Timiş şi nu vă găseşte. Afară de asta a căzut jos, de mare spaimă, jupâneasa Ilisafta.</p>
                  <p rend="justify">—  Vai de mine! Cum se poate! Soseşte măria sa şi noi nu suntem acolo? Tresări jupâneasa Candachia scuturându-şi în dreapta şi-n stânga inelele de la urechiuşi. Cristea! Cristea!</p>
                  <p rend="justify">—  Ce este? Întrebă un glas gros şi trăgănat dinăuntru. Dau tătarii?</p>
                  <p rend="justify">—  Nu toţi. Numai unul. Cel de la Timiş. A căzut jos soacră-mea Ilisafta şi moare. (Să ferească Dumnezeu şi să mă ierte pentru minciună, îşi stupea, pe furiş, în sân, Gheorghe Botezatu Tătarul.)</p>
                  <p rend="justify">—  Care comisoaie? Întrebă, năvălind din fund încă neîmbrăcat întreg, vistiernicul.</p>
                  <p rend="justify">—  Mama dumnitale! Nici nu este alta! Strigă cu înfricoşare jupâneasa Candachia. Dacă nu moare, are cine mă împunge cu felurite vorbe, că toate femeile din lumea asta au fost de faţă şi numai eu am rămas întârziată. N-am fost vrednică s-ajung la mănăstirea Neamţu, nici batîr la Timiş. Putem să ne uităm de aici cum umblă alaiul, dar de făcut drumul până acolo nu ne învrednicim. Căci domnia ta de ieri ai început a te foi şi a te găti şi nici acuma n-ai isprăvit. Ieri dimineaţă a fost trăsura la scară şi a stat până într-amurg. De două ori au scos slugile caii, ca să-i adape şi să-i hrănească. Acuma, de la răsăritul soarelui, trăsura iar e la locul ei. Iar dumneata te plimbi de colo-colo, cu socoteli şi gânduri, grăind singur.</p>
                  <p rend="justify">—  Nu găsesc brâul cel de matasă pe care mi l-a dăruit Dămian.</p>
                  <p rend="justify">—  Este acolo. Uită-te dumneata bine, la capătul patului. Ţi l-am pus de ieri.</p>
                  <p rend="justify">—  Cine spune că a căzut mama?</p>
                  <p rend="justify">—  Spun eu, măria ta; am auzit strigăt mare de primejdie. Tare te rog pe măria ta să-ţi pui contăşul şi să-ţi încingi sabia. Să aibă vreme să te ierte.</p>
                  <p rend="justify">—  Dar din ce pricină i-a venit, mă rog dumnitale? Se miră cu ochii holbaţi al treilea fecior al lui Jder, frumos îmbrăcat, bine hrănit şi falnic.</p>
                  <p rend="justify">Era cel mai gras dintre toţi. Se învârtea în loc căutând ce-i lipsea.</p>
                  <p rend="justify">—  Aşa faci domnia ta totdeauna, vistiernice, lepădă spre el, cu palma întoarsă, vorbe amărâte, jupâneasa Candachia.</p>
                  <p rend="justify">E  adevărat că, umblând în toate părţile ca să caute şi să aducă, plutind cu mânile întinse, ducându-se şi venind, era mai însufleţită şi părea mai frumoasă. În sfârşit vistiernicul trecu pragul şi se sui cel dintâi în trăsură, făcând-o să se legene şi să geamă. Jupâneasa Candachia se grămădi alături de el. Gheorghe Botezatu se repezi călare ca să scoată din bordei pe podarul cel surd. Cei patru cai porniră cu mare repeziciune; dar la cea dintâi înfundătură a drumului, jupâneasa Candachia dădu strigăt de spaimă.</p>
                  <p rend="justify">Acesta era unul din năcazurile mari ale vieţii sale. Nu putea călători fără spaimă şi strigăt în trăsură. Cu multă greutate şi stăpânindu-şi suspinele, călători pe podul umblător la celălalt mal. Se înfricoşa să nu se ducă înainte, pe nahlapii iuţi ai acelei ape de munte. Pe urmă se tângui că stă căruţa la celălalt mal, până ce trec, pe pod, şi caii. După ce caii fură înhămaţi, urmară aceleaşi suferinţi vorbite şi strigăte până în deal la Timiş. Tătarul se făcuse nevăzut. Din urmă îi ajunse Ionuţ cu prepeliţi atârnate de oblânc. Feciorul cel mic al lui Jder ţinea minte taina aflată de la starostele Căliman, că din tot vânatul Ţării Moldovei – păr şi pană – măriei sale îi place mai cu osebire prepeliţă, învălită în slănină afumată şi friptă în ţiglă de jăratic de fag. Deci voia să-şi pregătească el singur intrarea de curtean în voia bună a stăpânitorului.</p>
               </div>
               <div type="div3" rend="P11">
                  <head>Capitolul VI.</head>
                  <subtitle>Se vede ce mai spune jupâneasa Ilisafta şi cum se găteşte un ospăţ domnesc sub streşina pădurii.</subtitle>
                  <p rend="justify">În vremea asta jupâneasa Ilisafta găsise o clipă de răgaz ca să-şi desfacă de pe dumneaei o parte din straiele de deasupra, să se aşeze pe un scăunel, în iatac, în faţa oglinzii şi să se lese în mâna nanei Chira, cămărăşiţa dumnisale şi ţiganca dumnisale de taină.</p>
                  <p rend="justify">Acel odor scump de la părinţi, trecut în foaia de zestre, nu era prea mare; abia îşi putea vedea în el obrazul. Era un bun tovarăş de pribegii şi suferinţi, care-i arătase cândva strălucita dumnisale frumuseţă de la douăzeci de ani. Acuma îi răsfrângea ochii obosiţi, însă o pieliţă a obrazului încă subţire şi moale.</p>
                  <p rend="justify">—  Cred, nană Chiră, vorbea cu mulţămire comisoaia, că puţine jupânese – vorbesc mai ales de cele tinere – pot să se laude c-un obraz ca al meu.</p>
                  <p rend="justify">—  Puţine. Ar trebui să se laude măcar jupâneasa Candachia, nora măriei tale, dar nici dumneaei nu poate.</p>
                  <p rend="justify">Vorbind, Chira cămărăşiţa dădea ocol scaunului, purtându-şi degetele răsfirate în jurul acelui cap boieresc, scump cel puţin cât şi oglinda de Veneţia. Roaba era cu douăzeci de ani mai în vârstă decât stăpâna (era trecută şi ea în foaia de zestre) şi avea obrazul cu pieliţa neagră la fel de subţire ca al comisoaiei. Nu îndrăznea să arate asta prin vorbe; dar jupâneasa Ilisafta îi zărea din când în când un colţ al feţei în oglindă.</p>
                  <p rend="justify">—  Nimeni din ziua de azi, Chiră, băgă de samă jupâneasa Ilisafta, nu mai ştie ce ştiau cei de demult. Apa cu care mi-ai spălat totdeauna obrazul, dimineţile, o cunosc puţine femei. Ai jurat să n-o spui. Fete, noi n-avem la casa noastră. Aşa că are să rămâie neştiută, să nu se mai bucure nimeni de ea.</p>
                  <p rend="justify">—  Poate or mai fi fiind unele muieri care vor fi aflat-o din altă parte, zise cu îndoială Chira. Apă de mătăciune, făcută cu omăt din luna lui mărţişor. Te miri cum or fi aflat din spusele oamenilor de demult, căci se găsesc destule neveste viclene. Numaicât nu cunosc descântecul care trebuie să însoţească strecuratul fierturii.</p>
                  <p rend="justify">Grăind, roaba muia postavul alb în apa de mătăciune şi freca cu grijă obrazul stăpânei ei, mai ales în locurile unde pielea era mai încreţită, la coada ochilor şi sub bărbie.</p>
                  <p rend="justify">—  Nu mai departe decât acu cincisprezece ani, când eram în pribegie cu comisul în Ţara Muntenească, urmă jupâneasa, se dusese vestea la curtea lui Vlad-Vodă despre o frumuseţă de la Moldova. Acea frumuseţă era Ilisafta lui Păr-Negru. Când m-am dus apoi cu comisul şi am stat un timp la Cetatea Dâmboviţei, râdeau unii din boierii munteni şi sfătuiau pe comis să se teamă, căci, simţind turcii din olatul Dunării că se găseşte aşa lucru de preţ aproape de dânşii, or trimite oşti să bată Cetatea, ca să-l dobândească. Ehei, Chiră, dacă nu s-ar fi întâmplat să aibă măria sa Vodă Ştefan dragoste pentru comis ca pentru un prietin şi milă ca pentru un slujitor credincios, cine ştie ce-ar fi fost!</p>
                  <p rend="justify">—  Asta-i cunoscut de noi, oftă ţiganca. Dar mai bine stăpână la locul dumnitale, decât să muşte Domnia din măr şi pe urmă să-l arunce la marginea drumului.</p>
                  <p rend="justify">—  Aşa li se şi cuvine, Chiră, celor care n-au a cătare minte. Am fost cu credinţă şi cu dreptate comisului o viaţă, ceea ce nu se poate spune despre dumnealui. Fiind parte bărbătească şi având dumnealui atâtea strădanii, l-am iertat. Ce-aş putea însă spune eu despre o noră a mea, căreia îi sticlesc ochii ca unui demon, când i se arată înainte obraz domnesc? Încaltea dacă ar umbla îmbrăcată cuviincios. Dar aşa, straiele ei, şi juvaerurile ei, şi părul ei pe care-l scoate la vedere, ca şi cum ar fi încă fecioară, toate-s tocmai ca la curtea crăiască de la Varşava. Să fiu eu în locul măriei sale, aş da poruncă jupâneselor moldovence să fie mai cuviincioase. Eu porunca asta n-o pot da, însă de brăzdat o brăzdez, când îmi vine dumneaei la îndămână. Se mai socoate şi frumuseţa lumii, decât îţi vine să crapi când o auzi. Anţărţ, s-a aşezat drept în priveliştea măriei sale şi îşi înturna obrazul când la dreapta, când la stânga, ca să i să vadă cerceii de aur. Parcă Vodă n-ar avea alte gânduri şi alte griji! Măria sa umbla atunci în sfaturi ascunse cu unii boieri şi căpitani, căutând trecătorile munţilor şi pregătind ce ştia măria sa pentru războiul care a fost mai pe urmă, cu Matiaş-Crai. Ce să spun? În noroacele oamenilor este o anumită rânduială, precum spunea tatăl meu, şatrarul Mirăuţă, Dumnezeu să-l odihnească. Unii oameni, spunea dumnealui şătrăresei Ilinca, pe când eram o copiliţă şi trăiam la Drăgoteni; unii oameni au asemenea noroc în viaţă, încât stai şi te minunezi. Orice ar face, toate le merg din plin. Pot fi leneşi, pot fi proşti, treburile lor înfloresc. Îs urâţi şi se bucură de dragoste. Cad jos pe drum drept şi găsesc o pungă cu galbini. Fiecare om are un urs al său. Acela are rânduială să umble şi să lucreze pentru omul lui. Cel norocos are un urs slab şi ogăratic – căci acel urs umblă, caută, se străduieşte şi se sfarmă pentru domnul său, ca să le aibă toate de-a gata şi să-i iasă în plin; pe când cel fără noroc are un urs leneş, care toată ziua şade la umbră de smeură şi se sparge de gras. Aşa, uitându-mă eu la unii şi la alţii, văd că lui Cristea al meu şi jupânesei sale Candachia le merg toate uşor şi îmbielşugat. Ştiu ce fel de urs au: numai pielea şi ciolanele; geme şi gâfâie întru mare strădanie; pe când al lui Simion doarme la umbră şi mârâie din când în când alungind cu laba muştele. Ce va fi având acest fecior al meu, pe care l-am ţinut cu mai multă dragoste la sân, fiind întâiul rod de dragoste; ce va fi având de-i merg toate cu aşa de puţintel spor? La dragoste nu i-a mers; în boierie nu s-a îmbulzit şi a poftit în genunchi pe măria sa ca să-l lese al doilea comis aicea, la Timiş. Negoţuri nu se pricepe să facă. Chimirul i-i totdeauna spart, aşa că nu se ţine în el un galben. N-are alt dar decât al băuturii de vin, întru care într-adevăr e vrednic. Precum spune el singur, vinului nu i-i dat să-l bea orice slăbănog. Îmi vine uneori să pun argaţii să împletească harapnice şi să pârlească ţepuşe: să caute ursul cel leneş care trăieşte pe aici prin preajmă, să-l puie pe fugă şi să-l iuţească. Aşa s-ar schimba treburile poate şi pentru Simion. Despre părintele Nicodim nu mai spun nimic; pe acest copil al doilea al meu l-am prăpădit; iar ursul lui trebuie să fie şi el monah tot la Neamţu: de gras ce este nici nu poate ieşi pe uşa chiliei. Cu Dămian treaba merge într-alt fel. Umblă şi el, umblă şi ursul lui dând din colţ în colţ; agoniseşte şi el, agoniseşte şi ursul; amândoi îs slabi şi nu mai ostenesc adunând dobândă. Aş putea spune că şi pe acesta l-am prăpădit, căci umblă mai mult în Ţara Leşască. Mâni-poimâni are să-mi aducă o noră de prin străinătăţi, cu care are să trebuiască să mă înţeleg prin semne: mai mare ruşinea! Cât despre Ionuţ, văd că şi ursişorul lui începe a mişca.</p>
                  <p rend="justify">—  Dragă stăpână şi jupâneasă comisoaie, se ploconi baba Chira, rânjind fără dinţi; bine le spui toate şi eu în vremea asta am isprăvit găteala. Fusta foşneşte pe trei rânduri de foi crohmolite. Pun pe gât horbota cea verde.</p>
                  <p rend="justify">—  Numaidecât. Asta o pun totdeauna, când vin obraze alese. Verdele trage privirea spre el. Deci măria sa se uită întâi şi întâi la mine şi eu mă închin cu mare sfială şi ruşine. Jupânesele din zilele de azi nu ştiu asta şi se arată cutezătoare. Îţi spun eu, nană Chiră, că de ce merge, de ce se strică lumea. Ies năravuri rele. Se face mai îndrăzneţ şi norodul de rând. E vinovat întrucâtva şi măria sa, care cam caută în coarne mişeilor şi tinerilor. Zice că alege după putere şi vrednicie, ceea ce nu-i bine, căci atuncea cum rămân neamurile şi dregătorii cei bătrâni?</p>
                  <p rend="justify">—  Asta şi mie mi se pare un lucru nepotrivit, încuviinţă Chira. Eu aş zice, dragă stăpână şi jupâneasă comisoaie, să-mi dai domnia ta drumul să mă duc să văd ce face claponul pe care l-ai aşezat cu însăşi aceste cinstite mâni. Acuma freacă-le bine cu busuioc şi nu te mai apropia de cuhnie. Mestecă în gură o cuişoară. Îţi dau una; să ştii că au mai rămas aicea în răcliţă încă zece fire. Mărgăritarul cercelului din dreapta străluceşte mai frumos decât celalalt. Acu zic eu să binevoieşti a ieşi în pridvor şi a sta acolo în prag, căci s-aud trâmbiţile alaiului.</p>
                  <p rend="justify">Într-adevăr, pe drumul cel mare treceau cu grăbire călăreţii din Branişte cu căpitanul lor, ca să aşeze tabără dincolo de apa Moldovei. Călăreţi rari se înşiraseră şi pe sub pădurea de brad, fugind spre apa Cracăului. Măria sa Ştefan-Vodă era vestit la un ceas de cale, venind în pas cu puţini boieri în juru-i, şi privind cu bună-voie norodul aşezat în amândouă laturile drumului.</p>
                  <p rend="justify">Comisul era singur în capătul şiragului de tei, cu părintele Dragomir alături. La drum se buluceau gospodari din Timiş. Sufla un vânt uşor, care domolea arşiţa soarelui. La ceairuri, pe costişa depărtată, nechezau harmasaraşii. În păşunea de sub munte sună un bucium. În acel loc lăturalnic stătea singur Simion, cu slujitorii armaţi. El poate nici n-a avut vreme să îmbrace strai curat, pe când, în căruţa cu patru cai negri, de cătră vale, se vede venind semeţie şi straie scumpe.</p>
                  <p rend="justify">„Unde va fi fiind Ionuţ?” se gândea jupâneasa Ilisafta. Trebuie să fie şi el undeva în calea măriei sale. De acest mezin vioi are domnia sa mai puţină grijă decât de Simion. Pe lângă urs, de pe laturi, are acest fecioraş în el singur clei şi miere.</p>
                  <p rend="justify">Jupâneasa Ilisafta stă aţintită, ca să vadă dinspre munte o pajură plutind deasupra alaiului.</p>
                  <p rend="justify">Şi acest Ştefan-Vodă, căruia nu-i zâmbise prea mult soarta în anii lui tineri, deodată a intrat pe o altă poartă a vieţii. Toate s-au prefăcut pentru el. Acuma are şi el o nălucă de urs care trebuie să fie, prin slăbăciune, spaima fiarelor celor mai slabe. Pe lângă urs, se spune că ar fi având şi această pajură, care-l priveghează. Potrivit i-a fost crugul stelei lui de naştere, între Carul mare şi Şarpe, şi binecuvântările monahilor din Sfântul Munte au întors privirile lui Dumnezeu asupra sa. O asemenea binecuvântare sfântă i-ar trebui şi lui Simion.</p>
                  <p rend="justify">De-un ceas de vreme stătea astfel comisoaia Ilisafta, aşteptând în pragul casei sale, cu destulă grijă şi bătaie de inimă pe stăpân. Trăsura vistiernicului Cristea se oprise în preajmă. Din ea coborâse cu măreţie jupâneasa Candachia. Prin partea cealaltă se dăduse jos şi Cristea, potrivindu-şi pe trupul mare cingătoarea de matasă.</p>
                  <p rend="justify">Dintr-o dată se stârni murmur de la mulţimea grămădită cătră sat. Comisul Manole Păr-Negru şi părintele Dragomir se mişcară înainte. Călăreţii tăiaseră pieziş calea, îndreptându-se spre aşezarea hergheliei domneşti.</p>
                  <p rend="justify">Ionuţ sosi dintr-acolo gâfâind.</p>
                  <p rend="justify">—  Ce este? Întrebă cu spaimă jupâneasa Ilisafta. De ce fugi aşa?</p>
                  <p rend="justify">—  Nu-i nimica, muţă; fărădecât măria sa a dat poruncă să treacă dregătorii măriei sale înainte la drumul Romanului; iar măria sa intră la herghelie să vadă mânjii din primăvara asta. De asemenea binevoieşte să dea alte porunci pentru clădirile cele nouă, ca să le facă mai întinse.</p>
                  <p rend="justify">—  Cum se poate? Îşi bătu comisoaia palmele. Aicea nu vine?</p>
                  <p rend="justify">—  Nu vine, muţă.</p>
                  <p rend="justify">—  Apoi eu îl aşteptam pe măria sa cu mâncarea aceea de clapon din care măria sa a mai mâncat, plăcându-i foarte mult, încât şi-a lins şi degetele.</p>
                  <p rend="justify">—  Să fii domnia ta sănătoasă, muţă, are cine mânca.</p>
                  <p rend="justify">—  Apoi doream să-l văd pe măria sa, să mă uit dacă a mai cărunţit.</p>
                  <p rend="justify">—  Ai să-l vezi. Are să se oprească şi are să se uite zâmbind la dumneata. Ia aşa are să-ţi facă din cap.</p>
                  <p rend="justify">—  Lasă, nu mă mai încânta tu pe mine cu vorbe. Un om, la vremea amiezii, nu trebuie oare să facă popas şi să ospăteze?</p>
                  <p rend="justify">—  Ba da, jupâneasă Ilisafta şi dragă muţă. S-ar putea spune că şi eu m-am gândit la asta. Ş-am pus în ţiglă şase prepeliţi, învălite în frunze de tei. Trimete şi domnia ta c-un rob claponul în cratiţa lui. Acel rob încalică pe deşelate şi-l duce într-o fugă ţânând sus cratiţa, până sub pădure. Iau şi eu, odată cu ţigla, colaci proaspeţi. Or apuca şi ceilalţi slujitori ce-or mai găsi şi vor duce la deal.</p>
                  <p rend="justify">—  Dragu mamei, să nu uiţi şi faţă de masă de întins pe iarbă. Să-ţi deie nana Chira toate. Eu atâta m-am trudit, încât nu mă mai mişc de-aici. Zadarnică mi-a fost silinţa, dacă nu mă pot învrednici să văd subt acoperişul meu pe măria sa.</p>
                  <p rend="justify">—  N-ai grijă, muţă, am să fac eu toate bine, spunând măriei sale că toate sunt întocmite de domnia ta. Am să-i spun: măria ta, aceşti colaci, cum nu ştie să-i facă nimeni altcineva, sunt împletiţi de însăşi mânile comisoaiei Ilisafta. Mi-a făcut şi mie două pupeze. Una o dau măriei sale Alexăndrel-Vodă. Şi acest clapon, măria ta, de care mânca Mavrichie-împărat, este gătit tot de comisoaia Ilisafta. Numai aceste prepeliţi, cu mult mai puţin bune, le-a pregătit sluga supusă a măriei tale Ionuţ Păr-Negru.</p>
                  <p rend="justify">Vistiernicul Cristea şi jupâneasa Candachia ascultaseră cu mare uimire acest schimb grăbit de vorbe.</p>
                  <p rend="justify">—  Atuncea noi cum rămânem? Întrebă cu patos soţia aşa de frumoasă şi de gătită a vistiernicului.</p>
                  <p rend="justify">Comisoaia o privi cu prefăcută milă.</p>
                  <p rend="justify">—  Vai, ce bine-mi pare c-ai venit la noi, dragă noră. De mirare este această rânduială care nu îngăduie femeilor să intre la ceairurile domneşti. Vistiernicul poate va găsi putinţă s-ajungă acolo, o dată cu fratele său. Iar dumneata te vei nevoi să rămâi, ca să ne ţinem de urât una alteia. Să nu uiţi, Ionuţ, să spui măriei sale vorbele acelea, întocmai.</p>
                  <p rend="justify">—  Nu uit, muţă. Le-am înjghebat şi le-am cumpănit eu de mai nainte.</p>
                  <p rend="justify">Vistiernicul stătu o vreme cugetând, cu sprâncenele uşor încruntate. Apoi îşi mişcă spre maica sa înfăţişarea-i falnică. Glasul lui dulce semăna întocmai cu al mamei lui, cu deosebire numai că avea un ton mai coborât. În acel glas, în acea privire castanie, era un anumit farmec, la care se adăogeau şi vorbe rotunjite sunând întrucâtva gol.</p>
                  <p rend="justify">—  Maică dragă şi jupâneasă Ilisaftă, grăi el venind la comisoaie, cuprinzând-o de după umăr şi sărutându-i dreapta; pot să-i dau şi eu măriei sale lămuririle pe care le doreşti, ca să-şi aducă aminte de domnia ta, să dea din cap şi să zâmbească. Ce vorbe poate să rostească Ionuţ? În faţa unei asemenea straşnicii lui i se încleştă limba. Pe când eu, care am, precum se ştie, lăudat dar al vorbirii, am să-i mai spun altele măriei sale. Văzând că-i plac mânjii şi harmasaraşii, am să-i laud – căci cu adevărat – am să-i spun eu măriei sale – Dumnezeu a dăruit omului acest minunat dobitoc, ca să scurteze căile, să treacă cu el ape fără poduri şi să bată războaiele.</p>
                  <p rend="justify">—  Potrivite vorbe, încuviinţă, zâmbind, jupâneasa Candachia. Le-ai mai spus cândva măriei sale şi i-au plăcut.</p>
                  <p rend="justify">—  Am să i le mai spun o dată şi au să-i placă iar. Are să-mi dea iarăşi inel şi are să mă laude iarăşi. Căci eu cunosc taina când trebuie să le spun. Nici după întâiul pahar de vin, nici după al noulea; ci la mijloc, după al cincilea. Mă bucur, mamă, că nu ţi s-a întâmplat nimic. Aşa are nărav acel tătar Gheorghe Botezatu de mă sparie că te-ai bolnăvit, ori ai căzut, ca să sar cu spaimă şi să vin cu mare grăbire. Cu toate că ştiu că acesta-i un meşteşug al lui, totdeauna vin numaidecât.</p>
                  <p rend="justify">—  Faci bine, vistiernice Cristea; du-te şi cere cal de la Ionuţ, ca să ajungi mai degrabă. Eu rămân cu noră-mea, fiind asta mare bucurie inimii mele. Rău îmi pare că măria sa ne ocoleşte, urmă comisoaia, poftind pe jupâneasa Candachia în pridvor. Mai bine i-ar fi şezut în locul acela pe divan, unde te-ai aşezat dumneata, decât să se ostenească prin soare şi să vorbească cu herghelegiii.</p>
                  <p rend="justify">—  Într-adevăr, aici e locul cel mai bun, încuviinţă Candachia, cuibărindu-se în colţul obişnuit al comisoaiei. Jupâneasă soacră, mi se pare că ţi-am luat locul, tresări ea cu grijă.</p>
                  <p rend="justify">—  Îţi şade bine în el şi dumnitale, o linişti jupâneasa Ilisafta, subţiindu-şi buzele. Să fii sănătoasă şi să ai noroc la toate, cum ai avut de vistiernicul Cristea, feciorul nostru.</p>
                  <p rend="justify">Vistierniceasa îşi ascuţi şi ea limba, închinându-se:</p>
                  <p rend="justify">—  Mulţămesc dumnitale, jupâneasă soacră. Drept este că mai ales lui Dumnezeu avem a mulţămi, eu şi Cristea, pentru tinereţă şi avere. Vistiernicul poate are a mulţămi şi tatălui meu pentru trei moşii. Are a-ţi mulţămi şi dumnitale pentru darul vorbirii întru care îţi samănă.</p>
                  <p rend="justify">—  Dragă noră, tinereţele şi averile trec; darul de care vorbeşti rămâne până la bătrâneţă.</p>
                  <p rend="justify">—  E adevărat şi se vede asta, încuviinţă Candachia râzând plăcut şi scuturându-şi inelele cerceilor.</p>
                  <p rend="justify">Jupâneasa Ilisafta nu găsi degrabă săgeata ageră de care avea nevoie în acea clipă; întoarse ochii holbaţi şi mânioşi cătră cămărăşiţă, care apăruse în prag.</p>
                  <p rend="justify">—  Ce este, Chiră?</p>
                  <p rend="justify">—  Nu-i nimic, stăpână; fărădecât au năvălit tătarii, prădând cuhnea, iar în fruntea lor era jupânelul Ionuţ.</p>
                  <p rend="justify">Comisoaia se descreţi râzând. Pe când cele două jupânese începeau din nou să-şi treacă una alteia vorbe plăcute, măria sa intrase în aşezământul de la Timiş, cercetând casele hergheliei, ceairurile şi păşunile.</p>
                  <p rend="justify">Vistiernicul Cristea ajunsese la vreme. Lepădă cătră nişte slujitori frâul calului şi se alătură de alai, încercând să străbată în frunte. Nu mai era cu putinţă. Erau, între el şi puţinii boieri din jurul măriei sale, patru rânduri de câte cinci panţiri, care, fără să se întoarcă să vadă cu cine au de-a face, îl lepădau într-o parte cu umerii, ori pe unde năzuia să-şi facă loc.</p>
                  <p rend="justify">De lângă Vodă nu lipsea dumnealui Bodea, hatman şi portar al Sucevii. De asemeni, în stânga măriei sale, umbla Toma logofătul. În dreapta era Alexăndrel-Vodă, şi, îndată după Alexăndrel, comisul Manole. După rândul acesta întâi urma starostele Nechifor Căliman.</p>
                  <p rend="justify">Cel puţin dac-ar putea ajunge lângă starostele vânătorilor! Îşi făcea socoteală vistiernicul. Trebuie s-aştepte un prilej şi o desfacere a alaiului, la o întorsătură. Prilejul acesta nu întârzie să se arate.</p>
                  <p rend="justify">Mai înainte decât toţi, pe drumuşorul bătut de copitele tabunurilor, umbla comisul al doilea Simion, deschizând porţile la grajduri şi zăvoarele la închisori. Slujitorii armaţi ai hergheliei erau pretutindeni, dar nu se vădeau nicăieri. Apăreau numai după trecerea lui Vodă.</p>
                  <p rend="justify">Unul din aceşti slujitori cu suliţă veni pe un drumuşor cotit la vistiernic şi-l pofti din partea comisului al doilea, care-l văzuse rămas stingher, să treacă înainte în calea măriei sale. Astfel Cristea se găsi îndată în preajma grajdului lui Catalan. Simion îi zâmbi şi-i făcu un semn de prietinie, apoi, luându-şi iar înfăţişarea obişnuită, deschise porţile casei scunde de bârne, poftind pe Domn, însă trecând el cu repeziciune înainte.</p>
                  <p rend="justify">Canaturile clădirii rămaseră deschise; prin el, în urma lui Vodă, intră numai soarele; ceilalţi curteni se opriră afară. Alexăndrel-Vodă găsi în sfârşit prilej să scape de strânsoare, cătră fumul de sub pădure, unde băgase de samă arătarea subţire a fratelui său de cruce Ionuţ.</p>
                  <p rend="justify">Curtenii de afară luau aminte ce se petrece în umbra căsuţei de bârne. Harmăsarul alb întoarse capul spre lumină. Bătu de trei ori cu copita în pământ, apoi avu un râs moale. Domnul îl mângâie pe frunte, după aceea puse în şoaptă câteva întrebări comisului al doilea.</p>
                  <p rend="justify">Fratele nostru Simion nu ştie să răspundă decât „da” ori „nu”, îşi făcea socoteala vistiernicul, cercând a înţelege ce se spune înlăuntru. La Domn trebuie vorbă înflorită, fără de care nu faci nimica. Mai degrabă grăieşte calul; pe când Simion al nostru rămâne neclintit. La domni şi crai, dimpotrivă, trebuie să arăţi obraz vesel; să ieşi înainte, să te închini cu grabă, să te bucuri de orice mişcare; tu însuţi să pari a avea în tine argint viu, chiar dacă eşti leneş din fire; aceasta-i datoria curteanului.</p>
                  <p rend="justify">Măria sa a întors fruntea, fără să se mai uite la al doilea comis, şi a ieşit de la Catalan.</p>
                  <p rend="justify">—  Unde-i Alexandru-Vodă?</p>
                  <p rend="justify">—  E sub pădure, măria ta, la foc, cu soţiile sale mai tinere, a dat lămurire comisul Manole Păr-Negru. A dus acolo feciorul nostru cel mezin puţină gustare pentru măria ta. Te rugăm umilit, măria ta, eu şi jupâneasa Ilisafta, să cinsteşti bucatele noastre.</p>
                  <p rend="justify">—  A, acolo-i acel fecioraş pe care-l chiamă Ionuţ Păr-Negru?</p>
                  <p rend="justify">—  Întocmai, măria ta.</p>
                  <p rend="justify">—  N-am poruncit noi să fie adus la curtea noastră? Să fie tovarăş lui Alexandru-Vodă.</p>
                  <p rend="justify">—  Ne bucurăm prea mult de mila măriei tale.</p>
                  <p rend="justify">—  Şi n-am poftit noi, jupân Manole Păr-Negru, să găsim pe acest al doilea comis al nostru de la Timiş întru altă stare decât acea în care se află?</p>
                  <p rend="justify">—  Sunt şi eu mâhnit, mărite Doamne, că fiul nostru cel mai mare încă n-a pus cununa de mire.</p>
                  <p rend="justify">—  Este vreo pricină? Să se apropie de domnia mea şi să-mi mărturisească. Îl văd vrednic în toate. Aş pofti să împlinească şi această poruncă a noastră.</p>
                  <p rend="justify">Simion veni la porunca domnească tocmai când măria sa ajungea la focul de sub streşina pădurii, unde Jderul cel mititel şi Alexăndrel-Vodă se veseleau, părând şi ei flăcări vioaie în blândeţa primăverii.</p>
                  <p rend="justify">Domnul îi privi un timp cu mare plăcere, apoi înaintă la pânza albă de în întinsă pe iarbă. Un fedeleş de vin stătea poponeţ alături, ca un pitic al tainiţilor pădurii, care anume luase acea înfăţişare, pentru petrecerea domnească. Coşuri şi cratiţi erau învălite cu ştergare.</p>
                  <p rend="justify">Ionuţ se închină şi puse pe pânză două talgere de cositor. Găsi în coşuri şi două cupe. Descoperi cratiţa cu claponul gătit împărăteşte şi-şi spuse vorbele întocmai. De asemenea alte vorbe potrivite şi fără greş rosti, aducând sub nasul domnesc prepeliţile împănate, în ţiglă subţire de lemn.</p>
                  <p rend="justify">Vodă şi cuconul său se aşezară pe butuci de brad. Curtenii rămaseră în picioare, bucurându-se numai cu ochii de bucatele comisoaiei Ilisafta. Atunci îndrăzni Simion să iasă la lumină în vederea măriei sale.</p>
                  <p rend="justify">Era cu capul descoperit. Avea în frunte deasupra ochilor un semn tămăduit de lovitură de sabie. Privea drept şi fără de nici o frică pe măria sa. Era vinovat, îl judeca vistiernicul, că nu se sileşte să zâmbească.</p>
                  <p rend="justify">—  Jupâne Simion Păr-Negru, zâmbi Domnul, zvârlind la o parte osul de clapon de pe care rupsese cu dinţii carnea fragedă; eşti domnia ta bun să-mi spui pe cine ţi-ai ales? Am poruncit să te găsesc însurat.</p>
                  <p rend="justify">—  Măria ta, răspunse Simion punând genunchiul stâng în pământ, cu greutate fac ceea ce ai poruncit măria ta numai două tagme de oameni.</p>
                  <p rend="justify">—  Care, jupâne al doilea comis? Întâi osteneşte-te şi-mi toarnă vin. Fii cuparul meu astăzi. Ia credinţa şi apoi umple cupa. Să afle jupâneasa Ilisafta că m-am bucurat cât şi Mavrichie-Împărat de ceea ce mi-a trimes. Care sunt cele două tagme de oameni, jupâne Simion?</p>
                  <p rend="justify">—  Îşi găsesc cu greu soţie acei care sunt rânduiţi de Dumnezeu să fie stăpânitori noroadelor.</p>
                  <p rend="justify">Domnul îşi încreţi fruntea. Era de mult văduv. Încă nu-şi hotărâse Doamnă.</p>
                  <p rend="justify">—  Ai dreptate, încuviinţă el. Şi care-i a doua tagmă?</p>
                  <p rend="justify">—  Îngăduie, slăvite Doamne, să dreg a doua cupă. Tagma cealaltă, măria ta, e cu mult mai umilită. N-are răspundere în faţa lui Dumnezeu, nici nu trebuie să facă jertfă după rânduieli întocmite. Din tagma asta sunt mişei ca mine, cărora le-a fost înjunghiată inima în tinereţă şi acuma urăsc partea femeiască.</p>
                  <p rend="justify">Vodă Ştefan râse, privindu-l lung. Simion îndrăzni să nu zâmbească. Asta nu plăcea de loc comisului celui bătrân, iar cinstitele obraze boiereşti ce erau de faţă socoteau lipsită de înţelepciune asemenea purtare. Îndeosebi se mâhni Cristea de soarta fratelui său mai mare. Căci cu tot râsul său plin de bunăvoinţă, Ştefan-Vodă putea fulgera în orice clipă o poruncă plină de asprime.</p>
                  <p rend="justify">Măria sa, întinzând iar cupa, primi vin din fedeleş şi bătu pe umăr pe Simion, ceea ce fu de mirare pentru boieri. Al doilea comis sărută mâna măriei sale şi se ridică în picioare. Atunci socoti Cristea vistiernicul că trebuie să treacă mai în lumină. Domnul îl văzu şi-l chemă la sine, ca să facă plăcere bătrânului său slujitor Manole.</p>
                  <p rend="justify">—  Domnia ta ai urmat o altă rânduială a vieţii, vistiernice.</p>
                  <p rend="justify">Cristea Păr-Negru se supuse cu umilinţă, coborând genunchii şi aplecându-şi fruntea.</p>
                  <p rend="justify">—  Da, măria ta. Ştiu că stăpânului nostru i-i cunoscută suferinţa anume a fratelui meu, de aceea măria sa se milostiveşte să-l ierte. Tagma aceasta, măria ta, nu mai poate avea dragoste decât cătră Domnul său, ceea ce este bine şi folositor măriei tale. Comisul al doilea Simion are soţie datoria lui şi prunci aceste minunate dobitoace pe care Dumnezeu le-a dat domnilor ca să găsească în ele repeziciune, desfătare şi putere.</p>
                  <p rend="justify">Vodă se întoarse spre bătrânul comis:</p>
                  <p rend="justify">—  Sunt prea mulţămit, jupâne Manole, de acest fiu al domniei tale. A moştenit limbă dulce de la jupâneasa Ilisafta.</p>
                  <p rend="justify">—  Asta-i numaidecât, măria ta, se grăbi să încuviinţeze comisul, după care oftă, înegurându-se puţintel.</p>
               </div>
               <div type="div3" rend="P11">
                  <head>Capitolul VII.</head>
                  <subtitle>Ciudată veste din Ţara Leşească.</subtitle>
                  <p rend="justify">După plecarea măriei sale, aşezările de la Timiş rămaseră ca-ntr-o destindere leneşă sub puhoiul de soare al primăverii. Era într-acel colţ de lume aşa cumpănă a văzduhului, încât toate păreau mai pline de farmec decât aiurea. Peste apa ca de gheaţă în mişcare a Moldovei, plutea o limpezime tot aşa de curată în care ciocârliile dădeau slavă Domnului Dumnezeu suind şi coborând pe trepte de cântec. Spre răsărit, cătră valea Siretului, zarea avea ceva trandafiriu. Înspre apus, cătră munţii cei mari, dincolo de păduri de fag şi brad, înălbăstreau pâcle. De undeva, din pădure, din Piatra Corbului, se vedea în Pătru-Vodă şi Ceahlău. Tot de-acolo, cătră câmpii, văzuse comisoaia Ilisafta Târgu-Frumos, amintindu-şi de tinereţea înflorită a domniei sale.</p>
                  <p rend="justify">De la pajiştile cu râsuri în mii de feţe ale florilor, şi de la streşina pădurii de unde s-aud picurând tălăncile în poieni depărtate, de la dumbrava şi gârlele Moldovei, de la zburdăciunea lui de mânz fără grijă laolaltă cu harmasaraşii din acele ceairuri trebuia Jderul cel mititel să-şi ia bun-rămas; căci, după întorsul măriei sale la scaunul Sucevii, vistiernicul Cristea avea să-l ducă să-l înfăţişeze la curte. Puţinele straie şi arme şi îngrijirile fiinţii lui încă fără cumpăt rămâneau în sama lui Gheorghe Botezatu Tătarul, care-i era hărăzit slujitor, de cătră comis. În fundul ochilor lui stecliţi, mezinul păstra totuşi o bucurie ascunsă, deşi cătră părintele său şi fraţii săi se alinta cu păreri de rău.</p>
                  <p rend="justify">Pulberile celei din urmă roate de panţiri, care se mişca în urma alaiului domnesc, se ridicau dincolo de vadul râului, când jupân Manole Păr-Negru se hotărî să întocmească în sfârşit sfatul pentru care venise starostele Căliman. Poruncind Jderului celui mititel să nu coboare încă la curte, comisul pofti pe soţii săi la chilia lui Simion, în laturea grajdurilor celor mari. Acele clădiri ale iepelor acuma erau goale; toate mamele erau cu mânjii la iarbă fragedă, pe costişele din Valea Morii. La căsuţa comisului al doilea înfloreau dinaintea uşii deschise tufe de mintă pipărată şi alte câteva buruieni cunoscute numai vracilor. În chilia scundă, cu straie şi arme aninate în cuiere, nu se afla altă podoabă decât icoana sfântului Gheorghe, biruitorul balaurului. Acel sfânt Gheorghe era călare pe cal alb, care, în închipuirea comisului al doilea, părea a fi aidoma Catalan, deşi harmăsarul domnesc n-avea nici coadă ţapănă, nici picioare de lemn. Un pat învălit cu pocladă şi câteva scăunaşe cu trei picioare întregeau zestrea acelei încăperi. Era mai mult o chilie de schivnic decât de om de lume şi mai ales de comis al doilea al măriei sale Ştefan-Vodă. În coarda de afară, împotriva soarelui, se zvântau curălării şi arcane de prins şi de domolit tretinii sălbatici. Sub coardă, pe prispă, mai erau înşirate cuţite şi stricnele. Mirosea a seu şi a dohot. Slujitori cu suliţă şi arc făceau de strajă în preajmă.</p>
                  <p rend="justify">—  Aici e omul dumnitale, staroste Căliman? Întrebă comisul Manole.</p>
                  <p rend="justify">—  Aici, încuviinţă bătrânul. Am avut grijă, cinstite comise, să-l aduc cu oamenii mei în zori-de-ziuă, bine legat şi cu căluş la gură. L-am lepădat în sama slujitorilor domniei voastre. Lazăr Pitărel l-a pus în başcă şi i-a aşezat strajă. Toate le-am făcut aşa precum ţi-am mai spus.</p>
                  <p rend="justify">—  Da, aşa este, mi-ai mai spus, grăi bătrânul cu oarecare tulburare. Mă gândesc dacă n-ar fi fost mai bine să înştiinţăm pe măria sa.</p>
                  <p rend="justify">—  De ce? Băgă de samă Simion. Trebuie să vedem întâi ce este. Omul e în puterea noastră şi-l cercetăm.</p>
                  <p rend="justify">—  Unde-i băietul?</p>
                  <p rend="justify">—  Băietul aşteaptă afară pe prispă, dădu lămurire Căliman. S-a cam spăriat că l-ai oprit. Pe cât e de ager, nu mi-ar fi de mirare să fi înţeles despre ce-i vorba. Astă-noapte l-am găsit tocmai sfătuind cu omul meu şi spunându-i câte în lună şi-n soare. Lui i se părea că-l cercetează, pe când acel străin viclean îl trăgea de limbă.</p>
                  <p rend="justify">—  După ce ai pus stăpânire pe străin, nu l-ai cercetat?</p>
                  <p rend="justify">—  Ba da. Se arată cu oarecare semeţie şi mie nu vrea să-mi răspundă nimic. Zice că va vorbi când trebuie şi cui se cuvine.</p>
                  <p rend="justify">Simion asculta în tăcere, stând în picioare. Cristea se aşezase pe pat, neîndoindu-se că lui i se cuvine locul cel mai bun. Bătrânii se lăsaseră pe scăunele.</p>
                  <p rend="justify">—  Comisul Manole dintr-odată, cum îi era obiceiul; starostele Căliman încet, scârţâind din încheieturi şi gemând.</p>
                  <p rend="justify">—  Bine, să vedem ce este, încuviinţă jupân Manole Păr-Negru, oftând. Văd că grija noastră cu aceste herghelii domneşti n-are să se istovească niciodată.</p>
                  <p rend="justify">Vistiernicul Cristea găsi de cuviinţă să intre prin altă parte în miezul lucrului:</p>
                  <p rend="justify">—  Dobitocul acesta care se chiamă cal, grăi el ca şi cum ar fi cetit dintr-o carte, dobitocul acesta care se chiamă cal, cinstite comise, iubeşte pojarul şi războiul, aşa încât e cu primejdie. Fiind marfă de mare preţ, de asemenea o doresc şi o caută furii, deci iarăşi e cu primejdie.</p>
                  <p rend="justify">Comisul Manole îi curmă vorba:</p>
                  <p rend="justify">—  Toate acestea le ştim, vistiernice, şi totuşi năcazurile nu ni se uşurează. Jupâne comise al doilea, dă poruncă lui Lazăr Pitărel să ne aducă pe acel străin.</p>
                  <p rend="justify">Simion ieşi. Bătrânii rămaseră privind în pământ. Vistiernicul mormăi trăgănat un început de cântec, după aceea rămase cu ochii aţintiţi la icoana sfântului Gheorghe, înfiorându-se de străşnicia cu care sfântul ostaş doboară dihania.</p>
                  <p rend="justify">Se auziră glasuri după puţină vreme. Vatavul de slujitori Pitărel împinse de la spate cu suliţa pe străin. Acesta făcu doi paşi repezi în chilie şi se opri, cercând a se destinde în sus din legături. Era legat cu mânile dinapoi. Legătura mânilor era trecută pe după chimirul de piele.</p>
                  <p rend="justify">—  Cinstite comise, zise el deodată, întorcându-se spre jupân Manole Păr-Negru, binevoieşte a porunci să mi se dea drumul din strânsoare.</p>
                  <p rend="justify">Comisul nu-i răspunse. Îl privi întâi cu luare-aminte. Văzu că-i un om de rând, însă bine îmbrăcat şi mai ales îndrăzneţ. Se uita fără de nici o frică.</p>
                  <p rend="justify">—  Jupâne comise al doilea, porunci Jder bătrânul, îndeamnă pe Ionuţ Păr-Negru să vie aici, să cunoască pe acest om.</p>
                  <p rend="justify">Vatavul Pitărel vârî capul pe uşă. Era un bărbătuş mititel, negricios şi ager ca o zvârlugă.</p>
                  <p rend="justify">—  Să afle cinstitul comis, lămuri el, că jupân Ionuţ l-a cunoscut. Cum a văzut că-l scoatem de la başcă, s-a spăimântat şi s-a dus în locul unde sta, la fugă, spre vale.</p>
                  <p rend="justify">—  Să i se dea un semn să vie! Strigă comisul, cu sprânceana încruntată.</p>
                  <p rend="justify">Simion ieşi iar în tăcere. Curând se auzi de afară trâmbiţare de bucium de trei ori, scurt: tu-tu-tu.</p>
                  <p rend="justify">Al doilea comis intră şi stătu în picioare, privind şi el pe sfântul Gheorghe, însă fără să-l vadă. Pitărel se retrase; străjile de afară se vedeau pe uşa deschisă. Omul străin cerceta cu ochii locul unde se afla. Zâmbea puţin, ceea ce făcu pe Jder bătrânul să tuşească ameninţător.</p>
                  <p rend="justify">Nu după multă vreme se auziră prin păreţii de bârne paşi în fugă pripită. Mezinul intră cu obrajii arzând. Îşi ferea ochii, neîndrăznind să ridice privirea.</p>
                  <p rend="justify">—  Acesta este? Îl întrebă cu asprime bătrânul Jder.</p>
                  <p rend="justify">—  Cine, dragă tuţă?</p>
                  <p rend="justify">—  Lasă linguşirile şi vicleniile. Răspunde dacă acesta e străinul cu care ai stat de vorbă astă-noapte la un foc de popas.</p>
                  <p rend="justify">—  Acesta este.</p>
                  <p rend="justify">—  II cunoşti bine?</p>
                  <p rend="justify">—  Îl cunosc.</p>
                  <p rend="justify">—  Te-a întrebat despre caii noştri şi despre Catalan?</p>
                  <p rend="justify">Străinul râse:</p>
                  <p rend="justify">—  Să-mi dea voie cinstitul comis să spun…</p>
                  <p rend="justify">—  Ce să spui? Să nu spui nimica. Să taci. Să răspundă băietul. Te-a întrebat?</p>
                  <p rend="justify">—  N-aş putea spune că m-a întrebat, mărturisi Ionuţ.</p>
                  <p rend="justify">Străinul se amestecă iarăşi:</p>
                  <p rend="justify">—  Să-mi dea voie cinstitul comis al doilea măcar, să spun că vin de la Liov, de la fratele domniei sale.</p>
                  <p rend="justify">Simion făcu un pas, aplecându-se spre omul străin:</p>
                  <p rend="justify">—  Ai spus că vii de la Dămian?</p>
                  <p rend="justify">—  Întocmai.</p>
                  <p rend="justify">Mezinul îşi redobândi dintr-odată vioiciunea şi vorbi alene:</p>
                  <p rend="justify">—  Dacă vine de la bădiţa Dămian, oi afla eu mai pe urmă despre ce-i vorba.</p>
                  <p rend="justify">—  Poţi să te duci, încuviinţă bătrânul. Apoi, după ce judeţul oamenilor în vârstă rămase singur, domnia sa se răsuci pe scăunel şi scutură cu neîncredere din cap.</p>
                  <p rend="justify">—  Omule, vorbi el gros, să-mi spui mai întâi dacă eşti creştin.</p>
                  <p rend="justify">—  Sunt creştin, cinstite comise, şi mă chiamă Iosip de la Nimirceni.</p>
                  <p rend="justify">Simion trase jungherul şi-i tăie legăturile. Bătrânul comis mormăi:</p>
                  <p rend="justify">—  Mi se pare că te grăbeşti, cinstite al doilea comise.</p>
                  <p rend="justify">—  Omul e în puterea mea, răspunse Simion.</p>
                  <p rend="justify">—  Să-mi răspunzi atuncea, omule, urmă comisul Manole, de ce n-ai mărturisit nici un cu vânt acestui staroste al vânătorilor?</p>
                  <p rend="justify">—  Am să mărturisesc, răspunse Iosip zâmbind ascuţit şi privind când spre staroste, când spre comis, am să mărturisesc, boieri dumneavoastră, că am avut mare grabă să mă înfăţişez aici. Mai repede decât atâta nu se putea. Cum a purces pe cale măria sa Ştefan-Vodă, am fost adus şi eu înaintea cinstitului obraz ai dumnisale comisului Manole. Altfel eu, om din prostime, într-o zi ca asta, aş fi răzbit mai greu. Am cercat întâi cu copilul.</p>
                  <p rend="justify">—  Te poftesc să vorbeşti altfel despre fiul nostru.</p>
                  <p rend="justify">—  Am încercat întâi cu acel fiu de boier. Pe urmă am văzut că-mi va fi mai lesne cu un staroste încercat şi bănuitor. Întâi acest ciolan bătrân a părut a se duce; dar după aceea s-a întors numaidecât.</p>
                  <p rend="justify">—  Te poftesc să vorbeşti altfel despre starostele vânătorilor domneşti, se îndârji bătrânul Căliman.</p>
                  <p rend="justify">—  Mă închin cu sănătate la faţa dumnitale, zise Iosip de la Nimirceni, şi-ţi mulţămesc că m-ai adus la această adunare, la care doream să ajung cât mai degrabă.</p>
                  <p rend="justify">Comisul Manole ridică fruntea ameninţător:</p>
                  <p rend="justify">—  Îndrăzneţe mişele, cutezi să spui că vii din partea fiului nostru Dămian?</p>
                  <p rend="justify">—  Da. Din partea lui Dămian, neguţătorul din Liov.</p>
                  <p rend="justify">—  Ce are el cu tine?</p>
                  <p rend="justify">—  E stăpânul meu, cinstite comise. Şi te poftesc şi eu cu umilinţă să-ţi schimbi căutătura. De asemeni rog pe cinstitul comis al doilea să-şi vâre în teacă jungherul. Daţi-mi în mână o sfântă cruce, ca să jur pe legea mea creştinească şi pe sufletul meu că sunt trimes aici de stăpânul meu Dămian Păr-Negru. Şi de aici drumul meu e mai departe: la Cetatea Albă, unde stăpânul meu are altă casă de negoţ.</p>
                  <p rend="justify">—  Pe lângă jurământ ce altă dovadă îmi mai poţi da? Eu tot n-am încredere într-un om care îndrăzneşte să ispitească noaptea feciori de boier.</p>
                  <p rend="justify">—  Mai pot da încredinţare că stăpânul meu Dămian e un om subţiratic, mai mic la stat decât cinstitul comis al doilea şi şchiopătează puţin de piciorul stâng, având şi semn la genunchi. I-a venit asta dintr-o căzătură rea, pe când avea nouă ani. A stat trei luni cu piciorul în lopăţele. Domnia sa mi-a mărturisit acestea ca să vi le spun şi să nu vă îndoiţi.</p>
                  <p rend="justify">—  S-ar putea să fii sol al fiului meu, mărturisi cu îndoială comisul; dar s-ar putea să fi aflat acestea de la altcineva.</p>
                  <p rend="justify">—  Atuncea aş mai putea să-ţi spun, cinstite comise, că, în iatacul domniilor voastre, la candela pe care o aprinde comisoaia Ilisafta, aveţi lemn sfânt din crucea pe care a fost răstignit Mântuitorul nostru Hristos. Şi dacă nici asta nu-i destul, cinstite comise, pot să spun şi altele, pe care mi le-a înşirat cu de-amănuntul stăpânul meu Dămian, căci ştie că domnia ta eşti bănuitor şi rău. Şi pot să-ţi arăt şi pecetea lui. Din două la fel una mi-a dat-o mie, ca s-o arăt şi s-o cunoaşteţi ca cea din urmă încredinţare. Ca s-o scot la iveală, mi-ar trebui jungherul comisului al doilea, să desfac căptuşeala minteanului meu. Pentru că nu văd desăvârşită credinţă în ochii comisului celui bătrân, rog pe cel tânăr să taie el singur aici la subsuoară şi să scoată pecetea. O cunoaşteţi?</p>
                  <p rend="justify">—  O cunoaştem, se învoi comisul Manole.</p>
                  <p rend="justify">—  Atuncea lepăd de pe mine minteanul şi dumnealui comisul al doilea să scoată pecetea. Aveţi să vedeţi cap de cerb cu semnul sfintei cruci între coarne.</p>
                  <p rend="justify">Simion scoase din căptuşeala minteanului pecetea şi bătrânul, primind-o în palma stângă, se aplecă asupra ei şi o cunoscu.</p>
                  <p rend="justify">—  Aţi cunoscut-o?</p>
                  <p rend="justify">—  Am cunoscut-o.</p>
                  <p rend="justify">—  Bine: aveţi să vă încredinţaţi şi mai bine că vin la dumneavoastră cu suflet curat, când vă voi mai spune, după cum m-a învăţat stăpânul meu, că nu sunt în toată Ţara Moldovei oameni mai bănuitori decât cei de la Timiş. Căci într-adevăr ei ţin aici dobitoace scumpe şi mai ales acel harmăsar năzdrăvan despre care mi-a spus astă-noapte fecioraşul domniei voastre. Au şi dreptate să se teamă de furi, căci într-adevăr îi ameninţă oameni pricepuţi foarte întru acest meşteşug. Aceasta este solia mea.</p>
                  <p rend="justify">Bătrânul şi feciorii îl priviră cu uimire.</p>
                  <p rend="justify">—  Ptiu, drace! Zise Nechifor Căliman, luminat la faţă de înţelegere.</p>
                  <p rend="justify">Vistiernicul întrebă, ridicându-se în faţa lui Iosip, ca să i se vadă măreţia:</p>
                  <p rend="justify">—  Te-a trimes deci fratele meu Dămian ca să dai o vestire de primejdie? Vădit e că aceste dobitoace dăruite de Dumnezeu omului ne fac nouă multă plăcere, dar ne aduc şi scârbă.</p>
                  <p rend="justify">—  Să lăsăm vorbele zadarnice, grăi dintr-odată liniştit bătrânul Păr-Negru, trecând la pat şi aşezându-se el în locul cel mai bun şi mai moale, căci abia acum băga de samă că-l dor oasele; să lăsăm vorbele şi să poftim pe Iosip să spuie ce este. Dacă, stând în pândă, mă vede întâi lupul pe mine, nu mai am vreme să încordez arcul; dar dacă-l văd întâi eu pe el, îl pot săgeta. Dacă ştim despre ce e vorba, duşmanul e în mâna noastră. Întâi se cade să lepezi aici vestea cu care vii, după aceea cobori la curte şi te îndestulezi cu bucate.</p>
                  <p rend="justify">—  Adevărat, cinstite comise, am să simţesc cât mi-i de foame, numai după ce-oi spune ce am de spus. Trăieşte acolo la Liov, în Ţara Leşască, unde ne aflăm noi cu stăpânul nostru, un boier mare din Ţara Moldovei, cu numele Mihu. Ştiindu-se vinovat de multe şi mai ales de pieirea răposatului Voievod Bogdan, nu îndrăzneşte să se întoarcă la baştina sa. A luat destule averi cu sine şi trăieşte în pribegie, nădăjduind schimbări aici în ţară. Ştiţi asta, şi mai ştiţi domniile voastre că el a fost soţ al lui Petru Aron-Vodă şi omul lui Petru Aron-Vodă la craiul Lehiei; şi l-a ajutat fel şi chip pe Petru Aron-Vodă ca să se întoarcă la domnie. Măria sa Aron-Vodă a pierit la secui, unde l-a găsit Ştefan-Vodă şi i-a dat jos capul. Ce să facă dumnealui Mihu, ca să se întoarcă înapoi în Ţara Moldovei, la moşiile pe care le avea, la fala întru care huzurea? Prea fierbinte domnia sa doreşte să se schimbe aicea lucrurile. Deci stăpânul meu Dămian Păr-Negru, cum ştiţi, de şase ani şi-a întocmit bună aşezare de negoţ la Liov. Oameni ai săi umblă când la nemţi, când la tătari. El însuşi călătoreşte uneori la Danţig, alteori la Cetatea Albă, şi măcar o dată pe an face drum la Suceava, ca să se închine măriei sale Ştefan-Vodă. Cât şede stăpânul meu în Liov, c-un ochi se uită în catastifurile lui şi cu celalalt cătră duşmanii măriei sale; iar urechea lui aude tare bine ce se spune în târg. Tocmai ieşisem noi la vama crăiască să plătim darea de negoţ pentru jderi de la Moldova şi soboli din Ţara Rusească, când s-a auzit – acum doi ani şi jumătate – veste că a intrat Matiaş-Crai cu război aicea în ţară.</p>
                  <p rend="justify">—  Acest lucru l-am ştiut şi l-am aşteptat, râdea logofătul Mihu, bătându-se peste foale. Să se ştie că năimesc cărăuşi să-mi care averea la locurile mele şi plătesc bună chirie. După cuvânt, a şi dat arvună la cărăuşi. A aşteptat să detune Matiaş-Crai cetatea Sucevii. A venit însă veste năprasnică de pieirea oştilor lui Crai. Mihu a vărsat lacrimi şi şi-a presărat cenuşă în cap. A aşteptat apoi semn de la Aron-Vodă, oploşit în Secuime. Anul trecut, i-a venit vestea pe care o ştiţi. Rozându-şi scârba în măsele cum rod caii aceştia ai domniilor voastre iarbă, a început a pune la cale altele, iar mai ales să scoale pe craiul leşesc împotriva măriei sale Ştefan-Vodă. Cazimir-Crai se lasă mai greu, fiind un om blajin, căruia i se suie pruncii săi pe grumaz. Atuncea dumnealui Mihu a început a ţine sfaturi cu şleahticii cei mari de la hotar. Şi aceştia aveau alte griji. Deci i-ar fi spus, la o adunare, lui logofătul Mihu, că au aflat taina puterii măriei sale Ştefan-Vodă. Nu-i atâta c-ar fi fost blagoslovit la Aton, dar are noroc la un harmăsar alb. Cât va umbla cu acela, ori cu feciorii aceluia, îi merg treburile cu spor. Cum a descălicat la războiul dintâi al Chiliei, l-a pălit o schijă la genunchi, din care pricină Ştefan-Vodă pătimeşte încă. Iar când a fost al doilea război la Chilia, a încălicat şi îndată a dobândit cetatea. De asemeni cum s-a arătat pe cal alb la Hotin, s-au înfricoşat căpitanii leşi şi au închinat cetatea. Aşa încât logofătul Mihu, luând învăţătură din acel sfat, a întrebat de unii şi de alţii până ce a oblicit că s-ar fi aflând la Mosc un vrăjitor din tagma preoţilor asiatici. S-a dus în trecuta iarnă la el, să-i facă vrăji pentru pieirea cailor albi ai lui Ştefan-Vodă. Acel vrăjitor i-a făcut vrăjile şi a primit darul. După aceea a zâmbit şi a spus aşa: Am blăstămat caii albi de la Moldova şi am topit înfăţişările lor de ceară în faţa domniei tale. Când ajungi la Liov, îţi va veni vestea pieirii lor. Dar dacă nu-ţi vine asemenea veste, să ştii că acei cai sunt apăraţi de alt vrăjitor. Îţi rămâne atunci alt meşteşug: caută la hotar un lotru vestit, care numaidecât trebuie să se afle. Alcătuieşte-te cu el, spune-i că vrăjile mele îi vor fi sprijin şi să se ducă el să răpească harmăsarul cel bătrân.</p>
                  <p rend="justify">Iosip de la Nimirceni se opri. În chilie, ascultătorii nici nu suflau, atât de uimiţi erau de cele auzite.</p>
                  <p rend="justify">—  Jupâne Simioane al doilea comis, grăi bătrânul Jder cu glas scăzut, ar fi potrivit să dăm o ulcică de vin acestui creştin.</p>
                  <p rend="justify">—  Mulţămesc domniei tale, cinstite comise, se închină Iosip; am s-o beau în sănătatea domniilor voastre. S-a întors aşadar Mihu logofătul la Liov şi n-a primit nici o ştire cum că ar fi pierit harmăsarii. Înţelegând că-s apăraţi de un vrăjitor tătar, care zice că s-ar fi aflând aici la Timiş, şi-a pus el slujitorii lui în mişcare până ce a aflat la Movilău de acel vestit lotru de patru hotare cu numele Gogolea. Îl ştiu ruşii, îl ştiu tătarii şi leşii; moldovenii îi zic Răţoi. Acest Gogolea a îndrăznit să fure o cadână de la Silistra. Şi a dus la Pragurile Niprului un cal al castelanului de la Sandomir, pe care după aceea castelanul l-a răscumpărat cu aur. Are ceată cu care umblă când la tătari, când la leşi. Până acum la moldoveni n-a intrat, fiind moldovenii mai săraci, ori mai răi. L-a chemat deci Mihu la o întâlnire. Am să vă spun domniilor voastre, şi domniile voastre aveţi să vă miraţi, că acel lotru Gogolea a avut învoire să intre într-o sară în Liov. A plătit logofătul Mihu optsprezece galbini această învoire. Slujitorii de la porţi au închis ochii pentru orice trecător, şi Gogolea a bătut la uşa logofătului. Dregătorii lioveni aveau chiar în acea sară treburi pe la casele lor; însă oamenii anumiţi ai stăpânului nostru Dămian vedeau şi privegheau, aşa cum le era rânduiala. Deci Gogolea s-a înfăţişat cu îndrăzneală, în straie frumoase cu ceaprazuri, a descălicat de pe cal, s-a rotit în uliţă uitându-se cu fudulie în juru-i; s-a văzut că e un bărbat nalt şi oacheş; era puţintel băut şi vesel. A bătut cu straja sabiei în uşă. Slujitorii logofătului i s-au închinat; au lăsat uşile date în laturi şi pe Gogolea l-au dus înăuntru. În uşi s-au aşezat tovarăşii căpitanului Gogolea. Când a ieşit lotrul, a pălit pe tovarăşii săi cu palma pe umăr şi le-a spus în limba lor: Băieţi, avem bună treabă! Haidamache! Maiem dobroe rabotu.</p>
                  <p rend="justify">Iosip îşi sorbi vinul pe care i-l pusese Simion dinainte pe prichiciul ferestrei.</p>
                  <p rend="justify">—  Când s-a întâmplat asta? Întrebă răguşit Jder bătrânul.</p>
                  <p rend="justify">—  Asta s-a întâmplat joi în cealaltă săptămână. De atuncea sunt nouă zile. Au mai fost îndată şi alte adunări cu oameni ciudaţi, într-acelaşi loc, acasă la Mihu; dar ochii şi urechile stăpânului nostru Dămian, care ochi şi urechi se află între slugile de casă ale logofătului, ne-au dat încredinţare că nu-i vorba despre Catalan. Ceva este, căci aceştialalţi oameni veniţi la sfat sunt oşteni cunoscuţi, care au fost în leafă la şleahtici, ori în cetăţile de margine; însă ce anume au ei îndatorire să facă, stăpânul meu Dămian n-a înţeles. Poate să-l fi înduplecat cineva pe Riga să poruncească ridicare de oşti, să treacă Ceremuşul şi să meargă asupra Sucevii, ş-atunci logofătul pregăteşte şi el sprijin; poate să fie altceva. Mult nu va trece şi se va afla şi asta. Acuma nu puteam să mai întârzii la Liov; am venit să dau de ştire, ca să fiţi cu priveghere. Asta-i solia stăpânului meu şi mă închin cu umilinţă domniilor voastre.</p>
                  <p rend="justify">Starostele Nechifor Căliman îşi pocni oasele, întinzând în laturi picioarele şi braţele.</p>
                  <p rend="justify">—  Ptiu, drace! Răsări el în sus cât era de nalt. De acest lotru cu numele Răţoi am auzit şi eu la hram. Vorbeau nişte creştini din Ucraina.</p>
                  <p rend="justify">—  Grăiau, că i-am stârnit eu, staroste Nichifor. I-am ascultat pe unii şi după aceea am trecut la alţii.</p>
                  <p rend="justify">—  Auzindu-i câte spun, am stat eu ş-am luat aminte, zise iar Căliman, şi de aceea am fost cu mare bănuială când te-am găsit la focul de popas.</p>
                  <p rend="justify">Bătrânul Jder era cufundat în cugetare. Totuşi băga de samă ce se spune lângă dânsul.</p>
                  <p rend="justify">—  Ce poveşti spuneau acei creştini din Ucraina despre lotrul lor? Întrebă el.</p>
                  <p rend="justify">—  Spuneau multe şi se lăudau cu asemenea obraz ales, râse starostele. Omul lor e cel mai viteaz dintre câţi se află pe lume şi, înainte de a săvârşi o ispravă, bea o ocă de horilcă, aşa cum ai bea dumneata o ulcică de apă. Acei ucrainţi, închinând şi cinstind băutură de-a lor, chiar râdeau de obiceiul nostru al moldovenilor de a bea vin. Apoi îndată după aceea i-am văzut că prind a cânta şi a se bate în capete. Aşa că dădeau laudă lui Gogolea hoţul cum că bea o ocă ş-apoi porneşte la fapta lui. Atuncea-i el mai ager şi cu braţul mai tare; nu se clăteşte pe cal, nu alunecă pe jos; numai îi steclesc cumplit ochii.</p>
                  <p rend="justify">—  Întocmai aşa este, încuviinţă Iosip, rânjind. Mai spuneau şi altele: cum că el nu dă cu sabia decât când îşi apără viaţa. Altfel moarte de om nu săvârşeşte, ca să nu-şi facă duşmani. El mai degrabă îşi alcătuieşte prieteni în toate olaturile, ca să aibă ajutor şi gazdă. Are un morar la Pragurile Niprului şi altul la Nistru; când fuge de-acolo, scapă dincoace. Nevestele acelor morari mărturisesc soţilor lor că nu-l pot suferi pe Gogolea; de aceea morarii îl primesc cu mare prietinie. Dintre păgubaşi îl prigonesc mai ales tătarii, pe când slujitorii lui Crai umblă după el cu oarecare lene. Zice-se că hatmanii de hotar ar avea folos din dobânda lotrului.</p>
                  <p rend="justify">—  Ptiu, drace! Încuviinţă starostele; am înţeles şi eu asta că, având tovărăşii de acestea, lesne îi este să pătrundă în orice ţinut de margine.</p>
                  <p rend="justify">—  Îmi plac câte aud, mărturisi comisul al doilea Simion. Dacă-i bărbat vrednic, acel lotru poate străbate oriunde.</p>
                  <p rend="justify">—  Iată şi părerea mea, grăi cu mare încredinţare a înţelepciunii sale vistiernicul Cristea; părerea mea este să dăm de ştire măriei sale.</p>
                  <p rend="justify">—  Am şi eu o părere, mormăi cu supărare comisul Manole; părerea mea este să nu afle nimene nimic din ce-am vorbit noi aici. Mai ales Vodă să nu afle, ca să nu-i aducem tulburare, pe lângă alte griji ce are. Să-ţi faci cruce în faţa icoanei, vistiernice Cristea, şi să juri că n-are să afle jupâneasa domniei tale Candachia un cuvânt despre câte am vorbit. Cum a afla dumneaei, ştiu îndată altele; şi-n trei zile umblă vestea la Liov şi de la Liov la Varşava. Nu este poştă mai repede decât taina muierilor. Noi să părem a dormi şi a nu şti. Ţi-ai făcut cruce şi ai jurat?</p>
                  <p rend="justify">—  Îmi fac cruce şi jur, cinstite comise.</p>
                  <p rend="justify">—  Faci bine. Acuma îmi rămâne mie mare suferinţă. Îndată ce coborâm la curte începe să mă ciocănească şi să mă cerce din toate părţile jupâneasa Ilisafta. Ea a înţeles că se întâmplă ceva şi plesneşte de ciudă dacă nu află ce-i anume. Eu am să tac şi dumneaei are să deie bătălie asupra mea cinci ceasuri, cât mai avem până la asfinţitul soarelui. În acel ceas stă puţin ş-apoi începe iar. Atuncea trebuie să-mi vie întru ajutor starostele Căliman să spuie el adevărul; cum că s-ar fi aflat veste de mirare, anume că în cetatea Cameniţa ar fi fătat o iapă un mânz cu două capete: unul alb şi unul negru şi aceste capete ale mânzului necontenit se caută ca să se rupă cu dinţii; aşa că slujitorii grajdului crăiesc au proţăpit acele capete. Deci spun vracii că acesta este semn de război între riga leşilor şi spurcatul Mehmet-Sultan. Aşa că mare zdruncin va fi pentru creştinătate. Auzind acestea comisoaia are să se sparie, pe urmă are să se bucure, şi astfel voi avea pace să dorm şi eu un somn bun după atâta trudă.</p>
                  <p rend="justify">Sfatul încuviinţă toată rânduială comisului şi ieşi la soare, după care Iosip de la Nimirceni, mărturisind că i-i foame şi mai ales că i-i sete, Jder bătrânul îl luă cu sine ca să-l vâre la cuhnii.</p>
                  <p rend="justify">—  De vorbele pe care am să le spun eu acolo, cinstite comise, te poftesc să nu te îngrijeşti, îi zise solul, căci eu n-am a spune decât trei vorbe de închinăciune cătră dumneaei comisoaia Ilisafta din partea stăpânului meu Dămian. După aceste trei vorbe, am să scot din desaga mea o bucată de mătase de doisprezece coţi şi am să i-o închin dar din partea fiului său. Asta-i matasă stânjinie de la Florenţa din ţara Italiei, am să-i spun eu, şi feciorul domniei tale te roagă s-o porţi sănătoasă.</p>
                  <p rend="justify">Comisul încuviinţă:</p>
                  <p rend="justify">—  Cunosc din asta că feciorul meu neguţătorul îşi sporeşte înţelepciunea în străinătăţi.</p>
                  <p rend="justify">Simion se apropie de el fără să vorbească.</p>
                  <p rend="justify">—  Aştept să-mi spui ce ai de spus, comise al doilea, îl îndemnă bătrânul.</p>
                  <p rend="justify">—  Tată, vorbi cu blândeţe Simion, eu am să alcătuiesc cele de cuviinţă.</p>
                  <p rend="justify">—  Bine, răspunse bătrânul, şi-n acest timp să te gândeşti la acea noră pe care o doresc.</p>
                  <p rend="justify">—  Tocmai la asta îmi dai voie să nu mă gândesc, cinstite comise.</p>
                  <p rend="justify">Bătrânul se smulse mânios din locul unde se oprise şi porni mai departe.</p>
                  <p rend="justify">—  Ptiu, drace! Zise starostele ajungându-l din urmă. Eu aş îndrăzni, cinstite comise Manole, să mă amestec într-această sfadă a dumneavoastră şi te poftesc să leşi pe al doilea comis să facă fără de tulburare rânduielile cele de cuviinţă. Eu cunosc pe acest fecior al dumnitale şi am înţeles că el ar fi dorit să-ţi sărute mâna şi să faceţi pace. După asta ar fi căpătat în el o putere să se ducă să cerceteze iarăşi toate de-a fir a părului; să numere după răbuş mânjii, să cerce încuietorile grajdurilor, să sporească străjile la toate intrările acestor locuri. Câte ştie el că are de făcut, ca să umble toate ca o moară bine pusă pe făină, toate le-ar fi făcut cu dragă inimă. Pe când aşa i-ai pus un ghimpe în inimă şi o povară pe grumaz. Se întoarce iar în singurătatea lui şi se uită crunt într-un colţ. Şi va să săvârşească iar o poznă dintre cele pe care le cunoşti.</p>
                  <p rend="justify">Această poznă care izbucnea din când în când şi era destul de cunoscută la Timiş aducea mai mult spaimă decât mâhnire comisoaiei Ilisafta. Decât să săvârşească alte fapte de ruşine – mărturisea dumneaei mustrând fără noimă pe comis – mai bine să-l ştie pe Simion numai cu acest nărav. Mai întâi cade la întristare neagră şi stă cu faţa la părete pe patul lui o jumătate de zi. Uneori stă cu pântecele la pământ şi cu gluga în cap într-un dos, sub pădure, ori în puterea soarelui, într-o râpă. După ce l-a ars amărăciunea lui destul, ori după ce l-au secătuit vântul şi arşiţa, se pune în picioare şi strigă la Lazăr Pitărel, vatav al slujitorilor, să-i aducă fedeleşul de vin şi să-i ţie tovărăşie. Aşa bea el în tăcere o oală, pe urmă nouă; acele oale, după ce le deşartă, le sparge; la urmă, după ce le sparge, începe a le fărâma şi-n dinţi; după aceea îi vine aşa putere şi mânie încât ar sări să dărâme şi să taie toate. Atuncea îl stăpâneşte Lazăr Pitărel cu câţiva slujitori mai vechi şi-l duc mai mult cu de-a sila devale ca să-l descânte comisoaia. Cum vede pe maică-sa, comisul al doilea varsă lacrimi; însă nu se linişteşte până ce jupâneasa Ilisafta nu spune vorbele şi nu-i suflă de pe frunte duhul rău.</p>
                  <p rend="justify">Comisul cel bătrân stă puţin la îndoială, furat într-o parte de dragostea lui de părinte şi ţintuit în acelaşi timp de o îndărătnicie.</p>
                  <p rend="justify">—  Vistiernice, zise el în sfârşit, fii bun şi întoarce-te domnia ta la al doilea comis. Mai târziu oi veni şi eu să văd cum dreg lucrurile. Ca un om înţelept ce eşti, de vreme ce te bucuri de bunăstare şi mila domnească, învaţă-l cum să se poarte. Am eu multe cu acest frate nătâng al vostru.</p>
                  <p rend="justify">Vistiernicul Cristea primi numaidecât însărcinarea cu cea mai desăvârşită bunăvoinţă. Starea de bielşug şi înălţare întru care se afla îi îngăduia să uite deosebirea de vârstă dintre Simion şi el. Porni îndărăt la deal, chibzuind în minte feluri de feluri de sfaturi înţelepte.</p>
                  <p rend="justify">Găsi pe Simion Jder liniştit. Chemase pe o parte din slujitori la poruncă. Cerceta săbiile şi suliţile; i se aduseseră dinainte juvăţurile de funie de cânepă; i se dădea socoteală de rânduială străjilor.</p>
                  <p rend="justify">—  Dragă frate, zise cu multă împăciuire vistiernicul, doream să-ţi spun la o parte două vorbe.</p>
                  <p rend="justify">—  Ce este? Întrebă al doilea comis, înturnând peste umăr bărbia.</p>
                  <p rend="justify">Îşi lăsă slujitorii şi urmă pe vistiernic.</p>
                  <p rend="justify">—  Dragă frate, urmă Cristea, doream să-ţi atrag luarea-aminte a domniei tale asupra datoriei ce aveam noi să ascultăm sfaturile bătrânilor noştri.</p>
                  <p rend="justify">—  Am ştiinţă, îi răspunse al doilea comis, că jupâneasă Candachia te-aşteaptă în vale. Plânge şi suspină şi nu-şi găseşte stare de pace.</p>
                  <p rend="justify">—  Ştii domnia ta asta?</p>
                  <p rend="justify">—  Ştiu bine.</p>
                  <p rend="justify">—  Atunci să mă duc la vale.</p>
                  <p rend="justify">—  Să te duci numaidecât. Dacă binevoieşti, lasă poruncă lui Ionuţ să suie până la mine. Şi spune jupânesei Candachia că mă închin cu plecăciune la frumuseţile şi harurile domniei sale.</p>
               </div>
               <div type="div3" rend="P11">
                  <head>Capitolul VIII.</head>
                  <subtitle>Umblând pe drumul Sucevii, Ionuţ îşi află soarta de la o ţigancă prorociţă.</subtitle>
                  <p rend="justify">Calea de la Timiş la scaunul Sucevii ţine trei poşte. Până la hanul domnesc de la Spătăreşti, apa Moldovei se vede întruna pe partea stângă, sub dezmierdate privelişti ale pădurilor şi munţilor. Fie dincolo de apă, fie dincoace, se întind sate vechi, cu anumită rânduială şi scuteli de la măria sa pentru slujba Domniei şi a războaielor măriei sale. Rareori se putea vedea pe acest drum trăsură mai frumos zugrăvită şi cu patru cai mai negri decât aceea care ducea la Domnie pe dumnealui vistiernicul Cristea. Lângă vizitiul care mâna pocnind din puhă, se mai afla un slujitor cu fireturi. În laturea stângă a trăsurii unde sta învălită în strai de vulpe jupâneasa Candachia, călărea mezinul feciorilor lui Jder. În urma trăsurii, în pulbere, ca într-o pedeapsă, umbla Botezatu, sluga lui Ionuţ. De departe se putea astfel băga de samă mărirea şi fala vistiernicului, aşa încât căruţele de rând se opreau într-o margine, iar unii nemernici pedeştri se fereau pe o cărare lăturalnică, să nu-i ajungă puha. Numai slujitorii domneşti umblau prin mijlocul drumului, neuitând să deie cuviincios ziua-bună dregătorului măriei sale, La acel popas de la Spătăreşti, caii puteau fi schimbaţi; pentru aceasta era rânduită poşta, după întocmirea rămasă în domniile răsăritene de la persieni. (Învăţătura aceasta a aflat-o Ionuţ nu târzie vreme după aceea de la dascălii măriei sale Alexăndrel-Vodă.) Însă Cristea vistiernicul nu poftea să intre cu alţi cai la Suceava, decât cu ai săi. Deci porunci hangiului să deie orz din bielşug trăgătorilor săi boiereşti, şi de asemeni să nu uite pagul fecioraşului şi dobitocul mai umilit al slujitorului acestui fecioraş. Îndată ce vor fi îndestulaţi caii, vrednicul hangiu avea să se înfăţişeze cu cele de trebuinţă oamenilor şi mai cu samă cinstitelor obraze boiereşti.</p>
                  <p rend="justify">Ziua de sfârşit de primăvară era lină, cu adieri aromitoare din fânaţuri. Jupâneasa Candachia rămăsese neclintită la locul său în trăsură, privind în depărtare, în prundurile râului, sticlirile târgului Băii. Acolo ar fi dorit cu arşiţă jupâneasa Candachia să-şi împingă popasul; deoarece aflase în taină domnia sa, de la alte jupânese iscusite, că numai la neguţătorii saşi se găsesc dresurile şi rumenelile de veşnică tinereţă. Cunoştea însă meteahna soţului său şi-şi stăpânea năduhul. Căci cum se deştepta la slujba măriei sale, vistiernicul se arăta neînduplecat. Părea mai harnic decât oricare alt dregător; nu-l puteau opri nici seceta, nici puhoiul. Deci, având poruncă să-l înfăţişeze pe mezin la curte chiar a doua zi luni, orice alt cuvânt despre alt lucru ori altă rânduială l-ar fi zbârlit ca pe un mistreţ. Se uită şi el spre târgul Băii, însă cu o nepăsare care făcu pe jupâneasa Candachia să zâmbească amărât. Adevărat era că vistiernicul nu se uitase spre târg, ci spre gândurile şi socotelile lui lăuntrice, aducându-şi aminte de frământarea şi jalea jupânesei Ilisafta, care venise în petrecere până la malul Moldovei şi vărsase lacrimi în acea apă pentru răpirea fecioraşului său prea iubit. După ce-i sărutase în trei rânduri mânile, ducându-se şi întorcându-se iar cu fruntea spre sânul ei, Ionuţ se rupsese în sfârşit din acea jale şi trecuse apa cătră trăsura vistiernicului, prefăcându-se că-şi şterge lacrimile şi zâmbind cu viclenie.</p>
                  <p rend="justify">—  Ah! Striga jupâneasă Ilisafta înălţându-şi braţele spre soare; nu sunt alţi tirani mai mari pe lume decât soţii şi copiii noştri!</p>
                  <p rend="justify">Înturnând privirea după asemenea strigăt, comisoaia văzu pe jupân Manole rânjind în barba-i mare. Se aşeză în prund cu mânie ca într-un cuibar al fustelor şi cu destulă greutate o ridicară de subsuori roabele, ca s-o ducă la curte.</p>
                  <p rend="justify">Deşi nu era prea ager întru înţelegerea sufletului semenilor săi, vistiernicul putea ceti cu destulă uşurinţă bucuria lui Ionuţ. Îşi vedea propria lui bucurie de altădată, când intrase subt aripa ocrotitoare a celor mari. Căci nimic nu-i mai cald şi mai răcoritor, îşi făcea domnia sa socoteală, decât mila lui Vodă. De asemeni – îşi urma domnia sa judecata – bun lucru este îmbielşugarea. Potrivit lucru iarăşi să ai soţie cu slăvit obraz.</p>
                  <p rend="justify">De câte ori îl întovărăşeşte la scaunul Sucevii, jupâneasa Candachia nu se arată niciodată bucuroasă aşa cum s-ar cuveni soţiei unui vistiernic. Umblă întunecată până acolo şi cu greu se hotărăşte să se însenineze. Ştiut este că, dintre toate jupânesele care se arată la slujbele sfintei mitropolii, ori la alaiurile boierilor când trece măria sa Ştefan-Vodă, niciuna n-are înfăţişare ca a Candachiei, ca şi cum ar veni atunci de la petrecerile lui Crai Cazimir de la Varşava, aşa încât se uită boieroaicele ponciş la dumneaei ca la o duşmancă; însă cunoaşte el că acel zâmbet încremenit al soţiei sale nu-i pentru bucuria ei, ci pentru plăcerea lui. Şi Candachia depărtează de la sine ceea ce pentru altele ar fi desfătare şi se ruşinează de câte ori află despre răutăţile care se petrec între măririle lumii, la curţile domnilor şi crailor. Se spun multe şi despre scaunul Domniei noastre, căci oamenii trăitori în huzur şi lene sunt aceiaşi pretutindeni. Place-i poate jupânesei Candachia să audă ce se spune şi râde subţire, privind printre gene; însă faptele le leapădă de la sine, scuturându-şi de o parte şi de alta a tâmplelor mânile împodobite cu giuvaeruri.</p>
                  <p rend="justify">—  N-aş putea spune că nu-mi plac drumurile măriei sale, zise jupâneasa Candachia, înturnând o privire plăcută spre soţul său. Îmi plac mai mult decât Suceava, unde e atâta zavistie în partea femeiească. Pe când aici e linişte, de când slujitorii măriei sale au spârcuit lotrii. Poţi umbla în voie şi fără de grijă. Am fi putut face popas de sară la Baia, unde găsim ospătărie curată ca în Ţara Nemţască.</p>
                  <p rend="justify">—  Găsim asemenea ospătărie şi la Suceava, răspunse vistiernicul. Tot după gustul dumnitale. Deoarece nu suferi să stăm la prietini ori la rudenii, am găsit acolo bun adăpost la Iohan Roşu. Leahul acesta Iohan Roşu e vrednic neguţător. Duce vin de la Moldova la curtea lui Crai. Nevasta lui cunoaşte meşteşuguri de pieptănături.</p>
                  <p rend="justify">—  Crezi, domnia ta, vistiernice, că mai ales pentru aşa ceva îmi place mie să poposesc la Iohan Roşu?</p>
                  <p rend="justify">—  Nu spun asta.</p>
                  <p rend="justify">—  Şi socoti că-mi place să stau în acel loc unde se uită oamenii unii la alţii peste capete, încât nici nu le ajungi cu prăjina la nas? Cumnate, îşi ascuţi ea cu dulceaţă glasul cătră Ionuţ, să înveţi de la mine a cunoaşte pe acei boieri falnici de la scaunul Domniei. Urâtu-i-am pentru semeţia lor. Cred că nici măria sa Vodă nu-i are la inimă, deoarece din pricina lor a suferit depărtare şi pribegie. Ai să vezi acolo, cumnate, curte fără Doamnă şi pe Chiajna, mătuşa măriei sale, care nici măria sa Chiajna nu poate să se uite cu plăcere la atâtea nasuri sumuţate ale atâtor jupânese. Bine le face măria sa Chiajna că le depărtează şi doreşte pentru Vodă Doamnă de la Trapezunt.</p>
                  <p rend="justify">Vistiernicul se întoarse cu uimire.</p>
                  <p rend="justify">—  De unde cunoşti asemenea taine, jupâneasă Candachie?</p>
                  <p rend="justify">—  Am visuri, în care mi se arată adevărul, râse jupâneasa Candachia. Aşa că şi domnia ta, cumnate, să dobândeşti învăţătură şi să te fereşti de jupânesele şi jupâniţele moldovence, care-s cele mai ascunse şi mai primejdioase din lumea asta. Pe din faţă se arată cu zâmbet, iar pe din-dos cu duşmănie.</p>
                  <p rend="justify">—  Eu, fiind bărbat, n-am de ce mă teme, mărturisi cu nevinovăţie Ionuţ.</p>
                  <p rend="justify">Vistiernicul Cristea se veseli zgomotos, apoi primi ţiglele de friptură de porc din mâna hangiului şi trecu una soţiei sale. Cristea şi Ionuţ muşcau cu repeziciune din bucăţile fragede, pe când jupâneasă Candachia încă sta la îndoială cum să împace o ţiglă de lemn din care picura grăsime cu frumuseţile şi gingăşiile sale. În sfârşit se feri încovoindu-se şi apucă numai din vârful dinţişorilor ei albi, pe furiş, o bucăţică, apoi întinse ce mai rămânea slujitorilor, care se grăbiră să primească ţigla şi s-o împartă într-o clipă, înghiţind hulpav şi ştergându-se la gură cu mânica hainei.</p>
                  <p rend="justify">—  Noi bărbaţii n-avem a ne teme de cele femeieşti, se întoarse iarăşi Cristea, cu aceeaşi veselie şi cu gura plină spre jupâneasă Candachia.</p>
                  <p rend="justify">—  Hai-hai! Eu îl sfătuiesc pe Ionuţ să se teamă. Dacă nu te îndupleci, vistiernice, să mă duci până la Baia, îngăduie-mi să beau puţintică apă, o picătură, atât cât îi trebuie acelei prigorii care cântă în înălţimea cerului.</p>
                  <p rend="justify">O  prigorie cânta într-adevăr sus, cerând ploaie ori rouă. Era semn că soarele începe a scăpăta. Înturnându-se cătră han, dregătorul măriei sale strigă poruncă să vie apă şi să se înhame caii. La acel glas puternic, ieşiră şi slujitorii domneşti ai poştei care ţineau paza locurilor şi caii de schimb pentru poruncile grabnice ale lui Vodă cătră Ţara-de-Jos.</p>
                  <p rend="justify">Jupâneasa Candachia bău apă proaspătă din ulcior, o picătură, atât cât îi trebuia ca să-şi păstreze ceea ce avea de preţ în strălucirea obrazului şi a ochilor; apoi zâmbi, lăsând oştenilor şi hangiului gros vedenia farmecului ei. Trăsura boierească porni, cu fecioraşul cel sprinten într-o lature şi cu slujitorul cu ochi crestaţi în urmă.</p>
                  <p rend="justify">Fecioraşul comisului Manole plutea în acea zi de sfârşit de primăvară într-o bucurie a întregii lui fiinţi, amestecată cu apele, depărtările şi cerul. Priveliştile şi vorbele se întipăreau şi răsunau în el ca într-un cristal. Jupâneasa Candachia înţelegea ceva din starea lui de bucurie şi din când în când îi zâmbea fără noimă, punând în taina ei prevestiri viitoare. Acel zâmbet, fără să-şi dea el samă, îl fulgera până în inimă, amestecat cu tremurul luminii şi al patimii vârstei lui. În acel zâmbet străin năştea o imagine nelămurită, spre care Jder cel mititel se ducea cu toată fiinţa lui. În urmă i se părea că nu mai are de lăsat nimic.</p>
                  <p rend="justify">De pe înălţime, drumul cotea în valea Şomuzului, într-un loc unde se mai cunoştea urmă de tabără a oştilor ce dăduseră zdruncin Craiului Matiaş, într-o noapte de iarnă, la Baia. În stânga era un sat la o margine de locuri râpoase. Oamenii ieşiţi din livezi îi priveau cu oarecare mirare cum trec cu asemenea alai şi zvon de clopote. Vistiernicul privea încruntat înainte; Jderul cel mititel cerceta lumea aceasta nouă, cu bucurie. Când ajunseră în vale, li se deschiseră dintr-odată privelişti tăcute, pe care Jder cel mititel părea că le mai văzuse cândva. Le vedea însă întâia oară, având în el aceeaşi bucurie şi aceeaşi uimire a zilei.</p>
                  <p rend="justify">Sub pădure, erau izvoare cu popas vechi de hodină. Din popas se desfăcea spre asfinţit iazul cu faimă, poreclit al Călugărului, care avea pe opust moară cu şase pietre, întemeiată de Roman-Vodă. Luciul bălţii se întindea până în fundul asfinţitului în păpurişuri. Se vedea o luntre cu pânză într-un luminiş, pe deasupra săgetau zboruri de sălbătăciuni aripate. În ziua aceea de sărbătoare, moara sta cu roţile neclintite. În latura iezăturii, se cuibărise o şatră de ţigani pribegi.</p>
                  <p rend="justify">Cât slujitorii adăpară caii, o ţigancă urâtă şi ştirbă, însă prea înţeleaptă, îşi făcu loc până la măria sa jupâneasa Candachia, după ce-şi câştigă acest drept cu varga împotriva altor muieri mai tinere ale taberei de căruţe. Aşa că din râpă celelalte ţigănci îndrăzneau să ridice numai capetele spre drum; iar la izvor avea drept să rostească adevărul numai acea prorociţă fără dinţi.</p>
                  <p rend="justify">—  Sărutăm dreapta măriei tale, se închină ea cătră boierul cel măreţ. Primiţi să vă spunem toate cu dreptate şi adevărat, deoarece noi suntem muierea judelui, şi alte ţigănci nu îndrăznesc să ne calce înainte. Nici nu ştiu ele câte ştim noi. Pentru trei groşi putem spune măriilor voastre de unde veniţi şi unde vă duceţi; ce aţi făcut până acuma şi ce noroc vă aşteaptă de acum înainte.</p>
                  <p rend="justify">Măria ta să nu te întorci de cătră mine, urmă ţiganca ridicând spre vistiernic un deget uscat şi negru, căci văd că eşti boier cu fală şi Vodă se uită la măria ta ca la un odor de mare preţ.</p>
                  <p rend="justify">—  Spune-mi mie, babă, o chemă cu glas dulce jupâneasa Candachia.</p>
                  <p rend="justify">—  Ah! Sufletul maicii şi frumuseţa lumii, izbucni cătră ea bătrâna. La soare mă pot uita, dar la domnia ta ba. Câţi bărbaţi sunt pe lume şi te văd, se uimesc de farmecele tale. Dar eu pot lega pe cel care-l pofteşti.</p>
                  <p rend="justify">—  Nu-i nevoie să-l legi, babă, suspină jupâneasa Candachia, căci e soţul meu.</p>
                  <p rend="justify">—  Lasă-mă să-ţi spun, draga babei, de altele. Căci eu soţului îi pot lega urechea să n-audă şi înţelegerea să nu priceapă. Aştepţi o veste, dragă jupâneasă.</p>
                  <p rend="justify">—  Aşteaptă hainele cele nouă de la Liov, se veseli vistiernicul Cristea.</p>
                  <p rend="justify">Jupâneasa Candachia se oţărî. Jderul cel mititel scurmă cu degetul arătător al mânii stângi în chimir, scoase trei groşi şi-i trecu în ghiocul babei, râzând la ea şi aşteptându-şi soarta.</p>
                  <p rend="justify">—  Fecior de domn mare şi Făt-Frumos, se întoarse cătră el ţiganca, pătimaş. Mai uită-te o dată la mine, ca să mă fac iar tânără. Este o jupâniţă mică de stat care te aşteaptă să bată mare război cu domnia ta. Te uiţi la noi s-o vezi pe dânsa. Nu-ţi trebuie mâncare, nu-ţi trebuie băutură, îţi trebuie dragoste!</p>
                  <p rend="justify">Vistiernicul se uita cu uimire la Jderul cel mezin. Întâi îi izbucnise sângele în ochi; apoi se făcuse alb la obraz ca ceara şi se ruşina sub privirea bănuitoare a jupânesei Candachia. Dar după spaimă, numaidecât intră iarăşi în şuvoiul de bucurie al ceasului său, care-l ducea spre un destin neînduplecat. I se păru de mirare că ţiganca îi dezvăluie o taină pe care o ţinea cu multă grijă ascunsă numai pentru sine; pe urmă fu încredinţat că imaginea aceea de care prorocise bătrâna era zugrăvită în ochii lui. De aceea poate îl aţintea aşa de stăruitor şi ciudat jupâneasa Candachia. Ar fi dorit să fie măcar o clipă despărţit de sine însuşi, să cunoască şi el în ochii lui acel obraz al jupâniţei despre care-i povestise Alexăndrel-Vodă. Cufundat în visul tinereţii lui, se trezi într-un târziu, în altă parte de drum, între alte livezi, fânaţuri şi iazuri. Trecuseră de locul care se chema Nimirceni şi Suceava nu mai era departe.</p>
                  <p rend="justify">Aşezările erau mai dese; pe costişe umblau turme de vite. Mai ales vitele sunt bielşugul Ţării Moldovei, lămurea dumnealui Cristea vistiernicul, fără ca să-i asculte învăţătura nici Candachia, nici Ionuţ; mai ales vitele sunt bielşugul Ţării Moldovei, şi grădinile, şi iazurile, şi prisăcile. De asemenea îmbielşugate sunt holdele. Şi oi sunt de două soiuri, cât nu le cunoaşte numărul. Este şi al treilea soi, în pustia de dincolo de Soroca, care au o coastă mai mult decât celelalte şi pasc umblând îndărăpt din pricina buzei de sus care atârnă peste cea de jos. De asemenea neguţătorii nemţi plătesc bun preţ la noi blănile de râs şi jder.</p>
                  <p rend="justify">—  Cunoşti domnia ta, jupâneasă Candachie, că la acest iaz al Călugărului vine un medelnicer anume de la Cetate şi ia pentru masa măriei sale peşte? Este aicea un soi de crap cum nu se află în alte părţi şi acest crap se trage dintr-un crap şi o crăpoaică pe care i-a adus şi i-a dat aici la întemeierea iazului Petru-Vodă Muşat. Când i-a dat în apă, le-a pus în urechi inele de argint şi i-a binecuvântat egumenul de la mănăstirea Slatina. Câteodată pescarii văd sub luciu pe aceşti împăraţi ai peştilor, dar nu îndrăznesc să-i pălească cu ostia. De ce zâmbeşti, Ionuţ?</p>
                  <p rend="justify">—  Eu zâmbesc? Nu zâmbesc, bădiţă Cristea; ascult.</p>
                  <p rend="justify">—  Bag eu de samă cum asculţi. Eu îţi spun lucruri de învăţătură şi dumneata te uiţi pe colnice. Să-mi spui ce poţi vedea pe colnice, decât case şi saraiuri, şi oameni care se holbează la noi. Bine fac, căci ei au de ce se mira, pe când noi mai puţin. Dar când om ajunge în preajma Cetăţii, să iei o piatră în gură.</p>
                  <p rend="justify">—  Bădiţă Cristea, nu te supăra; mă gândesc la ale mele; de mâni rămân singur între străini.</p>
                  <p rend="justify">Mezinul suspină. Jupâneasa Candachia părea înduioşată.</p>
                  <p rend="justify">Vistiernicul Cristea lăsă să treacă această clipă şi urmă a da mezinului său şi soţiei sale alte învăţături folositoare, până ce, soarele fiind la chindie, se văzu înainte, în lungul drumului, cetăţuia care se chiamă Zamca, şi la dreapta, în altă depărtare, pe râpi, Cetatea Domniei cu turnuri şi metereze; iar dincolo târgul de scaun, cu clopotniţele sfintelor biserici fulgerând.</p>
                  <p rend="justify">La cetăţuia din stânga slujitori cu suliţi opriră trăsura şi cunoscură pe stăpânul ei. Hotnogul se închină şi lăsă trecere slobodă. În marginea târgului se afla lume multă în priveală şi cântau ceteraşi la crâşme. Trecură prin medeanul cel mare, apoi prin uliţele înguste ale neguţătorilor. Fiind soarele încă deasupra asfinţitului, trăsura cu cai negri se opri la ospătăria lui Iohan Roşu, din uliţa armurierilor.</p>
                  <p rend="justify">Cu fala cuvenită, domnia sa vistiernicul coborî între târgoveţii curioşi, care priveau cu luare-aminte. Slujitorul cu fireturi şi tătarul săriră şi bătură în porţi ca să se dea drumul trăsurii. Înaintea vistiernicului şi a jupânesei Candachia ieşi în pridvor, cu zâmbet de plăcere, stăpâna locului. Era cu mult mai tânără decât soţul ei şi cu mânicile suflecate până la coate. Venea zâmbind de la vorbă veselă dinlăuntru, unde mai avea muşterii. În urmă-i, pe deasupra umărului ei, se arăta şi obrazul bălai, cu barbă căruntă şi nas rumăn al lui Iohan. Cunoscu pe boier şi se grăbi să iasă înainte ploconindu-se, pe când pana Mina urma să zâmbească cu mare plăcere cufundându-se din şolduri şi resfirându-şi cu amândouă mânile fustele în faţa boieroaicei. Jupânesei Candachia îi plăcea această salutare după moda frâncilor şi întinse cătră ospătăriţă braţul, ca să fie ajutată să coboare din cuibul ei.</p>
                  <p rend="justify">—  Este cineva care vă aşteaptă pe domniile voastre, dădu lămurire soţia ospătarului.</p>
                  <p rend="justify">—  Ne aşteaptă pe noi? Cine să fie? Se miră vistiernicul, pufnind şi privind mândru în jur.</p>
                  <p rend="justify">—  E un prietin al nostru, pe care-l vedem des aici, lămuri din vârful buzelor pana Mina, clătinându-şi cu gingăşie capul şi privind pieziş pe Jder cel mititel.</p>
                  <p rend="justify">Fecioraşul se simţi furnicat la inimă de acea privire.</p>
                  <p rend="justify">—  Cine să fie? Cine să fie? Îşi făcea socoteală cu glas jupân Cristea.</p>
                  <p rend="justify">Nu putea să ştie cine-i, din care pricină se simţea întrucâtva neliniştit. Intră în încăperea scundă, plecându-şi grumazul şi cunoscu, după îmbrăcăminte, un slujitor al măriei sale. Văzând pe cel care-i ieşea înainte, se alină şi răsuflă uşurat, necetind pe obrazul lui vreun semn rău.</p>
                  <p rend="justify">—  Cinstite jupâne vistiernice, îi zise slujitorul cu voie bună, vestea mea poate n-are să-ţi placă, dar n-am ce face şi trebuie să ţi-o dau. Aşa-i porunca măriei sale, şi trebuie să ne supunem.</p>
                  <p rend="justify">—  Cine eşti domnia ta? Întrebă, cu sprânceana încruntată, Cristea Păr-Negru.</p>
                  <p rend="justify">—  Eu, cinstite vistiernice, sunt sluga domniei tale Dumitru Crivăţ, cel mai umilit medelnicer şi oştean al măriei sale.</p>
                  <p rend="justify">—  Să fii domnia ta sănătos. Care-i porunca măriei sale?</p>
                  <p rend="justify">—  Porunca măriei sale este asta, jupâne vistiernice, având măria sa grabă mare să se ducă la ţinutul Hotinului, unde măria sa deschide slobozii pentru dreptcredincioşii ruşi, care fug de sub stăpânirea Craiului, a lăsat poruncă să aduci domnia ta la curte pe copilul cel nou de casă, pe care-l văd sosit cu domnia ta. Foarte se bucură Alexăndrel-Vodă că-i vine tovarăş de petrecere şi-l aşteaptă măria sa Alexăndrel pe Ionuţ la curte mâni-dimineaţă.</p>
                  <p rend="justify">Jupâneasă Candachia se oprise şi asculta cu luare-aminte:</p>
                  <p rend="justify">—  Asta-i vestea? Se tângui ea.</p>
                  <p rend="justify">—  Asta-i, îi răspunse vistiernicul Cristea.</p>
                  <p rend="justify">—  Vra să zică iarăşi nu ne putem învrednici a-l vedea pe măria sa! La Timiş a trecut de asemeni pe lângă noi; acuma a venit şi a plecat în pripă, iar noi suspinăm şi nu putem vedea luminat obrazul măriei sale.</p>
                  <p rend="justify">—  Nu-l poţi vedea, încuviinţă vistiernicul, însă ai venit la Suceava şi pentru alte plăcute lucruri, jupâneasă Candachie. Până ce-ţi vine straiul cel nou de la Liov, se întoarce şi măria sa.</p>
                  <p rend="justify">Medelnicerul clătină cu bunăvoinţă din cap:</p>
                  <p rend="justify">—  Într-adevăr, măria sa trebuie să fie numaidecât în Suceava la sărbătoarea Sfântului Ion cel Nou.</p>
                  <p rend="justify">—  Aha! Să stăm până la Sfântul Ion cel Nou, îşi făcea socoteală, pe degete, vistiernicul Cristea. Mai avem până atuncia două săptămâni!</p>
                  <p rend="justify">—  Ce să facem? Ne-om supune, om sta ş-om aştepta, oftă Candachia.</p>
                  <p rend="justify">—  Cum?</p>
                  <p rend="justify">—  Om sta ş-om aştepta, dacă aşa-i rânduială măriei sale.</p>
                  <p rend="justify">Vistiernicul Cristea o privi ţintă, ca să înţeleagă bine cum e treaba, apoi deodată clătină cu îndârjire din cap şi se zbârli.</p>
                  <p rend="justify">—  Cum? Strigă el deodată. Aici-s treburile mele? Eu lepăd pe băiet şi mă duc. Măria sa îmi cere socoteală şi sămile mele n-am să le găsesc în uliţa armurierilor. Unde-i pan Iohan? Să vie aici pan Iohan!</p>
                  <p rend="justify">—  Aicea-s, cinstite jupâne.</p>
                  <p rend="justify">—  Să îngrijeşti, pan Iohan, de mâncare la dobitoace şi la oameni cu îndestulare.</p>
                  <p rend="justify">—  Îngrijesc şi pentru măria ta, jupân vistiernice. Aş crede că nu trebuie să se supere un boier ca domnia ta, care-i în cinste mare la Vodă. Mâne-i zi de hodină. Poimâni te uiţi împrejur şi vezi ce mai este pe la noi. Miercuri, aşteptăm neguţătorul de la Liov. Aşa că vineri vine şi vestea de întoarcere a măriei sale.</p>
                  <p rend="justify">Jupân Cristea începu să se plimbe prin încăperea scundă pufnind, iar jupâneasa Candachia trecu la cămara ei, ocrotită de braţul ospătăriţei, care-i strecura şoapte plăcute la ureche şi urma să zâmbească, furând cu coada ochiului cătră cei rămaşi în urmă.</p>
                  <p rend="justify">Ionuţ găsi de cuviinţă să râdă cătră medelnicer.</p>
                  <p rend="justify">—  Aşa că, mâni, domnia sa vistiernicul Cristea te aduce la curte şi te dă măriei sale Alexăndrel-Vodă, urmă slujitorul domnesc, bătându-l prietineşte pe umăr; şi este rânduială întâi şi întâi să vă închinaţi măriei sale Chiajna. După aceea au să te apuce în căngi şi clonţuri dascălii măriei sale Alexăndrel-Vodă.</p>
                  <p rend="justify">—  Cum? Întrebă vistiernicul, răsucindu-se în loc şi trezindu-se ca de pe altă lume. Care dascăli?</p>
                  <p rend="justify">—  Parcă domnia ta nu-i ştii, cinstite vistiernice? Unu-i părintele arhimandrit Amfilohie Şendrea. Dumneata, pan Iohane, nu sta cu ochii stecliţi ascultând degeaba. Du-te şi adă cele de trebuinţă cinstitului vistiernic. Adă-ne şi nouă, ca să-i ţinem tovărăşie. Mie mai mult; acestui învăţăcel mai puţin; şi cel mai mult cinstitului vistiernic. Vra să zică, cel dintâi dascăl e părintele arhimandrit Amfilohie Şendrea, unchiul lui jupân Şendrea cel tânăr, al doilea hatman, care ţine pe sora cea mai mică a măriei sale. Domnia ta, cinstite vistiernice, nu se poate să nu cunoşti toate, aşa încât cunoşti şi asta.</p>
                  <p rend="justify">Cristea Păr-Negru mormăi îmblânzit.</p>
                  <p rend="justify">—  Acest sfinţit arhimandrit Amfilohie a învăţat atâta carte la Bizanţ, încât nu se află în ţara asta un om mai iscusit decât dânsul în toate învăţăturile. Cunoaşte limba elină şi limba latinească şi, dacă l-aş întreba eu, cel mai umilit medelnicer, în ce chip se pregăteşte bujeniţa de căprioară, şi taina asta o cunoaşte. Mă rog domniilor voastre: ştie şi toaca din cer. Adevărat că are la doagele capului sfinţiei sale puţină lipsă, dar se cunoaşte asta numai din când în când. Mai ales sfinţia sa dă învăţătură măriei sale Alexandru-Vodă. Al doilea dascăl îl învaţă pe măria sa Alexandru-Vodă limba sârbească, rugăciunile şi rânduielile domneşti în această limbă, precum este datina de demult. De treabă om acest monah sârb părintele Timoftei. Cred că nu poate intra pe uşa asta de gras, şi toată ziua suspină după mâncare şi băutură şi pe urmă se blastămă singur pentru lăcomie. Acesta, boieri dumneavoastră, îi smuncit la vorbă, cam gângav, şi bolboroseşte; uneori împuşcă vorbele lui neînţelese de i se spulberă barba. Sâmbăta sara se duce şi se tânguie sub patrafirul sfinţitului Amfilohie, ca să-i deie iertare şi mângâiere pentru lăcomia lui. Sfinţitul Amfilohie zâmbeşte şi-l iartă şi, ca să aibă de unde-i da mai multă iertare, însuşi sfinţia sa posteşte luni, miercuri şi vineri numai cu apă.</p>
                  <p rend="justify">—  Atuncea arhimandritul e un om blând cu duhul? Îl judecă vistiernicul, aşezându-se pe scaun, ceva mai liniştit.</p>
                  <p rend="justify">Pan Iohan aducea ulcior de vin şi trei ulcele. O slujnică puse pe masă, într-o strachină mare, zamă de găină cu găluşte de hrişcă, mâncare de modă leşască. După ce Cristea şi mezinul său se îndestulară din mâncare, medelnicerul le umplu ulcelele şi, cu foarte multă luare-aminte, îşi urmă vorba începută.</p>
                  <p rend="justify">—  E blând cu duhul părintele nostru Amfilohie, însă are şi lipsa pe care v-am mărturisit-o. Nu mai departe decât în ziua a doua a sfintelor Paşti, anul acesta, la cazanie, în biserica Sfântului Ion, sfinţia sa a mustrat astfel pe jupânesele care erau de faţă şi-l ascultau cu mare evlavie: O, voi muierilor! A strigat cătră ele părintele Amfilohie, cum îndrăzniţi să puneţi pe obrazul vostru rumeneli, ruşinând astfel pe Dumnezeu, cum că nu v-a alcătuit bine aşa cum sunteţi? Dimineaţa, ajungeţi cu întârziere la sfânta slujbă, din pricină că n-aveţi vreme. Adevăr vă spun că mai puţină vreme trebuie slujitorilor măriei sale să cureţe grajdul celor patruzeci de cai domneşti, decât domniilor voastre ca să vă puneţi fustele, cerceii şi spelcile!</p>
                  <p rend="justify">Mezinul se veseli nespus de această mustrare, pe când Cristea mormăia nepăsător şi isprăvea cu lingura de paltin zama şi găluştile din strachină.</p>
                  <p rend="justify">—  A mai spus o dată în divan o vorbă, urmă medelnicerul, îndemnând pe Ionuţ să soarbă vin din ulcică. A spus aşa că atuncea când strănută Vodă, apoi boierii din divan fac toţi la fel, încât detună Cetatea. De asemenea vorbe s-a supărat puţintel înalt prea sfinţitul părinte Teoctist mitropolitul.</p>
                  <p rend="justify">—  A avut dreptate să se supere, mormăi Cristea.</p>
                  <p rend="justify">—  Poate. Mi-a dat într-un rând şi mie învăţătură. Medelnicerule Dumitru Crivăţ, mi-a zis sfinţia sa, nu te veseli prea mult cu prietinii tăi; căci prietinii în ziua de azi sunt umbre; se arată numai când luceşte soarele.</p>
                  <p rend="justify">—  Asta-mi place mai mult, se bucură Ionuţ; însă nu-i adevărat ce spune sfinţia sa.</p>
                  <p rend="justify">—  Când ai să ajungi şi domnia ta cărunt ca mine, ai să cunoşti mai bine dacă-i adevărat ori nu. I-am răspuns eu, jupâne Ionuţ, că la Moldova nu se află alt lucru mai bun şi mai plăcut decât prietinia. Ş-atuncea părintele Amfilohie, stând şi cugetând, mi-a dat mie întrucâtva dreptate. Adeveresc, medelnicerule Dumitru Crivăţ, zice; când Diavolul a ispitit pe Domnul nostru Hristos purtându-l peste lume şi aducându-l pe streşina templului, nu era primăvară, nici nu l-a purtat pe deasupra Moldovei: căci atuncea Hristos s-ar fi înduplecat să rămână în ţara asta.</p>
                  <p rend="justify">Vistiernicul se grăbi să guste şi din talgerul al doilea plachia de mălai mărunţel şi să deşerte din nou ulcica. Părea cufundat într-o socoteală lăuntrică, numărând zilele pe degete; după aceea se ridică de la locul său căutând sfat şi sprijin în soţia sa. Ospătarul leah îl călăuzi înlăuntru. Îndată apăru, în locul lui, pana Mina, aducând în fiecare mână câte-un sfeşnic de alamă cu lumânare de seu. Puse sfeşnicele pe masă de o parte şi de alta a ulciorului şi se aşeză pe scaun lângă Ionuţ.</p>
                  <p rend="justify">—  Pana Mina e prietina noastră, zise cătră tovarăşul său mai tânăr medelnicerul, clipind dintr-un ochi. Aici e un loc unde vin eu din când în când, să-mi uit năcazurile. Pan Iohan are treabă cu negustoriile lui în Lehia şi atuncea vinul de la ospătăria asta s-a învăţat să fie mai bun.</p>
                  <p rend="justify">Ospătăriţa se alătură uşor şi cu voie bună de fecioraş, punând mânuţa ei pe braţul lui. El se feri.</p>
                  <p rend="justify">—  E încă spărios, zâmbi ea. Îl aduci măriei sale Alexandru-Vodă? Despre domnia sa mi-ai vorbit?</p>
                  <p rend="justify">—  Da.</p>
                  <p rend="justify">—  Îl aşteaptă măria-sa Alexandru-Vodă, ca să mai iasă de la dascălii lui şi de subt asprimea Chiajnei-Doamna?</p>
                  <p rend="justify">—  Aşa este, pana Mina, încuviinţă Crivăţ; eu, care sunt cel mai umilit medelnicer şi oştean al măriei sale, am parte de mai multă lărgime şi bucurie decât coconul domnesc; şi nici n-aş fi dorit să fiu altcineva decât Dumitru Crivăţ, cel mai umilit medelnicer, căci astfel pot veni să te văd râzând. Am să-l poftesc pe acest tinerel boieraş să mai soarbă puţintel vin, după aceea să se uite la dumneata, pana Mina; iar dumneata să te lipeşti de el şi să-l săruţi, să vedem cum are să-i placă.</p>
                  <p rend="justify">Ionuţ primi îndată arsura sărutării şi pipăi fără voie trupul plin ca de potârniche al ospătăriţei. Se simţi ameţit.</p>
                  <p rend="justify">—  Asta-i o învăţătură mai bună decât a dascălilor, râdea cel mai umilit medelnicer. După asemenea prietinii să ştii domnia ta că suspină şi Alexandru-Vodă. Se întâmplă că măria sa a poruncit să fii aici mâni. Pentru asta măria sa Vodă, plecând la treburile ce are, a lăsat pe Alexandru-Vodă, ca să i te închini, fiind domnia ta slujitor nou şi tovarăş al lui Alexăndrel. Deci, tot după aceeaşi poruncă a lui Ştefan-Vodă, noi, curtenii şi oştenii anumiţi ai coconului domnesc, purcedem de aici şi-l căutăm pe măria sa în ţinutul Hotinului. Până ce ajungem la ţinutul Hotinului, ne abatem şi într-un loc cătră hotarul leşesc, unde se găseşte ceva ce de mult doreşte să vadă iar Alexăndrel-Vodă.</p>
                  <p rend="justify">—  La Ionăşeni? Întrebă cu surprindere şi mare bucurie Ionuţ.</p>
                  <p rend="justify">Crivăţ râse:</p>
                  <p rend="justify">—  Vezi, pană Mina, câte ştie acest boieraş? Poţi să-l mai săruţi o dată.</p>
                  <p rend="justify">Ospătăriţa privi pe Ionuţ lung. Văzu o flacără în ochii lui şi nu îndrăzni să îndeplinească şi de-al doilea dorinţa medelnicerului.</p>
               </div>
               <div type="div3" rend="P11">
                  <head>Capitolul IX.</head>
                  <subtitle>În ce chip Jder cel mititel a ajuns la dragostea lui.</subtitle>
                  <p rend="justify">A  doua zi luni dimineaţă, când era soarele la înălţimea turnurilor, porunca măriei sale Ştefan-Vodă fu îndeplinită. Jderul cel mititel fu înfăţişat la curte, ca să fie de veselie şi petrecere coconului Alexăndrel. Panţirii dădură slobodă intrare domniei sale vistiernicului Cristea şi jupânesei lui, care veneau în trăsura lor şi cu straiele lor ca şi cum ar fi fost soli de la o împărăţie. Ionuţ săltă numaidecât de pe cal, îndată ce zări în bolta palatului pe Alexăndrel-Vodă; zvârli lui Gheorghe Tătarul frâul şi, păşind repede la stăpânul său, îngenunche şi-i cuprinse mâna. Această ieşire a mezinului în afară de protocol nu plăcu vistiernicului Cristea, care înţelegea să se închine întâi şi întâi domnia sa şi să spuie vorbele de cuviinţă, şi după aceea să ieie pe Ionuţ şi să-l înfăţişeze. Săritura Jderului celui mititel nu plăcu nici jupânesei Candachia, care înţelegea să se înfăţişeze numaidecât lângă soţul său, să facă o închinare frumoasă coconului domnesc şi să-i zâmbească aşa cum ştia domnia sa. Aşa Alexăndrel-Vodă ridică spre sine pe Jder şi-l îmbrăţişă, cu o vădită bucurie, după care întoarse spatele celorlalte cinstite obraze, cerând să ducă după sine numaidecât pe tânărul său tovarăş şi slujitor. Dacă nu s-ar fi arătat în acea clipă sfinţitul părinte Amfilohie Şendrea, rânduială cea de cuviinţă rămânea stricată. Jupân Cristea şi jupâneasa Candachia ar fi stat să se uite la oştenii de la odăi şi de pe ziduri. Însă părintele arhimandrit Amfilohie ridică braţul său, binecuvântând şi oprind în acelaşi timp avântul fecioraşilor.</p>
                  <p rend="justify">—  Măria sa Chiajna aşteaptă să i se înfăţişeze băietul comisului Manole, porunci el.</p>
                  <p rend="justify">Numaidecât Alexăndrel-Vodă, întunecându-se puţin la obraz, întoarse pe Jder. Copiii de casă ieşiseră în pragul intrării şi se închinară vistiernicului şi jupânesei Candachia. Coconul domnesc se opri şi el o clipă ca să primească dintr-o parte închinarea oaspeţilor şi din alta închinarea slujitorilor, apoi pătrunse cel dintâi în gangul sălii. Ionuţ voi să-şi caute un loc de intrare îndată după cocon, însă părintele arhimandrit îl opri. Părechea boierească trecu întâi.</p>
                  <p rend="justify">În sala cu ferestre înguste şi cu păreţi posomorâţi aştepta în picioare, între femeile sale, măria sa Chiajna, sora răposatului Bogdan-Voievod, tatăl măriei sale Ştefan-Vodă. Era îmbrăcată cernit, în straie de monahie. Ochii ei verzi, rotunziţi ca de o spaimă a unor vedenii lăuntrice, priveau puţintel rătăciţi de pe obrazu-i uscăţiv şi palid.</p>
                  <p rend="justify">Cu straiele viu colorate de oştean şi sunând din pinteni, coconul Alexăndrel trecu la mătuşa sa şi-i sărută mâna. Măria sa Chiajna îi atinse fruntea cu buzele subţiri. Chipul lui Alexăndrel păru a se umbri de tristeţa care stăpânea în toată încăperea şi care părea că pătrunde pe toţi cei de faţă, deşi pe ferestrele înalte se simţea afară lumina soarelui şi bucuria vieţii.</p>
                  <p rend="justify">Printre copiii de casă rânduiţi de o parte şi de alta a coconului, înainta vistiernicul, supunându-şi fruntea cu smerenie; jupâneasa Candachia făcu paşi repezi, sunându-şi foile îmbrăcămintei şi căzu la genunchiul Domniţei. Măria sa Chiajna le făcu un semn uşor de bună primire înălţându-şi mai mult fruntea decât aplecând-o spre ei; apoi rosti câteva cuvinte înăbuşite. Arhimandritul Amfilohie le pricepu fără să le audă şi împinse de la spate înainte pe Jder cel mititel. Înfricoşat de răceala locului şi de mâhnirea acelei monahii care stătea neclintită şi firavă ca o zugrăveală sfântă, Ionuţ se poticni şi rămase în genunchi.</p>
                  <p rend="justify">—  Măria sa îţi porunceşte să te ridici, îi zise părintele arhimandrit.</p>
                  <p rend="justify">Jder se ridică, urmând a-şi ţinea ochii plecaţi.</p>
                  <p rend="justify">—  Uită-te la măria sa, îi porunci iar sfinţitul Amfilohie.</p>
                  <p rend="justify">Ionuţ îşi boldi dintr-odată ochii la Domniţă şi măria sa îi zâmbi, ceea ce fu deosebită mirare pentru curteni. Îndată zâmbiră cu toţii şi se uitară unii la alţii.</p>
                  <p rend="justify">Printr-o uşă scundă, dintr-o lăture, intrară trei prunci domneşti rămaşi orfani de maica lor Doamna Evdochia; Erau Petru, Bogdan şi Olena, îmbrăcaţi în straie domneşti de brocart, mititele ca şi trupuşoarele lor. Se înşirară lângă măria sa Chiajna şi zâmbiră ca nişte sfinţişori.</p>
                  <p rend="justify">Ceremonia era sfârşită. Domniţa se pregătea să se retragă, urmată de sfinţişori, când îşi aduse aminte că trebuia să deie anume îndreptări unora şi să bucure cu anume vorbe pe alţii.</p>
                  <p rend="justify">—  Stăpânul nostru, zise ea lui Jder, e încredinţat că vei fi bun slujitor lui Alexandru-Vodă.</p>
                  <p rend="justify">Îşi întoarse ochii spre vistiernic.</p>
                  <p rend="justify">—  Precât se vede, jupân vistiernice, ai soţie prea frumoasă şi dezmierdată, grăi ea fără zâmbet. Jupâneasa Candachia se simţi puţintel usturată şi se grăbi să surâdă plăcut, iar vistiernicul se desfăcu în sus cu semeţie îndată ce Domniţa şi prinţişorii se petrecură în umbra din lăuntrul palatului.</p>
                  <p rend="justify">Urmă o destindere. Părintele Amfilohie Şendrea pofti în pridvorul de afară, la lumină, pe oaspeţi. Acest monah ascetic avea un zâmbet bun şi puţintel viclean.</p>
                  <p rend="justify">—  Mă rog de sfinţia ta să-mi dai pe Jder, îi zise Alexandru-Vodă. Avem a ne găti de plecare, ca să fim următori poruncii măriei sale. Medelnicerul Crivăţ a scos caii şi slujitorii.</p>
                  <p rend="justify">—  Îndată, măria ta, răspunse arhimandritul. Ştiu că te grăbeşti să scapi de dascălii măriei tale. Fii îngăduitor cu noi şi ne mai sufere puţintel lângă măria ta. Până atuncea nu-i rău să rosteşti măria ta două vorbe de mulţămire acestui cinstit vistiernic.</p>
                  <p rend="justify">—  Mulţămirea cea mai umilită e de partea mea, se închină jupân Cristea.</p>
                  <p rend="justify">—  Ba e şi de partea noastră, vistiernice, rânji într-un dinte arhimandritul, căci ne-ai adus aici privelişte cu care nu suntem obişnuiţi.</p>
                  <p rend="justify">Jupâneasa Candachia se rumeni de plăcere.</p>
                  <p rend="justify">—  Curtea noastră nu-i veselă, urmă părintele Amfilohie. După ce s-a prăpădit măria sa Oltea, mama Domnului nostru, n-a mai rămas aici decât Domniţa Chiajna. Alte domniţe, toate văduve, s-au împrăştiat şi nu se arată la curte decât rar, cu feţe întristate. Petreceri şi jocuri nu vedem niciodată. Noi, cu rânduielile dăscăliei, iarăşi nu putem spune că ne desfătăm, după cum poate mărturisi şi măria sa Alexăndrel. Deci văzând noi, în această dimineaţă, obraze din lume, ne putem simţi mai bucuroşi. Dacă mai întârziaţi puţin, va să vie şi părintele Timoftei, să se bucure şi el. Precum vedeţi, încep a se arăta şi căpitenii ale slujitorilor, care se uită de după stâlpi. Avem nevoie aicea de obraze luminate. Ai nevoie şi domnia ta, cinstite vistiernice, de un sfat şi acela sfat îşi îngăduie să ţi-l deie un filosof vechi ca mine: femeia frumoasă şi punga plină, cinstite vistiernice, nu e bine să le arăţi, ca să nu ia aminte răii.</p>
                  <p rend="justify">După această plăcută închinare cătră harurile sale, jupâneasa Candachia sărută mâna arhimandritului şi pofti pe soţul său la gazdă. Vistiernicul ar fi găsit de cuviinţă să adaoge şi el unele sfaturi potrivite, pentru mezinul său, dar măria sa Alexandru se arătase cu totul nerăbdător şi-l răpise cu sine la chilia lui, ca să poată să fie singuri, să-şi spuie tainele lor.</p>
                  <p rend="justify">—  Îţi aduci aminte, Jder, de vorbele noastre? Întrebă cu însufleţire Alexăndrel, strângând de braţ pe Ionuţ.</p>
                  <p rend="justify">—  Îmi aduc aminte fără greş, măria ta.</p>
                  <p rend="justify">—  Şi de jurământul nostru?</p>
                  <p rend="justify">—  Şi de jurământ.</p>
                  <p rend="justify">—  Atuncea află că de atunci n-am avut putinţa să fac drumul pe care-l doresc. Pe cât înţelegi după câte vezi, viaţa mea aici se petrece întru mare strâmtorare. Când mă aflu cu măria sa tatăl meu, sunt de asemeni ca într-o slujbă din care nu mi-i îngăduit să lipsesc. Când umblăm în Ţara-de-Jos, de stăm la taberi ori în târguri mai multă vreme, am cu mine şi pe dascălii mei pe oare i-ai văzut. Încă părintele Amfilohie are limbă ascuţită şi-mi place să-l ascult; dar cu părintele Timoftei o duc greu, căci anevoie mă deprind a bolborosi ca el sârbeşte. Dumnezeu a binevoit ca să puie grabă în rânduielile lui Vodă. Măria sa a trebuit să plece şi m-a lăsat să vin în urma sa, ştiind că voi avea plăcere la venirea domniei tale. Aşa că acuma, având înaintea noastră două zile slobode, putem să ne abatem în locul ştiut de mine.</p>
                  <p rend="justify">—  Îl ştiu şi eu, măria ta, zise Ionuţ.</p>
                  <p rend="justify">Alexăndrel se opri o clipă gânditor.</p>
                  <p rend="justify">—  Să ştii că frăţia noastră de cruce ne stă într-ajutor, şopti el. N-ai spus nimănui nimic?</p>
                  <p rend="justify">—  Nimic, nimănui, măria ta, deşi am fost ispitit.</p>
                  <p rend="justify">—  Ai fost ispitit? De cine?</p>
                  <p rend="justify">—  De fratele meu părintele Nicodim, dar mi-am încleştat fălcile.</p>
                  <p rend="justify">—  Să ştii, Jder, că am cunoscut de la început credinţa domniei tale.</p>
                  <p rend="justify">—  Stăpâne, zâmbi Ionuţ, limba mea a fost mută; mi se pare că nu se poate spune acelaşi lucru despre măria ta. Am stat de vorbă asară, la ospătăria unui leah din târg, cu medelnicerul Crivăţ.</p>
                  <p rend="justify">Voievodul îşi arătă dinţii ascuţiţi.</p>
                  <p rend="justify">—  Dumitru Crivăţ medelnicerul, lămuri el, e slujitorul meu de taină. Am de asemeni un om al lui Grigoraşcu Jora, care a dus veste la Ionăşeni şi s-a întors de acolo cu răspuns. În afară de aceştia mai sunt şi alţi slujitori care umblă cu mine. Toţi sunt oamenii mei şi sunt muţi pentru cei care nu trebuie să afle treburile mele. Fii deci fără grijă şi socoteşte-l prietin al domniei tale pe Crivăţ.</p>
                  <p rend="justify">—  Îl socotesc prietin, râse Ionuţ.</p>
                  <p rend="justify">—  De ce râzi?</p>
                  <p rend="justify">—  Râd, măria ta, căci la prietinia mea şi a medelnicerului Crivăţ era de faţă pana Mina, ospătăriţa. Taina noastră face prea mulţi ochi şi urechi. Însă, înţelegând că altfel nu se poate, râd.</p>
                  <p rend="justify">—  Numai de asta râzi?</p>
                  <p rend="justify">—  Ba mă veselesc, măria ta, că prietina lui Crivăţ medelnicer are prea frumoşi ochi albaştri. I-am văzut foarte de aproape. Şi am cunoscut şi altele. Sunt bune asemenea prietinii şi e bună slujba măriei tale.</p>
                  <p rend="justify">Alexăndrel pofti să afle ce se petrecuse şi se vorbise în ajun la ospătăria lui Iohan Roşu, după aceea bătu din palme şi ceru de la slugile sale armele.</p>
                  <p rend="justify">Trimese poruncă de plecare medelnicerului Crivăţ. Soarele era într-al patrulea ceas al amiezii, când se deschiseră porţile şi străjile lăsară să iasă alaiul destul de strâns al coconului domnesc.</p>
                  <p rend="justify">În afară de slujitorul său de credinţă Jder, Alexăndrel mai avea cu sine pe Dumitru Crivăţ şi pe Coman, omul lui Jora, cunoscător bun al drumurilor. Paza sa se încheia cu nouă călăraşi în leafă, oameni tari aleşi de Şendrea, al doilea portar al Cetăţii. Se adăogeau la aceştia şi Tătarul, sluga lui Ionuţ, şi alţi doi slujitori ai coconului.</p>
                  <p rend="justify">După ce se dădu semnalul de trâmbiţi şi poarta se închise, grămada coborî cătră apa Sucevii; apoi de acolo luă calea spre miazănoapte.</p>
                  <p rend="justify">Jder simţea în tovarăşul său domnesc, cu care umbla alături, o înfrigurare aspră, izbucnită în lărgime şi cătră soare după multă obidă. El însuşi era nedumerit şi puţintel îngrijorat de necunoscutul care se deschidea simţurilor lui aţâţate. Căci şi el visa cu aprindere la dragostea Domnului său, îndrăznind în gândurile lui să meargă mai departe decât îi îngăduia starea sa de prietin şi slujitor. Aici se găsea o a doua taină a lăuntrului său, în care nu pătrunsese încă nimeni din afară şi faţă de care el însuşi şovăia, sfiindu-se. În tinereţa lui nesigură erau viclenii de care el singur nu-şi da încă samă. În ajun, sara, îndrăznise să sărute pe ospătăriţă atunci când ea stătea la îndoială, şi găsise în acea femeie un gust aprig, prevestitor al altor plăceri.</p>
                  <p rend="justify">Din vreme în vreme Alexandru-Vodă îi punea întrebări străine de gândurile şi vedeniile care-i stăpâneau pe amândoi. Apoi rămâneau tăcuţi şi întrucâtva despărţiţi, fiecare pentru sine, tinzând cătră acelaşi mister. Ciudat i se părea coconului domnesc că împrejurările se potriviseră astfel pe crugul lor ascuns, încât abia în acea zi îi venea dezlegarea patimei. Rânduiala aceasta, Jder o punea în sama lui, fără a îndrăzni să treacă hotărât mai departe decât îi îngăduia starea lui de atârnare faţă de domnescul său prietin. Nedesluşit, nădăjduia că aceeaşi rânduială va face pe copila despre care i se prorocise să hotărască ea singură o altfel de alegere, îndată ce va vedea că se înfăţişează la geamul ei cu zăbrele încă un Făt-Frumos.</p>
                  <p rend="justify">Nu avea împotriva stăpânului său nici un fel de pornire şi în judecata lui primea şi o altă hotărâre decât cea pe care o nădăjduia, căci simţurile lui erau numai treze, încă nu fuseseră lovite şi nu erau bolnave ca ale lui Alexăndrel-Vodă. În el stăpânea mai mult o putere a tinereţii care-şi caută prilej de izbucnire; el se bucura, pe când stăpânul său suferea.</p>
                  <p rend="justify">Văzduhul cald, sub care umblau cu repeziciune, cuprindea şi el în sine puteri nesigure şi repede schimbătoare. La vremea amiezii călăreau încă în susul apei Sucevii, pe lângă o luncă rară de lozii şi-şi puteau vedea când şi când, la cotituri şi la dolii, imaginile ca într-o steclă verde. Deodată cerul se întunecă din urmă, din arşiţa miezului zilei, şi un balaur învălui nouri de furtună spre soare. Mormăit de tunet sosi în lungul apei şi limpezimea ei deveni fumurie. Slugile domneşti din urmă pregătiră dulama pentru stăpânul lor; Ionuţ îşi trase de la cobur gluga; un ropot de stropi le trecu pe dinainte înfiorând lunca şi luciul Sucevii; după aceea soarele se arătă iar întru strălucire. Nici o picătură de ploaie nu-i atinsese. Din urmă sosi o aripă de vânt împingându-i de la spate; într-acolo se vedeau sfori de ploaie. Cu linişti şi cu tresăriri umblară astfel până într-un popas de rateş domnesc, care se chiamă La Movila Iugăi. Cât stătură acolo, cerul se spălă şi rămase ca o mare lină. Oamenii mâncau pastramă cu pită de grâu, privind la un curcubeu depărtat în miazănoapte.</p>
                  <p rend="justify">—  Ciudat! Acolo mergem noi, subt acel curcubeu, şopti Alexăndrel, şi oftă, cu faţa prelungă şi obosită. Să fie acesta un semn?</p>
                  <p rend="justify">Crivăţ era acolo şi avea urechea subţire.</p>
                  <p rend="justify">—  Măria ta, zise el cu voie-bună, ascultă o vorbă de la cel mai umilit medelnicer şi ostaş; acolo-i semn de pace şi vom găsi toate cum trebuie.</p>
                  <p rend="justify">S-ar putea însă, cugeta cu inima strânsă coconul domnesc, să nu fie gazdele în locul lor; poate au fost duse la târg şi au rămas şi ziua de luni; ori se vor fi dus în petrecere la o sfântă mănăstire. Bine ar fi fost, îşi încredinţa temerea Alexăndrel cătră prietinul său Jder, să fi trimes întâi un om, să afle dacă cei căutaţi stau la locul lor.</p>
                  <p rend="justify">—  Măria ta, n-ar fi fost bine, răspunse cu hotărâre Ionuţ; timpul nostru e scurt şi rânduială ne este să ne ducem numaidecât. Toate arată că vom găsi pe jupâniţă.</p>
                  <p rend="justify">—  Ai uitat cum o cheamă? Râse coconul.</p>
                  <p rend="justify">—  Nu, clătină din cap Jder, închizând ochii. Nu ştiu dacă socoţi măria ta că trebuie să mai întârziem. O chiamă Nasta.</p>
                  <p rend="justify">Coconul domnesc ascultă cu plăcere acest nume rostit cu dulceaţă şi dădu de năprasnă poruncă de încălecare.</p>
                  <p rend="justify">Trecură dealuri intrând în altă vale, apoi cotiră printre păduri. Merseră multă vreme prin umbră; când şi când li se arăta cerul, când şi când ieşeau deasupra unor luciri de ape; apoi se deschiseră imaşuri largi în care păşteau cirezi de vite porumbe. Păstorii le dădeau ocol călări, întovărăşiţi de dulăi flocoşi. Soarele era încă deasupra asfinţitului, când Alexandru-Vodă se oprise deodată. La o cotitură de colină şi-n margine de dumbravă, într-o depărtare nu prea mare, deoarece toate se vedeau limpede, se arătase o curte cu multe heiuri. Fumuri se suiau în cerul limpede. Se zărea, în cotitura colinei, şi o margine de sat.</p>
                  <p rend="justify">—  Aici este, zise Alexăndrel, răsuflând pripit.</p>
                  <p rend="justify">Jder cuprinse toate cu ochii, ca şi cum ar fi vrut să le soarbă în sine. Cumpene de fântâni, o stână unde suna stâns un bucium, puzderie aurie a asfinţitului, toate îi rămaseră în ochi şi-n urechi pentru vedeniile singurătăţii lui de mai târziu.</p>
                  <p rend="justify">Tovarăşul său îşi înţepă fugarul cu pintenii. El îl urmă în galop. Caii lor erau numai spumă când se opriră în faţa porţilor deschise. Argaţi şi slujnice se ţeseau în toate părţile la treburile de sară; treceau vite şi porci cătră intrările de din-dos; cotcodăceau găini speriate. În cerdacul cu stâlpi stătură o clipă privind cu uimire două ţigăncuşe. Îndată dispărură, parcă le-ar fi suflat de afară înlăuntru vântul. În locul lor, pe uşa deschisă, apăru jupâneasa Tudosia. Îşi puse mâna dreaptă la ochi ca să poată privi în fulgerările asfinţitului. La un geam deschis îşi arătă mutrişoara şi o copilă. Aceea era Nasta. Era încă nelămurită, în umbra odăii; îi luceau în priviri razele piezişe ale asfinţitului.</p>
                  <p rend="justify">Alexăndrel-Vodă sări din şa. Îl urmă îndată Jder. Slujitorii veniră să apuce frâiele; călăraşii dădură ocol zăplazurilor, tinzând să cuprindă din toate părţile ieşirile. Medelnicerul urmă pe cei doi fecioraşi în curte.</p>
                  <p rend="justify">—  Doamne Dumnezeule! Ce s-a întâmplat? Se tângui cu glas ascuţit stăpâna casei, pocnindu-şi palmele.</p>
                  <p rend="justify">Apoi, cunoscând pe coconul domnesc, numaidecât se lumină la faţă. Argaţii gospodăriei, care se buluciseră din ogrăzi ca într-o bătaie de vânt, se retraseră rânjind. Nu era nici podgheaz leşesc, nu erau nici tătari în pradă; ci vine iar coconul cel tinerel al lui Ştefan-Vodă. Lupul se întoarce şapte ani unde a mâncat o oaie; asemenea acest lupan se întoarce iar la dragostea lui.</p>
                  <p rend="justify">Bine este că se întâmplă asta după o asemenea zi de arşiţă. Căci de voie, de nevoie, cneaghina Tudosia are să deie băutură slujitorilor domneşti şi au să se împărtăşească din ea şi mişeii de la Ionăşeni.</p>
                  <p rend="justify">Alexăndrel trecu cu grăbire la cerdac. Jupâneasa Tudosia se răsuci o clipă în loc; voia să se încredinţeze că îmbrăcămintea nu i-i nevrednică de privirea unui luminat obraz domnesc. Frângându-şi mânile, veni întru întâmpinarea înaltului oaspete şi i se închină sărutându-i dreapta. Mutrişoara de la fereastră stătuse o clipă neclintită, apoi dispăruse.</p>
                  <p rend="justify">—  Jupâneasă Tudosie, vorbi Alexăndrel-Vodă, încruntându-şi sprâncenele; doresc să ştiu dacă sunteţi bucuroşi de oaspeţi în această casă. Drumul nostru e cătră Vodă, la ţinutul Hotinului, şi ne-a apucat sara pe cale.</p>
                  <p rend="justify">Cneaghina Tudosia zâmbi, căci drumul de la Suceava la ţinutul Hotinului nu ocoleşte aşa de departe, tocmai pe la Ionăşeni; însă mărturisi numaidecât că-i bucuroasă de asemenea înalt şi iubit oaspete. Dumneaei cunoaşte de la cealaltă fericită zi, când s-a întâmplat iarăşi să poftească aici măria sa popas, pe dumnealui medelnicerul Crivăţ; se închină şi cătră dumnealui medelnicerul şi-i pare bine că-l vede iar; însă pare că lipseşte dumnealui postelnicul Jora. În schimb vede întâia oară pe alt tânăr boier.</p>
                  <p rend="justify">—  Acesta e prietinul meu Ionuţ Păr-Negru… răspunse cu semeţie şi cu oarecare nerăbdare Alexăndrel.</p>
                  <p rend="justify">—  Să fie sănătos, se închină şi către Jder cneaghina. Vă poftesc cu dragă inimă la masă şi la hodină.</p>
                  <p rend="justify">—  Îţi mulţămesc domniei tale, jupâneasă Tudosie, pentru tot ce vei binevoi să ne dai. Nu suntem prea flămânzi, nici prea trudiţi. Să îngădui numai să vie slujitorii noştri, ca să ne putem pune într-o stare cuviincioasă. Ne-a bătut pulberea şi ne-a ars soarele. Îndată după aceea poftim să ne închinăm jupâniţei Nasta.</p>
                  <p rend="justify">—  Ah! Jupâne medelnicer Crivăţ, suspină stăpâna locului întorcând spre acest slujitor ochi încă frumoşi; eu socoteam că măria sa a uitat pe copila noastră. Socoteam că şi-a adus aminte numai de mine, sluga măriei sale.</p>
                  <p rend="justify">Medelnicerul Crivăţ dădu un strigăt şi bătu din palme cătră slujitorii domneşti din fundul ogrăzilor.</p>
                  <p rend="justify">—  Vai de mine şi de mine! Se tângui cneaghina; te poftesc, jupâne medelnicer Crivăţ, să nu ne ruşinezi aşa de tare, căci avem noi slugi destule, care să scoată şi trei ciuturi de apă din fântână. Ţigăncile mele ştiu rânduiala şi se înfăţişează numaidecât la odăile domniilor voastre şi a măriei sale cu lighene şi ibrice. Nu ştiu, măria ta, urmă ea cu prea plăcut glas, dacă vei îngădui după aceea copilei noastre să-ţi înfăţişeze ea singură chiseaua cu dulceaţă.</p>
                  <p rend="justify">Între toate aceste vorbe învălmăşite, Jder stătea nerăbdător, muşcându-şi într-una colţul buzei şi schimbându-şi locul. Ţigăncile îşi învăluiră la iatacuri fustele creţe şi-şi arătară dinţii albi, râzând oaspeţilor. Apa pe care o aduseseră ele în ibrice de aramă părea lucrul cel mai de preţ al acestor locuri, aşa era turnată de subţire şi de încet.</p>
                  <p rend="justify">Amândoi fecioraşii tăceau, potrivindu-şi pe ei straiele şi mângâindu-şi, la tâmple şi după urechi, pletele. Răsună în sală glasul cneaghinei Tudosia. Intră îndată dumneaei însăşi, aducând dulceţi şi pahare de cristal cu apă.</p>
                  <p rend="justify">—  Nu te supăra, mărite stăpâne, se tângui ea, băgând de samă privirea dezamăgită a lui Alexăndrel-Vodă; precum se ştie, copila noastră e o proastă şi se ruşinează să se înfăţişeze. Se teme c-o urăşti din trecuta dată şi nu mai doreşti s-o vezi.</p>
                  <p rend="justify">—  Am spus, răspunse coconul cu glas uscat, că doresc s-o văd.</p>
                  <p rend="justify">—  Poftesc pe măria ta să nu se supere, zâmbi cu umilinţă prefăcută cneaghina Tudosia. Dacă măria ta nu primeşti din mâna mea acest rod de trandafir adus de la Ţarigrad, să vie Nasta să-l ţie înaintea slăvitei feţe a măriei tale. Fata-i după uşă.</p>
                  <p rend="justify">Jupâneasa Tudosia bătu din palme. O ţigancă împinse din sală uşa. Jupâniţa Nasta îşi arătă obrazul ruşinat prin gratia degetelor mânii drepte. După această primă înfăţişare cuviincioasă, se mişcă îndată cu agerime închinându-se şi primi tablaua din mâna maicei sale, ridicând-o spre nasul coconului domnesc.</p>
                  <p rend="justify">Jder rămase neclintit şi fără răsuflet, privind acea înfăţişare delicată şi subţirică în boi. Când îl fură cu ochii o clipă, inima-i tresări împunsă. O iubi dintr-odată. Avu în el bucuria aceasta, ca o lumină orbitoare. Înţelegea că acea fiinţă trebuia să fie a altuia, se desfăta însă la vederea ei, căci i se înfăţişa lămurit aşa cum o bănuise în visurile lui ascunse. Nu se putu opri în acelaşi timp să nu bage de samă că acea privire piezişă fata o întorsese spre el, pe când ţinea tablaua aşa fel încât Alexăndrel nu-i putea vedea obrazul.</p>
                  <p rend="justify">Ca şi cum i-ar fi dat o poruncă anumită, el pândi şi a doua oară privirea furişă. Nasta însă nu se mai întoarse spre el.</p>
                  <p rend="justify">Coconul abia gustă dulceţul şi sorbi numai o picătură de apă. Luă el singur din mâna fetei tablaua şi o puse pe o măsuţă alături. Cuprinse braţul stâng al fetei de la încheietură şi ea îşi strânse buzele într-o schimă prefăcută de suferinţă. Văzând patima tremurând în nările acelui cocon aprig, zâmbi şi îl privi dintr-odată fără de nici o sfială. Îşi trase braţul şi-şi trecu palma peste păru-i lins, pieptănat cu cărare la mijloc.</p>
                  <p rend="justify">—  Ne era dor de măria ta, zise ea fără de tulburare şi fără de nici o întristare în glas.</p>
                  <p rend="justify">Jupâneasa Tudosia zâmbi ascuţit şi-şi aduse aminte că numaidecât trebuie să deie poruncă pentru masa oaspeţilor. Jder îşi ceru voie de la măria sa ca să se ducă să vadă în ce chip rânduieşte medelnicerul mâncarea şi masa slujitorilor domneşti.</p>
                  <p rend="justify">Cneaghina Tudosia ieşi singură; când trecu şi el pe lângă stăpânul său, jupâniţa îndrăzni să-l oprească.</p>
                  <p rend="justify">—  Acesta-i Jder, prietinul meu, lămuri coconul Alexandru.</p>
                  <p rend="justify">—  Aş dori să rămâie, mărturisi jupâniţa Nasta.</p>
                  <p rend="justify">—  Rămâi, prietine Ionuţ, se învoi Alexăndrel.</p>
                  <p rend="justify">—  Îl chiamă Ionuţ?</p>
                  <p rend="justify">—  Dacă nu-ţi este cu supărare, aşa îl chiamă, jupâniţă, zâmbi cu dinţii săi rari şi ascuţiţi coconul. Acest Ionuţ îmi este mie frate de cruce şi lui i-am spus de patima mea.</p>
                  <p rend="justify">—  Ceea ce nu ţi-am putut spune domniei tale. El m-a sfătuit şi de la dânsul am primit îndrăzneala de care am nevoie.</p>
                  <p rend="justify">Nasta nu părea înfricoşată de înfăţişarea pătimaşă a lui Alexandru-Vodă.</p>
                  <p rend="justify">—  Nu înţeleg de ce îndrăzneală ai nevoie, măria ta. Căci eu sunt o copilă fără apărare şi maica mea e o văduvă, şi, dacă vrei măria ta să mă ruşinezi, eu nu pot pune nici o împotrivire, fiind ca un lucru fără preţ în mânile măriei tale.</p>
                  <p rend="justify">Alexandru clătină din cap.</p>
                  <p rend="justify">—  Trebuie să am îndrăzneala să-ţi mărturisesc dragostea mea. Nu vreau nici să te ruşinez, nici să te iau ca pe un lucru fără de preţ.</p>
                  <p rend="justify">—  Nu înţeleg, mărturisi cu nevinovăţie copila.</p>
                  <p rend="justify">—  Doresc să ştiu dacă ai pentru mine dragoste, vorbi aprig Alexandru-Vodă. Fără asta ce preţ au strădaniile mele?</p>
                  <p rend="justify">—  Dacă trebuie să afli, atuncea mărturisesc, măria ta, că îmi eşti drag. Însă mă rog să ai milă de mine. Tatăl meu a fost boier cu cinste şi mare sfetnic domnesc. Mărturiseşte mamei gustul măriei tale şi cere învoire de la Vodă, ca să nu mă azvârl în acea fântână din care au scos ţigăncile apă pentru dulceţul de trandafir.</p>
                  <p rend="justify">Coconul îşi prinse tâmplele în palme.</p>
                  <p rend="justify">—  Nu înţeleg de ce te înfricoşezi, îi zise el, dintr-odată domolit. Toate se vor face cum porunceşti. Primeşte-mi numai dragostea. Lasă-mă să te sărut – aşa cum am dorit într-o noapte cu lună. De-atunci tânjesc, pentru asta am sete.</p>
                  <p rend="justify">—  Sărută-mă, măria ta.</p>
                  <p rend="justify">Alexăndrel o cuprinse şi o sărută. O cuprinse de după umeri, o ţinu strâns, îi căută buzele întredeschise. Apoi o lăsă şi păru obosit.</p>
                  <p rend="justify">—  Spune-mi că ţi-s drag.</p>
                  <p rend="justify">—  Îmi eşti drag, măria ta.</p>
                  <p rend="justify">—  Şi mă învoieşti să vin iarăşi?</p>
                  <p rend="justify">—  Măria ta, aş fi o vicleană dacă aş spune că n-am mare plăcere s-aud aceste vorbe. Dacă pofteşti, măria ta, să spui şi mamei mele că n-avem de ce ne teme, pot să mă duc s-o chem, ori poţi să te duci măria ta, având îndrăzneala pe care o văd. Dacă pofteşti să mergi cu mine, mă ruşinez şi nu pot.</p>
                  <p rend="justify">Alexăndrel o cuprinse iar, cu gingăşie.</p>
                  <p rend="justify">—  Ce pot să spun jupânesei Tudosia?</p>
                  <p rend="justify">—  Nu ştiu, măria ta. Dacă nu găseşti vorbe, eu totuşi, m-aş pricepe ce să-i spun. Îi spun că dorim să te mai vedem la noi şi că-ţi sunt dragă. Şi că numaidecât va să afle Vodă, părintele măriei tale. Rog pe prietinul măriei tale Ionuţ să-mi deschidă uşa. Mi-i frică prin întunericul sălii până la odaia din fund. Îndată după aceea vă poftesc la masă.</p>
                  <p rend="justify">Jder privise neclintit această ciudată scenă şi, deşi nu cunoştea lumea şi dragostele, înţelegea că Nasta îşi ia, cu agerime de femeiuşcă, numai măsuri de apărare, şi că simţămintele ei pentru Alexăndrel-Vodă sunt destul de potolite. Se grăbi să-i deschidă uşa. Pe când o acoperea vederii lui Alexăndrel, ea îl fulgeră iarăşi pieziş cu ochii. Şi când o trecu în întuneric, se simţi strâns de mână. Se întoarse cu inima bătând în odaie.</p>
                  <p rend="justify">Alexăndrel arăta o înfăţişare fericită, deşi biruinţa lui plutea într-o oboseală fierbinte. Nasta se supunea şi răspundea dorinţilor lui. Îi ceru lui Jder părerea. Ionuţ era şi el încredinţat că prietinul său ajungea la limanul celei mai mari fericiri a tinereţii. Cum s-ar putea face, întreba coconul domnesc, ca cea din urmă împotrivire a jupâniţei Nasta să cadă? În privinţa aceasta Jder dovedea înţelepciune şi-l sfătuia pe prietinul său să fie răbdător. Zarzărele din livada acelui loc erau încă sarbede. Peste puţină vreme să se întoarcă şi le va găsi coapte, în cea mai mare frăgezime şi dulceaţă.</p>
                  <p rend="justify">—  Poate ai dreptate, oftă Alexandru-Vodă; am însă în mine ca o arşiţă de boală.</p>
                  <p rend="justify">—  Cere atunci, măria ta, arvuna ce ţi se cuvine, râse Jder; am văzut că te pricepi să strângi în braţe şi să săruţi.</p>
                  <p rend="justify">Alexăndrel râse şi el de aceste vorbe, privind încrucişat înainte. Sfatul lui lăuntric îi spunea altele; dreptul lui de voievod tânăr îi dovedea că poate cere orice; dragostele se răpesc şi se pradă; totuşi se înfricoşa de asprimea părintelui şi stăpânului său şi nădăjduia să ajungă la acelaşi ţel cerşind cu blândeţă.</p>
                  <p rend="justify">Jder îl lăsă să-şi topească patima şi el sta închis în sine însuşi ca în scoică, pândind pentru dânsul fărâmăturile cele mai dulci. N-avea nici o pricină să-şi închipuie că prorocirea de la Moara Călugărului nu i se va împlini. Păstra în degete fiorul atingerii Nastei şi în ochi zâmbetul ei tainic.</p>
                  <p rend="justify">La masă, coconul stătu între mamă şi jupâniţă, hrănit cu îmbielşugare de cea dintâi şi adăpat cu vin şi cu vorbe dulci de cea de a doua. Jder şedea treaz, nedescurcând încă bine lucrurile. Crezu că nu trebuie nici să mănânce, nici să beie, aşteptând pentru bucuria lui un altfel de ospăţ. Deşi aştepta cu îndărătnicie un alt semn din partea jupâniţei Nasta, nu-i veni niciunul. Se frământa în îndoieli şi totuşi era bine încredinţat că ceasul său va veni. Se hotărî să nu intre în odaie la culcare. Afară era lună şi cald. Domnul său poate avea nevoie să fie privegheat de departe, când se va duce la fereastra cu zăbrele – îi lămurea el zâmbind îndoielnic lui Alexăndrel. Deci în acea noapte luminată, când şi el avea nevoie să fie cu sine însuşi, Jder îşi alese culcuş un pătul de fân în marginea livezii. I se părea că jupâniţa Nasta ia aminte la pregătirile şi la umbletele lui; dar n-avu putinţă să mai rămâie singur în preajma ei nici o clipă.</p>
                  <p rend="justify">La cea dintâi cântare a cucoşilor, Alexandru-Vodă veni la fereastra cu zăbrele ca să cerşească dragoste. Nasta scoase năsuşorul printre fiarele împletite şi ochii ei luciră în lună. Din culcuşul lui dulce-mirositor, Jder auzea şoaptele pătimaşe ale coconului. Auzi râsul subţire al fetei. I se păru că ea-i cere stăpânului ei îndurare şi alt soroc pentru alinarea frigurilor lui. Coconul domnesc zgâlţâi gratiile, apoi primi printre zăbrele mânuţa fecioarei şi jurământul ei şi păru a se linişti, trudit de drumul zilei şi ospăţul serii. Se duse şovăind uşor cătră iatacul lui. Ograda rămase singură. Un străjer suna din când în când din corn în partea cealaltă a curţii. Nu se simţea nicăieri nici o mişcare.</p>
                  <p rend="justify">Jder se ridică în culcuşul său cuprins deodată de nelinişte. I se păru că aude uşor sunet la aceeaşi fereastră.</p>
                  <p rend="justify">Poate i se păruse numai. Sta cu privirile aţintite într-acolo şi nu mai vedea nimic. Avu o tresărire năprasnică, până în creştet, când fu apucat de aceeaşi mânuţă, a cărei strângere moale o cunoştea, căci îi rămăsese în carne.</p>
                  <p rend="justify">—  Ionuţ, îi şopti Nasta, şi el îi simţea prin braţ râsul; să stai cuminte la locul domniei tale, am venit să văd dacă dormi.</p>
                  <p rend="justify">—  Nu dorm, îi răspunse el, însă mi se pare că visez.</p>
                  <p rend="justify">Ca să se încredinţeze că nu visează, trebuia să întindă şi celălalt braţ şi să cuprindă cătră sine dragostea stăpânului său. I se păru întâi că săvârşeşte o faptă vrednică de focul cel nestins; pe urmă se lăsă dus ca de un val de destinul vârstei lui; se întoarse numai cu spatele cătră lună.</p>
                  <p rend="justify">—  Ştii dumneata, Ionuţ, de ce am venit? Îi strecura Nasta în urechi râsul ei uşurel. Numai de asta am venit, ca să te rog să mă aperi de Voievod, deoarece nu mi-i drag. Nu mă pot împotrivi puterii lui, dar te rog să faci asta aşa fel ca să fiu cruţată.</p>
                  <p rend="justify">—  Ţi-i drag altcineva? Întrebă Jder cu inima bătând.</p>
                  <p rend="justify">—  Mi-i drag altcineva. De aceea am venit la el. Sărutarea neaşteptată cu care ea pecetlui aceste cuvinte era cu totul altfel decât acea lâncedă atingere la care Jder fusese martor. Meşteşugul acestei patimi aprige se învaţă cu repeziciune, căci e în sângele oamenilor şi în viclenia care s-a vădit dintru început în raiul cel dintâi. Şi de data aceasta femeia era mai înţeleaptă, făcând ca îmbrăţişarea ei să aibă mai mult preţ decât prietiniile şi jurămintele. Jupâniţa păru a se desface înfricoşată din strânsoare.</p>
                  <p rend="justify">—  Te poftesc nu peste multă vreme, Ionuţ, şopti ea acoperind cu mânuţele ochii tovarăşului său.</p>
                  <p rend="justify">Îndată ce ea se furişă spre cămăruţa ei, sunară zgomote şi glasuri la porţi. Jder fu numaidecât în picioare. Străjerul din cealaltă parte a curţii se apropie ca să înţeleagă ce este.</p>
                  <p rend="justify">—  Poruncă de la tabăra lui Vodă! Striga un glas.</p>
                  <p rend="justify">Ionuţ fu cel dintâi care află că un alergător din partea lui Grigoraşcu Jora poftea pe măria sa Alexăndrel să nu mai întârzie nici o clipă unde se află şi să pornească numaidecât după porunca măriei sale Ştefan-Vodă, ca să-l găsească pe măria sa Ştefan-Vodă la Chipereni, două poşte înlăuntru, în laturea Cetăţii Hotinului.</p>
               </div>
               <div type="div3" rend="P11">
                  <head>Capitolul X.</head>
                  <subtitle>Visuri şi spaime ale jupâniţei Nasta.</subtitle>
                  <p rend="justify">După împrejurarea de la Ionăşeni, Jder cel mititel socoti că se găseşte într-o stare păcătoasă şi vrednică de milă; i se părea însă ciudat că nu poate să fie trist. Oricâtă silinţă îşi făcea ca să se osândească, bucuria unei mari izbânzi îi ieşea deasupra. De altminteri îşi dădea dreptate că n-a săvârşit nimic în dauna stăpânului său; s-a supus numai unui duşman plăcut, care a venit asupră-i cu război. Ce putea face acuma decât să ţie numai pentru sine acea taină scumpă? Alexandru-Vodă era cea din urmă fiinţă căreia i-ar fi putut-o mărturisi. Poate mărturisi oare unui duhovnic că a greşit, deoarece a căzut asupra lui asemenea bucurie? Nu-i lucru de mărturisit unui duhovnic. Dacă va fi, la dreptul judeţ cel mare, la sfârşitul timpurilor, să răspundă cineva pentru întâmplare, apoi are să mărturisească cu glas dulce Nasta. Domnul Dumnezeu ar putea să se încrunte şi asupra ţigăncii cu ghiocul, care a menit. Iar pe el, Ionuţ, n-ar putea decât prea puţin să-l mustre, pentru că şi-a încleştat gura şi n-a cutezat să spuie nimic stăpânului său, în schimb s-a tulburat şi s-a rănit prea tare în sinea sa, fiindu-i suferinţa de acum destulă pedeapsă, în locul celei de pe urmă. Deşi a fost o suferinţă repede trecătoare, totuşi a fost o suferinţă. Alexandru-Vodă părea şi el bucuros, ceea ce ajuta la mângâierea lui Jder. Nu-i trebui multă vreme, fecioraşului de la Timiş, să zburde iar fără grijă, ca un mânz din acele ceairuri.</p>
                  <p rend="justify">Ca să adaoge ceva la plăcerea adevărată ori închipuită a lui Alexăndrel, Jder ceru cu viclenie îngăduinţa de a aduce de la Timiş cânii şi eretele, ca să sporească, în jurul cetăţii Sucevii, plăcerile verii.</p>
                  <p rend="justify">Alexăndrel-Vodă zâmbea palid. Îşi făgăduia cu cel mai apropiat prilej alinarea desăvârşită a patimei lui.</p>
                  <p rend="justify">—  În vara asta, mărturisea el lui Jder, măria sa Vodă începe a-mi da drumul ca să îndeplinesc anume porunci şi să cârmuiesc anume ţinuturi. Deci, ca un vânător cuminte, împresurând a doua oară şi a treia oară locul, voi fi stăpân pe vânatul meu.</p>
                  <p rend="justify">Jder clătină din cap zâmbind:</p>
                  <p rend="justify">—  Măria ta, jupâniţa Nasta pare că se teme de aşa vânător. Se tânguia şi se ruga să te milostiveşti.</p>
                  <p rend="justify">—  Toate jupâniţele ca ea doresc cunună de voievod, suspină Alexăndrel, însă noi avem altă rânduială a vieţii, cum spune şi măria sa Vodă. Medelnicerul râde când spune, deşi cred că are dreptate, că o femeie e destul de sfinţită de apropierea domnească. Tot medelnicerul spune că o femeie se apără, ca să aibă preţ.</p>
                  <p rend="justify">—  Pe cât înţeleg, se bucură Ionuţ, măriei tale nu ţi-i dragă jupâniţa Nasta.</p>
                  <p rend="justify">—  Ba mi-i dragă şi sunt bolnav din pricina ei.</p>
                  <p rend="justify">—  Adică o doreşti măria ta; dar n-o socoteşti aşa ca o împărăteasă, ca să te veseleşti numai de vederea ei?</p>
                  <p rend="justify">—  Ascultă, Ionuţ, râse coconul domnesc; domnia ta eşti un prunc de la Timiş; iar eu am avut şi alţi dascăli decât sfinţitul Amfilohie şi cuviosul Timoftei, şi cunosc că această dulceaţă are preţ de o clipă. Dragostea-i lunatică; descreşte şi creşte. Când a fi lună plină şi s-or coace zarzărele, am să vin să culeg rodul, după făgăduinţa ce am avut.</p>
                  <p rend="justify">—  Nu pot decât să mă bucur de asta, răspunse Jder fără să-şi privească tovarăşul. Însă îmi aduc aminte că, atunci când mi-ai vorbit măria ta întâia oară despre asta, erai cuprins ca de un pojar.</p>
                  <p rend="justify">—  Atuncea eram mai însetat, acuma sunt mai puţin.</p>
                  <p rend="justify">Jder privi furiş spre domnul său. Trufia îl făcea pe Alexăndrel să ţie pe soţul său desfăcut de sine şi să-l facă să creadă în bărbăţia şi izbânzile sale domneşti. Fecioraşul comisului găsi în asta iertare pentru propria sa vină şi deschise iar dimineţii de iunie floarea fiinţei sale.</p>
                  <p rend="justify">În aceeaşi zi, la al şaptelea ceas, Alexăndrel intră cu slujitorii săi în tabăra lui Vodă, la Chipereni.</p>
                  <p rend="justify">Copiii de casă ridicaseră cort la intrarea unei văi. Cei şase sute de călăraşi ai măriei sale erau descălecaţi. Mulţimea de norod cu căruţe bulucite făcuse popas în preajmă.</p>
                  <p rend="justify">Vodă ieşi în vederea binecredincioşilor săi creştini de peste Nistru. Era cu fruntea descoperită şi un spătar îi purta semnele măririi. Slujitorii desfăcuseră iconostasul ferecat în argint în puterea soarelui, şi un ieromonah de la cetatea măriei sale Hotinul făcu slujbă de laudă Dumnezeului noroadelor. Bulucul de pribegi îngenunche; oştenii îşi plecară capetele lângă coamele cailor. Apoi, după rugăciune, diacul puse peceţile domneşti pe uric şi starostele oamenilor care se oploşeau în Domnia Moldovei veni şi, căzând la picioarele măriei sale, sărută pământul.</p>
                  <p rend="justify">—  Creştinilor, porunci Vodă acelor oameni, în limba lor; iată primiţi acest uric şi danie a domniei mele. Vă dau acest pământ vouă şi urmaşilor voştri. Faceţi sat şi închideţi iaz. Şi să fiţi ai Moldovei, care vă dă pâne şi milă. Aici sunt scrise hotarele în veci. Să meargă slujitorii mei să le însemne. Şi eu însumi, la hotarul din fund, voi bate cu toiag pe coconul nostru ca să-şi aducă aminte mai târziu de hotărârea domniei mele.</p>
                  <p rend="justify">Se prevedeau cătră Nistru locuri goale, peste care tremura pâlpâirea albă a amiezii. Pribegii dădură toţi slavă măritului stăpân, aplecându-şi fruntea în pulbere. Apoi alaiul trecu spre dealuri şi spre păduri, ca să se aşeze hotarul; şi la un stejar din fund, de deasupra unei râpi, măria sa atinse cu toiagul la grumaz pe coconul său. Copiii de la căruţe, cu păr zbârlit şi ochi albaştri, pe care-i aduceau cu ei bătrânii, la fiecare loc unde se aşeza semn, erau puşi jos şi bătuţi cu vergi, ca să vadă printre lacrimi şi să-şi aducă aminte.</p>
                  <p rend="justify">În aceeaşi zi, oamenii străini bătură cu topoarele în pădure, dând la pământ furcile şi bârnele pentru case şi bordeie, iar alaiul domnesc se întoarse cătră miazănoapte. Jder îşi păstra locul său lângă coconul domnesc, aşteptând să se îndrepte şi cătră sine înalta milă a lui Vodă.</p>
                  <p rend="justify">Măria sa era cufundat însă în adânci cugetări. Îndată ce ajunse la apa Prutului, slujitorii poştei îi pregătiră trăsură. Un alergător de la Suceava îi înfăţişă şi carte, pe care măria sa o sloveni încet, încruntându-şi sprâncenele. Urmată de cocon şi de călărime, trăsura se duse cu repeziciune până în alt popas. La vremea asfinţitului Domnul îşi ridică deodată ochii, ca şi cum ar fi scânteiat în adâncul său o lumină, şi dinlăuntru zâmbi luminii de afară.</p>
                  <p rend="justify">—  Aici eşti, Alexăndrel? Întrebă măria sa.</p>
                  <p rend="justify">—  Aici, Doamne.</p>
                  <p rend="justify">—  Avem ştiri de la Cafa, zise Vodă, încet.</p>
                  <p rend="justify">—  Ştiri bune, măria ta?</p>
                  <p rend="justify">—  Dumnezeu va binevoi să le facă bune. Ne-a venit şi sol de la Hanul din Crâm.</p>
                  <p rend="justify">Alexăndrel nu îndrăzni să puie întrebare. Vodă îşi scutură fruntea.</p>
                  <p rend="justify">—  Unde-i Jder cel mititel?</p>
                  <p rend="justify">—  Măria ta, sunt în partea ceastălaltă, suspină cu dulceaţă feciorul comisului.</p>
                  <p rend="justify">—  Spune-mi, Jder, despre cazania cu sfinţii împăraţi Constantin şi Elena, a popei vostru de la Timiş.</p>
                  <p rend="justify">—  Slăvite stăpâne, eu nu pot să povestesc ca tatăl nostru comisul. Însă ştiu că părintele nostru Dragomir, pe care oamenii de la noi îl poreclesc Ciobanul, îşi dă multă silinţă pentru slujba sfinţiei sale. Aşa că oamenii de la noi se arată mulţămiţi. Toate le face bine, dar s-a mai tânguit şi altădată muţei că „numai cazania aceea îi lucrul dracului”. Afară de asta, într-un rând i-a mustrat pe oamenii de la noi că vor să trăiască un veac şi nu l-au mai chemat de mult la nici o înmormântare. Dacă nu muriţi niciunul, zice, cum voiţi să trăiască popa vostru?</p>
                  <p rend="justify">—  Fiecare îşi caută dreptatea lui, grăi cu bunăvoinţă Vodă. Mă mai aşteaptă la Cetate şi senior Antonio, care isprăveşte sfânta Putnă; şi părintele Martinian de la Aton care face zugrăvelile pe ziduri. Sfintele odoare au fost săvârşite de argintarii de la Cafa şi sunt pe cale. Măria ta Alexăndrel, întreabă-l pe slujitorul domniei tale Jder de ce zâmbeşte?</p>
                  <p rend="justify">—  Măria ta, se închină Ionuţ, comisul se bucură că Ţara are stăpân. Înainte vreme, zice tuţa, domnia Moldovei era teacă fără sabie.</p>
                  <p rend="justify">Vodă începu să râdă şi a făcut după aceea cu voie bună drumul până la Cetate.</p>
                  <p rend="justify">Cel mai ciudat lucru, între veştile care-l aşteptau, măria sa îl găsi în cartea care i-o aducea solia de la Mengli Ghirai, Hanul de la Crâm.</p>
                  <p rend="justify">„Noi Mengli Ghirai-Han, soarele şi stăpânul lumii, cuvânta acea carte, cel mai slăvit dintre toţi domnii Oardei de aur, cel care ameninţă Apusul şi Răsăritul, adevărat urmaş al lui Ghinghis-Han şi Batie-Han; cel mai plăcut lui Dumnezeu prin faptele sale şi ale părintelui său Hagi-Ghirai; scriem ţie, Ştefan-Voievod de la Moldova; şi să ştii că ticălosul Mamac, feciorul haitei, cel care îşi are puturos sălaş dincolo de Volga, vrea să iasă la Lehia în dobândă şi la Ţara Moldovei în dobândă; şi să fii harnic şi să veghezi aşa cum am aflat de la neguţătorii de aici şi din faptele măriei tale cu Craiul Matiaş, că eşti harnic şi cu priveghere. Şi să ştii că acel lotru îşi găteşte tabunurile ca să pălească în hotarele Apusului; căci, deşi noi l-am bătut şi l-am împuţinat alungându-l în pustie, el şi-a mai adaos pribegi asiatici şi şi-a tocmit iarăşi sila. Până ce ne vom scula noi ca să-l călcăm în copitele calului nostru, ia aminte să nu-ţi săvârşească domniei tale stricăciune. Şi să mai ştii că noi vestim şi pe Cazimir Craiul de la Lehia, să-şi gătească şi el castelanii şi oştile. Îţi dorim de la Alah sănătate şi izbândă.”</p>
                  <p rend="justify">În ajunul Sfântului Ion cel Nou, patronul Domniei Moldovei, Ştefan-Vodă se coborî în târgul de scaun şi, după ce se spovedi şi se împărtăşi în altar de cătră prea sfinţitul Teoctist, veni şi îngenunche la moaştele sfântului, cerând mijlocire către Domnul Hristos şi prea curata Fecioară, ca să-i vie putere pentru greutăţile ce se pregăteau ţării. Adaosă la gândurile şi la socotelile lui neadormite, acea suflare îi veni ca un prea sfânt har. Stând înghenunchiat cu mare înfrângere şi cu ochii deschişi, la racla sfântului, Vodă văzu în vedenie pe mucenicul de la Cetatea Albă, arătându-i cu degetul semn spre acel olat al Mării; după care, înălţându-se din nou, sfântul i-a făcut semn cătră apa Nistrului în sus înspre pustiile Sorocei. Stând sfântul mucenic ca o pază în acea lumină a văzduhului, i s-au arătat măriei sale Ştefan hoardele împungând în ţară, după obiceiul lor, cu fulgerată repeziciune, ducând cu ele fumegare de flacără, sabie, suliţă şi arcane. Atuncea iar s-a mişcat oşteanul lui Hristos Ioan, arătând cu braţul semn de închidere în urma nohailor. Deci, ridicându-se din smerenia sa Ştefan-Vodă, cu binecuvântarea prea sfinţitului Teoctist, a poftit pe toţi dregătorii săi de taină în Cetate, ca să împlinească cu ei hotărârile sale, fără a descoperi nimic din ceea ce i se arătase în vedenie.</p>
                  <p rend="justify">Alergători ai măriei sale purceseră cu porunci la pârcălabii cetăţilor. La Hotin era unchiul măriei sale Vlaicu; la Cetatea Albă jupân Stanciu. La Neamţ era Albu. Jupânii vornici Isaiia şi Iuga îşi trimeseră slujitorii lor la ţinuturi, ca să ducă poruncă boierilor şi satelor domneşti, să ţie gata pentru anumită vreme călărime răzăşească şi gloate de pedeştri. Îndată după seceratul pânii albe, să se ridice tot omul rânduit, cu armele şi merindea. Însuşi măria sa îşi chibzui astfel umbletele încât, în vremea secerii, să cerceteze locurile de la Soroca şi de la ţinutul Orheiului şi de la Lăpuşna, în lungul Nistrului, cu pădurile, dumbrăvile şi cotloanele cunoscute localnicilor. Avu de mai nainte poruncite drumuri şi Alexăndrel-Vodă, la târg la Bârlad şi la târgul Botoşanilor. Deci Alexăndrel socotea să împace şi să ducă alături, la timpul său, poruncile domneşti cu treburile lui de dragoste. De asemeni, în fierbinţeala acelor săptămâni, Jder cel mititel căuta un prilej să fie trimes de însuşi Alexăndrel la Timiş, să aducă, după făgăduinţă, eretele şi cânii. În asemenea împrejurare, era hotărât să repeadă la Timiş numai pe Gheorghe Tătarul, iar el să zvâcnească singur în altă parte. Se lăsa în acelaşi timp câteodată călăuzit de Dumitru Crivăţ medelnicer, la ospătăria cu milostivă gospodină a lui Iohan Roşu.</p>
                  <p rend="justify">Prea doritoare să afle toate şi foarte vorbareţă era această ospătăriţă. Jder nu se putea feri în totul să nu fie ispitit pentru întâmplările de la Ionăşeni.</p>
                  <p rend="justify">—  Stăpânul nostru Alexăndrel-Vodă s-a întors de acolo cu bucurie, mărturisi el în taină cătră pana Mina.</p>
                  <p rend="justify">—  Iezus Maria! Îşi înălţă ochii şi palmele spre bagdadie ospătăriţa; atunci are să se facă de aici până acolo cărare bătută.</p>
                  <p rend="justify">—  Nu cred, pana Mina, căci avem treburi încurcate.</p>
                  <p rend="justify">—  Vai, jupân Ionuţ, nu este treabă mai de căpetenie decât aceasta; şi noi femeile punem mare preţ pe dânsa. Cum îmi place mie să te văd pe domnia ta măcar o dată pe săptămână, place-i şi lui Alexăndrel-Vodă să se întoarcă batîr la o lună. Sunt foarte doritoare să ştiu când se întâmplă asta; deşi am să mă aflu mâhnită, pentru o pricină de mine ştiută.</p>
                  <p rend="justify">—  Are să-ţi lipsească poate medelnicerul, pana Mina?</p>
                  <p rend="justify">—  Ah! Fecioraşii aceştia nu cunosc sufletele noastre! Se tângui pana Mina. Parcă eu am grija medelnicerilor? Afară de asta medelnicerilor le place mai mult vinul.</p>
                  <p rend="justify">Când se împliniră cele patruzeci de zile rânduite de Vodă, gospodarii din ţinutul Neamţului, cu pruncul cel sosit năprasnic pe lume şi cu maica lui, având în frunte pe Căliman starostele, se înfăţişară la Cetatea Sucevii pentru botez. Vodă găsi vreme o clipă să vie să puie mâna sa domnească pe fruntea pruncului, iar starostele i se închină smerit.</p>
                  <p rend="justify">—  Luminate stăpâne, zise el, n-am uitat să lepăd la cuhnie hârzoabele cu păstrăvi, pentru un prea slăvit cumătru şi nânaş ca măria ta.</p>
                  <p rend="justify">—  Să fii sănătos, staroste Căliman, îi răspunse zâmbitor şi pe gânduri Vodă; să duci asemenea plăcut vânat la ospăţul nostru de după culesul pânilor şi, mai ales, la sfinţirea ctitoriei noastre celei nouă.</p>
                  <p rend="justify">—  Numaidecât avem să fim următori poruncii măriei tale, se închină starostele. Mai cu samă de la sfinţirea acelei mănăstiri a Putnei om căuta să nu lipsim. Ne-om sili numaidecât să trăim până atunci şi să ne înfăţişăm ca într-un rai, sub lumina Domnului nostru. Rugător măriei taie suntem să ne ierţi prostia noastră. Ne place aici la Cetatea Sucevii, văzând oştenii la odăile lor şi pe ziduri; însă, în palat, când se adună prea mult boier şi popă, pare mai degrabă iad; pe când la sfânta Putnă, avem să vedem cu adevărat raiul, şi pe luminăţia ta sub binecuvântarea lui Hristos.</p>
                  <p rend="justify">—  Hm! Poate ai dreptate, staroste, zâmbi Vodă, cu toate că vorbeşti cu o limbă prea îndrăzneaţă despre dregătorii noştri.</p>
                  <p rend="justify">—  Să ne ierte luminăţia ta, se umili iar starostele Căliman; noi cunoaştem că pe măria ta te slăvesc curtenii; dar mai multă şi mai mare slavă îţi dă prostimea de la sate. Aşa că atunci avem să repezim păstrăvi proaspeţi la vreme, cu cei mai harnici călăreţi ai noştri.</p>
                  <p rend="justify">La cumătria nemţană găsise bun prilej să se alătureze şi cuviosul Stratonic; şi după ce măria sa se retrase şi adunarea ieşi din paraclis la soare, în pridvorul unde se aşezase ospăţ, cuvioşia sa căută prilej să se închine mai-marilor acelui loc, adică dascălilor domneşti.</p>
                  <p rend="justify">—  Te-ai abătut iar la Suceava, cu doftoriile cuvioşiei talc, părinte Stratonic? Îl întrebă cu binevoitor zâmbet sfinţitul Amfilohie arhimandritul.</p>
                  <p rend="justify">—  Omenirea are nevoie de mine, răspunse cu umilinţă monahul. Am încălicat şi eu pe un asin şi am umblat în umbra cinstit starostelui Căliman. Am avut aicea bucurie să văd de departe pe Vodă şi să mă apropii de sfinţia ta. De asemenea am văzut şi pe cuviosul Timoftei Sârbul, căruia, într-o zi, are să trebuiască să-i dăm cep, ca să se mai deşerte.</p>
                  <p rend="justify">Cuviosul părinte Timoftei râse cu multă stânjenire:</p>
                  <p rend="justify">—  Af! Asta-i pedeapsa vieţii mele, pentru care mă umilesc la Dumnezeu în fiecare zi, şi rog pe sfinţii doftori fără de arginţi Dămian şi Cozma, pe care-i prăznuim azi, să-mi deie o putere ca să depărtez de la mine lăcomia. Te fericesc pe cuvioşia ta, care pari alcătuit numai din aţe, şi te mişti ca un paingăn. Nu mănânci cinci zile într-o săptămână şi găseşti întru asta bucurie duhovnicească.</p>
                  <p rend="justify">—  Urmând aşa, răspunse privind ager în juru-i cuviosul Stratonic, mi se luminează înţelegerea şi pot cunoaşte mai ales pe cei care ar trebui duşi la noi, subt oblăduirea vraciului nostru. Văd aici, lângă măria sa Alexăndrel-Vodă, pe unul de care mă mir de ce-i aici şi nu-i la noi.</p>
                  <p rend="justify">Îndeletnicindu-se harnic cu găluşte, cuviosul Timoftei îşi întoarse ochii bulbucaţi în lături şi văzu pe Ionuţ râzând lângă stăpânul său şi lângă starostele Nechifor.</p>
                  <p rend="justify">—  Vorbeşti de copilul cel nou de casă?</p>
                  <p rend="justify">—  Vorbesc de feciorul comisului Manole Jder.</p>
                  <p rend="justify">—  Af! Af! Pufni părintele Timoftei; aveam aici un diavol şi acum a mai venit unul. De când îi spun eu sfinţitului Amfilohie să-l puie la post şi la rugăciune!</p>
                  <p rend="justify">Jderul cel mititel, auzind, spori îndată acea aleasă adunare.</p>
                  <p rend="justify">—  Cuvioase părinte Timoftei, se înclină el, şi cuvioase părinte Stratonic; tătuţa meu comisul Manole de la Timiş spune că gâzei i-i dat să zboare, mânzului să zburde, iar popei să cetească.</p>
                  <p rend="justify">—  Are dreptate comisul, se lumină de zâmbet sfinţitul Amfilohie.</p>
                  <p rend="justify">—  De acel comis am auzit că e vrednic slujitor al măriei sale, întoarse cuvânt, holbându-se, cuviosul Timoftei. De-ai ajunge şi domnia ta ca dânsul. Adevărat că mânzului i-i dat să zburde; dar bărbatul cată să dobândească înţelepciune. De când ai venit la curte, îmi bat capul să-ţi desluşesc buchile şi domnia ta nu ştii decât să râzi de dânsele şi să spui că-s furnici. Se cuvine curteanului să aibă la ştiinţa lui toate câte sunt pe lumea asta. Iată acum, după ce mi-am deşertat blidul dând slavă stăpânului nostru, se cuvine să te cercetăm întru semeţia pe care o arăţi; să vedem dacă, din zburdăciunea domniei tale, poate să iasă răspuns la o întrebare a noastră.</p>
                  <p rend="justify">—  Întreabă-l şi ispiteşte-l, ca să se dovedească neştiinţa şi nevrednicia lui! Se întărâtă şi părintele Stratonic asupra lui Ionuţ. Asemenea prunci dezmierdaţi sunt nişte leneşi; trebuie să-i împungi, dimineaţa, ca să se scoale.</p>
                  <p rend="justify">—  Af! Af! Ba eu îl învăţ să fie harnic, încredinţă cu tărie părintele Timoftei, agonisind din partea cealaltă a mesei încă un blid. Fii harnic şi mai ales scoală-te la vreme. Un oarecare om, sculându-se dis-de-dimineaţă şi plecând la târg la Suceava, a găsit pe drum o pungă.</p>
                  <p rend="justify">—  Ciudat mi se pare, răspunse Jder, că pentru asta are de la cuvioşia ta laudă; deoarece a fost altul care s-a sculat mai dimineaţă şi a prăpădit punga.</p>
                  <p rend="justify">Sfinţitul Amfilohie încuviinţă iar, cu zâmbetul său uşor:</p>
                  <p rend="justify">—  Pentru asemenea răspuns, părinte Timoftei, nu-i nevoie de ceaslov.</p>
                  <p rend="justify">—  Cum nu-i nevoie? Se înfierbântă cu supărare dascălul sârb. Dacă nu-i nevoie pentru asta, poate fi nevoie pentru altele. De ce râde acest staroste înalt şi uscat, uitându-se pieziş la mine? Mărturisesc că mă simţesc păcătos şi rog pe sfinţitul Amfilohie să cerşească pentru mine iertare; dar am cunoaştere a tuturor poruncilor învăţaţilor de demult; şi numai cu râsul domniei tale, Jder, n-ai să poţi da răspuns la năcazul acelui om care se afla pe malul unei ape cu un ţap, o varză şi un lup – şi se ciudea cum să treacă de ceea parte, pe rând, această avere a lui; căci, dacă trece întâi varza, rămâne lupul cu ţapul, şi lupul mănâncă pe ţap; iar dacă trece lupul, iar nu e bine, căci rămâne ţapul cu varza.</p>
                  <p rend="justify">—  Cu toate acestea, când am fost eu în asemenea împrejurare, răspunse Ionuţ, am trecut dincolo întâi şi întâi pe lup.</p>
                  <p rend="justify">—  Af! Af! Se veseli cuviosul Timoftei; dar ţapul ce face cu varza?</p>
                  <p rend="justify">—  Cuvioase părinte Timoftei, răspunse feciorul comisului; părintele meu şi fraţii mei m-au învăţat să înfig varza în coarnele ţapului şi, ca să nu sară acel ţap nebun încolo şi încoace lepădând varza, m-au sfătuit s-o şi leg strâns cu brâul. Tot ei m-au învăţat să fac şi altfel, pentru că lupul nostru nu-i decât o piele. Noi vânătorii nu putem suferi dihanie vie şi o străpungem numaidecât.</p>
                  <p rend="justify">Şi coconul Alexandru şi starostele Nechifor Căliman se arătau mândri de asemenea răspuns, iar sfinţitul Amfilohie îl încuviinţă şi el.</p>
                  <p rend="justify">—  Eu v-am spus, luă aminte monahul Stratonic, ridicând mâna-i cu căngi uscate, v-am spus că locul acestui fecior buiac e în altă parte. Trimeteţi-l la cuviosul nostru vraci de la bolniţă, părintele Ifrim, ca să-l vâre până la gât în polobocul cu apă.</p>
                  <p rend="justify">Academia care se alcătuise în jurul coconului domnesc se veselea întru spirit şi cu oarecare blide pe care le atrăgea la sine monahul sârb; pe când în cealaltă parte a mesei cumătria îşi urma cu gravitate închinarea paharelor, cu totul despărţită de vorbele fără noimă ale curtenilor. Aicea era în trecere amestecat numai starostele Căliman, care nu se putea opri să nu aducă laudă cui se cuvine:</p>
                  <p rend="justify">—  He! He! Zicea domnia sa, acest fecior a avut bun învăţător şi când era prunc şi are şi acuma, de când începe a se ridica la bărbăţie; noi cei dintâi l-am învăţat de ce fuge iepurele la deal şi de ce duce cânele ciolanul în gură. Ptiu, drace!</p>
                  <p rend="justify">—  Mărturisesc, grăi sfinţitul Amfilohie Şendrea, că mi-a plăcut cum pune Jder varza în coarnele ţapului; de asta are să ia aminte şi Vodă, dovedindu-se că feciorul comisului său poate ajunge ostaş, care să iasă cu iscusinţă şi repeziciune din încurcături. Dacă îmi îngăduie cinstitul staroste şi nu se supără părintele Timoftei, lăsând la o parte acea strachină cu plachie, am să spun şi eu ceva. Mi s-a arătat nu demult în vis stareţul meu sfântul Ilie Tesveteanul, cel stăpân pe sunet şi călăuz oştilor lui Ştefan-Vodă, şi mi-a vorbit astfel: Frate Amfilohie, tu cel ce eşti învăţăcelul meu şi ai primit la luminatul botez numele meu, îţi poruncesc să nu crezi în acest vis! Vă întreb eu, cinstite staroste şi cuvioase Timoftei, ce fac eu acuma? Îmi pun de o parte degetul arătător de la mâna stânga şi în alta cel arătător de la dreapta. Dacă mă supun poruncii lui sfântu Ilie, urmează să nu cred în vis şi nici în poruncă. Dacă nu mă supun, iar e rău că sunt neascultător stareţului meu. Răspuns nu-mi dă nici degetul de la dreapta, nici cel de la stânga. Astfel stă şi cuviosul Timoftei care se întoarce de la pocăinţă la îmbielşugarea bucatelor. Într-aceeaşi dilemă stă şi Jder: dacă va dobândi învăţătură prea multă, nu va mai fi cel de acum. Deci lăsaţi-mă numai pe mine între Skila şi Haribda şi ceilalţi rămâneţi aşa cum sunteţi. Dumnezeu să vă binecuvânteze, ca să ajungeţi la liman.</p>
                  <p rend="justify">Cuviosul Timoftei împinse cu supărare cratiţa cu plachie la o parte şi suspină cu mare amărăciune ridicându-şi ochii la cer.</p>
                  <p rend="justify">—  Iartă-mă, cuvioase Timoftei, şi nu te supăra, urmă zâmbind arhimandritul. La ceea ce ai, nu mai adăogi nimic. Ieri m-am dus în târg, ca să slujesc la Sfântul-Ion. Pe când mă întorceam, a zvârlit cineva asupra mea, de la o fereastră, poate cu ştiinţă, poate fără ştiinţă, apă dintr-o căldare. M-a udat de sus şi până jos; iar eu am ridicat ochii cătră soare, cum faci acuma cuvioşia ta, şi am mulţămit Domnului Dumnezeu că nu mi-a căzut în cap şi căldarea.</p>
                  <p rend="justify">Starostele Nechifor Căliman îşi scutură pletele cu oarecare nedumerire, privind furiş spre Alexăndrel-Vodă, spre Jder şi spre medelnicerul Dumitru Crivăţ. Mare năcaz este pentru om învăţătura prea multă, voia el să spuie, trecându-şi cu înţeles arătătorul mânii drepte la tâmplă. Are dreptate Stratonic să vie să caute muşterii, pentru vraciul său, la curţile domneşti. Cu mult mai înţelepţi în faţa lui Dumnezeu se arată mişeii aceştia de la ţinutul Neamţului, care au pus pruncul în albie pe masă, între ulcioare, şi dau slavă nânaşului, închinând la fiecare cupă vorbele de cuviinţă învăţate din părinţi şi din strămoşi, care toţi au fost băutori de vin.</p>
                  <p rend="justify">—  Cinstite medelnicer Crivăţ, zise starostele Căliman, împungând pe tovarăşul său cu cotul, în viaţa câtă mi-a mai rămas, am să mă feresc de băutorii de apă. Văd că sfinţitul Amfilohie n-a pus pe limba sfinţiei sale un strop de vin.</p>
                  <p rend="justify">—  E un prea învăţat cărturar părintele nostru Amfilohie Şendrea, răspunse medelnicerul. Nu pot spune că n-are puţintică lipsă. Grăieşte adânc şi nu-l înţeleg deplin.</p>
                  <p rend="justify">—  Hm! Îşi făcu socoteală starostele; o ulcică de vin l-ar limpezi; aşa-i datina noastră a moldovenilor.</p>
                  <p rend="justify">Înainte de a se duce la chilia sa şi la rugăciuni, părintele Amfilohie făcu de la locul său semn medelnicerului, ameninţându-l cu degetul.</p>
                  <p rend="justify">—  Cât umbli în târg încă n-a căzut asupra domniei tale nimic, medelnicerule?</p>
                  <p rend="justify">—  Slavă Domnului, sfinţite părinte: încă nu.</p>
                  <p rend="justify">—  Ia aminte să nu se întâmple ceva de-acum înainte. La ospătăriile leşeşti nu-i atât vinul bun, cât îs muierile frumoase. Şi să ştii de la mine, cinstite medelnicer, că muiere fără limbă, care să grăiască.</p>
                  <p rend="justify">—  Se poate; numai una cu limbă care să tacă nu se pomeneşte. De asemenea nu-i bărbat care să nu spuie unei muieri ce nu trebuie, ca Samson din Biblie.</p>
                  <p rend="justify">Cu aceste vorbe, părintele Amfilohie se duse; iar Crivăţ, cel mai umilit medelnicer, dădu dreptate starostelui Nechifor că cuviosul Stratonic şi-a găsit omul pe care să-l ia cu sine. Ca să dovedească şi mai bine asta, stârni la o plăcută întrecere pe celălalt cuvios dascăl. Rămas fără vedenia opreliştilor lui, cuviosul Timoftei dovedi iar osebită hărnicie. În asemenea împrejurări se întorcea în fiinţa cuvioşiei sale o bunătate şi o blândeţă până la lacrimi.</p>
                  <p rend="justify">—  Să ştiţi domniile voastre, mărturisi cuvioşia sa, că am iertat pe cei care au îndrăznit să mă înfrunte; şi, dacă poftesc, pot să le scriu iarăşi carte acasă, la Timiş.</p>
                  <p rend="justify">Ionuţ sărută dreapta dascălului.</p>
                  <p rend="justify">—  Într-adevăr, am nevoie iarăşi de carte cătră părinţii mei, mărturisi el. O trimet prin cinstitul staroste al vânătorilor.</p>
                  <p rend="justify">Nechifor Căliman se întoarse cu mirare:</p>
                  <p rend="justify">—  Care carte? De ce? Şi cum?</p>
                  <p rend="justify">—  Carte la părinţii mei. Am rugat pe părintele nostru Timoftei să scrie aşa, că noi, din mila lui Dumnezeu, ne aflăm bine la curtea lui Vodă şi aşteptăm bună veste de la Timiş.</p>
                  <p rend="justify">—  Aşa a fost scris în acea carte sârbească?</p>
                  <p rend="justify">—  Aşa, încuviinţă dascălul sârb.</p>
                  <p rend="justify">—  Apoi atuncea s-a dovedit deplin ştiinţa dascălului Pamfil de la Timiş. Căci el a tălmăcit, de pe acea carte, că sunteţi la război şi în mare năcaz. Aşa că jupâneasa Ilisafta a ridicat mânile la tâmple, a dat ţipăt şi a căzut jos. Văzând asta, dascălul Pamfil pe loc a mărturisit că el nu ştie sârbeşte şi toate tărfăloagele lui le potriveşte aşa, pe de rost, moldoveneşte. Pe care lucru aflându-l, foarte s-au bucurat dumnealor comisul Manole şi comisoaia Ilisafta. De aceea mă întorc şi zic că învăţat om, care să scrie carte, văd că aici este; numaicât acolo nu se află nimeni care s-o deslege.</p>
                  <p rend="justify">—  Atuncea cum să fac, uncheşule?</p>
                  <p rend="justify">—  Alta, mânzule, nu poţi face decât să-mi spui mie ce şi cum. Eu le pun la mine în căpăţână; şi cum ajung acolo le scot.</p>
                  <p rend="justify">—  Atuncea, uncheşule, vreau să spun că mi-i dor de muţa; de asemeni mi-i dor de părintele meu. Şi eu mă aflu bine. Şi aş vrea să capăt voie de la stăpânul nostru ca să vin într-o zi la Timiş, să iau eretele şi cânii de care avem trebuinţă aicea eu şi măria sa Alexandru.</p>
                  <p rend="justify">—  Ei, mai este ceva?</p>
                  <p rend="justify">—  Nu mai este nimica, uncheşule, decât că mă închin cu dragoste şi cu sănătate la bădiţa Simion.</p>
                  <p rend="justify">—  Atuncea-i bine, mânzule; altă carte nu-ţi trebuie. Mă duc la Timiş, stau înaintea domniilor lor şi spun aşa: solie de la Ionuţ Păr-Negru: mă închin la părintele meu şi la maica mea şi doresc să aflu că sunt sănătoşi. Mă închin la dumnealui fratele meu Simion. Mă închin la erete şi la câni şi am să trimet pe Gheorghe Tătarul să-i aducă aici. Ptiu, drace!</p>
                  <p rend="justify">—  Ba vreau să mă duc eu singur, uncheşule.</p>
                  <p rend="justify">—  Atuncea am să mă închin şi am să spun că vii acasă. Asta-i cea mai bună veste.</p>
                  <p rend="justify">—  Însă asta nu-i după voia mea, uncheşule.</p>
                  <p rend="justify">Starostele clătină din cap şi oftă. Oftă şi Ionuţ. Bătrânul trase pe fecioraş mai la o parte şi-şi plecă la urechea lui tuleiele aspre ale obrazului.</p>
                  <p rend="justify">—  Ascultă sfatul uncheşului, îi mormăi el încet; ar trebui să arăţi mai puţină isteţime aici, ca să-ţi fie domniei tale mai bine.</p>
                  <p rend="justify">Jder râse cu înţeles cătră stăpânul său. Alexăndrel auzise desluşit vorbele starostelui şi se veseli şi el. Nechifor Căliman se întoarse şi se ploconi cătră tânărul Voievod, apoi se duse la celălalt capăt de masă, îndemnându-şi cumătrii să mulţămească în cel mai cuviincios chip slăvitei stăpâniri şi să se pregătească de cale.</p>
                  <p rend="justify">—  Trebuie să mă îngrijesc, râse el cătră fecioraşi, să duc la locul său acest prunc vânător, care mi-a fost dat pe samă de cătră stăpânul nostru.</p>
                  <p rend="justify">Asta a fost la întâi iulie.</p>
                  <p rend="justify">După cincisprezece zile, Alexăndrel coconul domnesc a coborât cu slujitorii săi la Cetatea Nouă la Roman, ca să ducă anumite porunci, de nimeni altul ştiute, pârcălabului celui nou jupân Fete Gotcă. De la Roman, Alexăndrel-Vodă a coborât în lungul Siretului, la Bacău, unde se clădeau curţi nouă domneşti şi unde trebuia să găsească pe dumnealui vornicul Isaiia, ca să-i lese anumită poruncă pentru treburile de acolo.</p>
                  <p rend="justify">La 18 a lunii iulie, Alexăndrel-Vodă umbla cu soţii săi la Hotin, găsind acolo pe uncheşul său Vlaicu, fratele Doamnei Oltea, şi pe unchiul său Duma, fiul lui jupân Vlaicu. Era în Cetate la Hotin, în petrecere, şi o mătuşă a părintelui său. Cuvântul trimes de Vodă Ştefan, prin coconul său, era să se grăbească secerişul în ţinut; şi să se ţie fără sminteală toţi oştenii la locurile lor şi să nu lipsească pulbere de puşcă. Măria sa mătuşa Ana era poftită în petrecere la Cetatea Neamţu, în cursul aceleiaşi săptămâni, când va veni anume alai domnesc s-o ridice. Alexăndrel-Vodă se închină la uncheşul său Vlaicu şi la unchiul său Duma, îşi supuse fruntea la genunchii mătuşii sale şi nu uită să înfăţişeze pe tovarăşul său Jder acestor slăvite feţe.</p>
                  <p rend="justify">Mătuşa Ana era în al şaizecilea an al vieţii sale. Se ţinea încă în putere, însă avea vederile slăbite. Porunci strănepotului său şi lui Jder să se aşeze în puterea soarelui şi domnia sa le zâmbi ca dintr-o depărtată negură, bucurându-se de tinereţea lor şi în acelaşi timp suspinând de aduceri-aminte.</p>
                  <p rend="justify">La 30 iulie, dimineaţa, coconul domnesc ieşi din Cetatea Hotinului. Trâmbiţile dădură zvon de pe ziduri şi jupânii pârcălabi îl petrecură până dincolo de şanţuri. Alexăndrel-Vodă se plecă spre unchii săi şi spre meterezurile negre şi luă cu însoţitorii lui calea drept spre asfinţit. În aceeaşi zi avea rânduit de la Domnie să ajungă la Suceava: deci cu mare grăbire făcu ocol spre Ionăşeni, unde ajunse la amiază.</p>
                  <p rend="justify">Era vreme nouroasă şi trăgea vânt răcoros dinspre munte, vestind ploaie. Fânaţurile şi holdele albe se aplecau înspre acei călăreţi grăbiţi. Coconul domnesc părea că vede în acea mişcare de valuri o împotrivire; Jder se simţea chemat. Stihia dădea răspuns fiecăruia după alcătuirea sa lăuntrică. În acelaşi timp slujitorul se simţea vinovat în bucuria lui de tot ce trebuia să se întâmple potrivnic stăpânului său.</p>
                  <p rend="justify">Când îşi struniră caii în faţa porţilor şi puseră piciorul la pământ, izbucni pe uşa casei, repezind îndărăt canaturile, o fiinţă mititică şi bucuroasă. Îndată se opri din avântul ei, contenindu-şi mişcările înfiorate ale mânilor şi rămase cu privirile aţintite. Jder se simţi străpuns până în inimă. Ceea ce i se păruse lui că vede la început în jupâniţa Nasta nu era decât o răsfrângere de la el cătră dânsa. Nasta era împuţinată şi slăbită şi-l privea cu frică.</p>
                  <p rend="justify">Alexăndrel trecu spre ea cu repeziciune; ea se închină cu umilinţă în locul în care se oprise. În aceeaşi clipă năvăli din urmă, din canaturile uşii, jupâneasa Tudosia, sprijinind de subsuori pe jupâniţă.</p>
                  <p rend="justify">—  Poftesc măriei tale bun-sosit, zise rumenită la faţă şi cu pieptul zvâcnind stăpâna locului; mi s-a arătat în astă dimineaţă bob sositor cu bucurie; însă copila noastră nu se simţeşte bine de câteva zile.</p>
                  <p rend="justify">—  Ce are? Se îngriji coconul domnesc, cuprinzând în palmele sale mânuţele reci ale copilei.</p>
                  <p rend="justify">—  Sosirea măriei tale mă face sănătoasă, şopti Nasta, închizând o clipă ochii.</p>
                  <p rend="justify">Când îi deschise îi aţinti asupra lui Jder, care stătea încremenit în laturea dreaptă a stăpânului său, apoi îi aduse iar spre coconul domnesc, clipind sub cercetarea lui.</p>
                  <p rend="justify">—  Nu putem şti ce are, încerca să desluşească jupâneasa Tudosia. Uneori are arşiţă; în unele nopţi nu poate dormi ş-o doare capul. Am socotit întâi că e deochiată. I-am stins cărbuni ş-am descântat-o. Pe urmă, văzând că nu-i foloseşte, am adus o doftoroaie a noastră care ştie să dezlege faptul. Ce pot să spun măriei tale decât că am avut şi eu la vremea mea aşa suferinţă. Cu ajutorul Maicei Preciste, are să-i treacă. Acum văd că se înseninează.</p>
                  <p rend="justify">În ochii Nastei, însă, părea că joacă umbra nourilor.</p>
                  <p rend="justify">—  Îţi este într-adevăr mai bine? Întrebă Alexăndrel.</p>
                  <p rend="justify">—  Mă aflu cu mult mai bine, şopti Nasta.</p>
                  <p rend="justify">Răceala mânilor ei curgea ca o otravă de nemulţămire în sângele coconului.</p>
                  <p rend="justify">Jupâneasa Tudosia urmă să vorbească.</p>
                  <p rend="justify">—  Văzând acel bob sositor, măria ta, am învăţat pe Nasta să-şi puie strai de matasă şi să se gătească a ieşi întru întâmpinarea unui înalt oaspete. Am pregătit prânzul. Vremea-i a ploaie şi poate ai hotărât măria ta să te hodineşti la Ionăşeni în noaptea asta.</p>
                  <p rend="justify">Coconul clătină din cap.</p>
                  <p rend="justify">—  N-am vreme decât să stau la masă; desară trebuia să mă înfăţişez la Cetatea Sucevii.</p>
                  <p rend="justify">—  Vai, măria ta, se tângui jupâneasă Tudosia, cu privirile întoarse în sus la grinzile cerdacului; grea se arată slujba domnilor, cu mâncare în pripă şi călătorie pe vreme neprielnică. Poate tot vei cugeta, măria ta, la sfatul moldovenilor noştri, că, la casa prietinului, e bună întârzierea.</p>
                  <p rend="justify">Fără să răspundă, cu simţurile împovărate de veninul ce se strecura în el, coconul domnesc păşi pragul. Era în ascuns aţâţat de mânie împotriva acelor oarbe împrejurări ce i se puneau în cale în felurite chipuri. Părăsi mânuţele Nastei şi ceru masa.</p>
                  <p rend="justify">Jder rămase în urmă, la un sfat şoptit cu medelnicerul, pentru purcederea cât mai grabnică, îndată ce măria sa Alexăndrel dă poruncă. Căci măria sa are o nemulţămire şi stă nouros ca şi văzduhul. După ce Dumitru Crivăţ trecu la slujitori, Ionuţ stătu o clipă uitându-se în juru-i şi oftând. Se aplecă şi culese de pe un răzor o garoafă roşie, şi cu acel semn de sânge al inimii lui, intră în tindă.</p>
                  <p rend="justify">Nasta îi cuprinse braţul. Îi luă garoafa şi şi-o trecu în păr.</p>
                  <p rend="justify">—  Măria sa te chiamă, îi zise ea cu glas tare, ca să audă cei dinainte.</p>
                  <p rend="justify">Apoi încercă să se înalţe spre urechea lui, ca să-i şoptească ceva. Pândea cu coada ochiului spre cocon şi spre jupâneasă Tudosia, care intrau în sufragerie. Jder era mirat de îndrăzneala ei.</p>
                  <p rend="justify">—  Ionuţ, îi murmură ea; vreau să te văd în cel mult o săptămână. Am a-ţi spune lucruri tainice. Acuma nu-i vreme şi nu-i chip. Să nu te împotriveşti şi să faci cum spun eu. Nu răspunde nimic.</p>
                  <p rend="justify">—  Nu răspund; să-mi spui numai ce ai. Eşti bolnavă?</p>
                  <p rend="justify">—  Sunt bolnavă, Ionuţ. Nu mă pot însănătoşi decât dacă faci cum spun eu.</p>
                  <p rend="justify">—  Bine; am să vin.</p>
                  <p rend="justify">Ea se cutremură de bucurie.</p>
                  <p rend="justify">—  Să-mi mai spui dacă ţi-s dragă.</p>
                  <p rend="justify">Jder n-avu când întoarce cuvânt, căci era în prag. Dar Nasta putu băga de samă în privirea lui răspunsul şi trecu numaidecât lângă coconul domnesc, înduplecându-l să se aşeze în scaun şi să primească ospăţul ce-i fusese pregătit.</p>
                  <p rend="justify">Popasul coconului domnesc nu s-a înseninat; a rămas posomorât ca şi cerul, cu toată aţâţarea şi îndemnul la vorbă al jupânesei Tudosia. Jder îşi zicea în sine că ar trebui să simtă milă pentru starea stăpânului său, şi totuşi n-avea decât într-o măsură cu totul împuţinată această simţire. Ar mai fi dorit lămuriri de la Nasta; ea îi strecura, ori i se părea lui că-i strecoară, priviri cu acelaşi îndemn stăruitor. Ce taină poate să fie? Patima ei e într-adevăr aşa de aprigă încât să-i ceară s-o ducă în altă parte de lume, ca să fie numai ei singuri? Prindea şi întrebarea mută în ochii ei umbriţi: Ţi-s dragă?</p>
                  <p rend="justify">—  Da! Îi răspunse el închizând ploapele, învăluit în coşul pieptului de o uncropeală dulce.</p>
                  <p rend="justify">La plecare, Alexăndrel-Vodă căută o clipă de singurătate cu Nasta. Ea se supuse în totul îmbrăţişării şi sărutărilor lui, făcându-se mică. După ce ieşi între călăreţii săi şi se ridică în scări, coconul domnesc surâse palid dragostei sale, simţind că-i vine între buze ceva din aburul de cenuşă care plutea sub nouri. Nasta rămase neclintită în cerdac, lângă jupâneasa Tudosia, până ce Jder îşi răsuci calul ca s-o poată privi ca din întâmplare: atunci ea îşi ridică spre buze garoafa. După aceea se întoarse în loc, cufundându-şi capul şi înălţându-şi umerii.</p>
                  <p rend="justify">În cursul săptămânii, Ionuţ Păr-Negru îşi făcu rugămintea cătră stăpânul său, că ar dori să se repeadă la Timiş două zile, să vadă pe ai săi. Cu acest prilej ar aduce eretele şi cânii. Lui Alexăndrel-Vodă i se păru destul de grea o asemenea învoială în vremuri când domnia sa însuşi umbla întruna mânat de poruncile lui Vodă şi când umblătorii la cetăţi şi la dregătorii din Ţara-de-Jos ieşeau din Cetate la fiecare ceas. Coconul domnesc băgă de samă cu mirare că părintele său nu punea nici o împotrivire.</p>
                  <p rend="justify">—  Să-i dai poruncă lui Jder, vorbi Vodă cătră cocon, zâmbind, să se ducă fără de nici o întârziere unde pofteşte. Să spuie comisului Manole să aibă grijă să clădească grabnic stogurile, deoarece cătră toamnă se pot stârni viforuri dinspre pustie. Până la Sântămărie să ardă gropile şi să aşeze în ele orzul şi grâul. Cât despre câni şi erete, să-i lese slujitorul domniei tale la locul lor, căci avem aici alte griji şi avem a ne găti de altfel de vânătoare.</p>
                  <p rend="justify">Cum dobândi învoirea, Jder şfichiui cu vorba pe sluga sa Tătarul, ca să gătească într-o scăpărare de amnar caii. Îşi puse pintenii şi smunci din cui sabia, arcul şi cucura de săgeţi. Se închină stăpânului său strunindu-şi bucuria.</p>
                  <p rend="justify">—  Ia-ţi mâncare la coburi, Ionuţ, îl sfătui Alexăndrel-Vodă.</p>
                  <p rend="justify">—  N-am nevoie de mâncare, măria ta. Afară de asta, suntem în postul sântămăriei. Dac-oi fi însetat, stau la un izvor; altceva nu-mi trebuie.</p>
                  <p rend="justify">—  Îţi poruncesc să nu întârzii, Jder.</p>
                  <p rend="justify">—  Nu întârzii, măria ta. Văd ce am de văzut şi mă întorc numaidecât.</p>
                  <p rend="justify">Fecioraşul comisului ieşi din Cetate în ceasul al treilea al dimineţii, la prânzişor. Pagul se simţi strâns în zăbale şi ars din pinteni. Gheorghe Tătarul abia se putea ţine de stăpânul său pe buiestraşul lui cu urechile aplecate îndărăt. Cum intrară în drumul Nimircenilor, Jder îşi conteni fuga şi-şi lăsă calul în pas. Când meterezurile cetăţii se cufundară după deal, ocoli pe râpi cătră apa Sucevii.</p>
                  <p rend="justify">Jder cel mititel ştia să-şi ducă fugarul până la marginea puterilor lui, avântându-l şi înfierbântându-l când şi când, şi dându-i răsuflet destul de des în pas. Mai puţină cruţare avea pentru el însuşi călăreţul, care nu înţelegea să-şi dea nici un fel de răgaz. Când se aplecă soarele la chindie, Ionuţ îşi simţi în gură limba uscată de arşiţă. Pagul era istovit; Tătarul rămăsese în urmă. Curtea de la Ionăşeni se zărea în fund, lângă dumbravă.</p>
                  <p rend="justify">Atunci feciorul comisului făcu popas, la un şipot. Dădu ocol pagului mângâindu-l.</p>
                  <p rend="justify">—  Am ajuns; lumea-i în stăpânirea noastră, îi zise el.</p>
                  <p rend="justify">Calul îi răspunse c-un uşor murmur de nechez lăuntric. Jder îşi puse obrazul în bătaia izvorului. Dădu pagul în sama Tătarului, ca să-l frece cu şumuiac de iarbă uscată. El însuşi se întinse cu faţa în sus, în pajişte la marginea drumului, primind în genele închise lumina piezişă a soarelui. Un vânt abia simţit îi suflă din corp truda.</p>
                  <p rend="justify">Când se arătă dintr-odată acel călăreţ tânăr şi fudul în preajma livezii de zarzări, jupâneasa Tudosia dădu ţipăt, înălţând braţele ca de spaimă. Se răsuci din pridvor vârând capul pe uşă şi strigând ascuţit:</p>
                  <p rend="justify">—  Nasta! Nasta! Îţi vine veste de la Suceava.</p>
                  <p rend="justify">Jupâniţa sosi cu foile învăluindu-se. Stătu o clipă; îşi acoperi gura cu mânile, ca să nu ţipe, se întoarse pe loc şi dispăru. Maică-sa o căuta vorbindu-şi singură şi mustrând-o. Deodată fata apăru din cămăruţa ei în laturea lui Jder şi-i cuprinse braţul drept, în tăcere.</p>
                  <p rend="justify">—  Unde-ai fost? Jupân Ionuţ îţi aduce ştire de la măria sa Alexăndrel. Dorim într-adevăr să ştim când ne putem învrednici să ne bucurăm de vederea măriei sale, ca să se ospăteze şi să odihnească iarăşi la noi.</p>
                  <p rend="justify">—  Toate la vremea lor, răspunse nedesluşit Ionuţ.</p>
                  <p rend="justify">—  Doresc să ştiu dacă nu-i supărat pe noi.</p>
                  <p rend="justify">—  Nu-i supărat, jupâneasă Tudosie.</p>
                  <p rend="justify">—  Atuncea sunt liniştită.</p>
                  <p rend="justify">Jupâniţa se alătură iarăşi de braţul lui Jder.</p>
                  <p rend="justify">—  Mamă, grăi ea zâmbind, lasă-l pe jupân Ionuţ să răsufle; abia a descălicat. Dacă are carte, are s-o puie în mâna domniei tale.</p>
                  <p rend="justify">—  N-am carte.</p>
                  <p rend="justify">—  Dacă are veste anumită, are să ţi-o spuie.</p>
                  <p rend="justify">—  Am veste anumită pentru jupâniţa Nasta.</p>
                  <p rend="justify">—  Vai, jupâne Ionuţ, se tângui stăpâna casei; Nasta e deprinsă să nu ţie nimic ascuns faţă de maica ei.</p>
                  <p rend="justify">—  Într-adevăr, mamei nu-i pot ţinea ascuns nimic, încredinţă pe Jder jupâniţa Nasta, ducându-l în sufragerie şi îndemnându-l să se aşeze pe scaun. Am s-o rog numai pe măicuţa aceasta a mea să aducă anumit rod de trandafir, decât care mai bun dulceţ nu se află pe lume; şi să vadă de asemeni dacă putem pune o gustare pe masă, rodnică de un drumeţ trudit. Pe urmă vine rândul veştilor, când avem să alcătuim tustrei sfat.</p>
                  <p rend="justify">—  Toate le fac cât ai bate din palme, se ridică înfocată de la locul ei jupâneasa Tudosia, numai vă poftesc să nu începeţi judecăţile divanului fără mine.</p>
                  <p rend="justify">Pe când jupâneasa Tudosia umbla în dulapuri căutând, ori ieşea cătră cămara de alături înturnându-se iar, Nasta se învârtea neliniştită în preajma oaspetelui. Jder îi cerceta din când în când zâmbetul, dar în el nu putea ceti nimic. Nici nu-i putea pune întrebări arzătoare câtă vreme jupâneasa Tudosia nu se depărta. Pricepea de la copilă numai acea privire cu care-i mai ceruse răspuns c-o săptămână în urmă – dacă i-i dragă. De asemeni acest răspuns i-l cerea prin anumite mişcări ale trupuşorului ei înveşmântat în foi largi de matasă. Când acele foi umblau furiş spre un colţ al odăii; când se răsuceau deodată zbătându-se ca un val; când rămâneau în loc alinându-se.</p>
                  <p rend="justify">—  Ionuţ, îi şopti ea pripit, când rămaseră singuri; n-avem decât câteva clipe până ce se întoarce iar mama. Vreau să te vestesc ce să-i spui: că măria sa Alexăndrel pofteşte să ştie cum mergem cu sănătatea; şi că nu târzie vreme măria sa va veni. Altceva am să-ţi spun eu după aceea, într-un loc unde nu vom fi decât doi. Să n-adormi şi să stai treaz. Pân-atuncea spune repede ce vreau să ştiu eu.</p>
                  <p rend="justify">Jder îi răspunse fără cuvinte, cuprinzând-o şi sărutând-o. La zgomotul de paşi al jupânesei Tudosia, amândoi rămaseră despărţiţi şi liniştiţi ca nişte sfinţi.</p>
                  <p rend="justify">După ce feciorul comisului îşi îndeplini cătră stăpâna casei solia, cu vorbe întortochiate şi desluşiri atunci născocite, fu cuprins de o trudă nebiruită. Şi nu mult după aceea, la al patrulea ceas al nopţii, pe când sta treaz în cămara lui, ascultând orice mişcare afară şi-n păreţi, jupâniţa Nasta veni lângă el. Se simţi cuprins dintr-odată ca şi cum cineva ar fi vrut să-l sugrume.</p>
                  <p rend="justify">—  Stai liniştit, îi strecura în ureche vorbe fierbinţi fata. Acuma pot să-ţi spun de ce ţi-am părut atunci bolnavă.</p>
                  <p rend="justify">—  Acuma nu mai eşti?</p>
                  <p rend="justify">—  Acuma nu mai sunt, căci am nădejde în tine, Ionuţ.</p>
                  <p rend="justify">Înainte de a o asculta, Jder îi astupă gura. N-o lăsă multă vreme să vorbească, până ce stătu cuminte în braţele lui, suspinând şi aşteptându-i iar dezmierdările.</p>
                  <p rend="justify">—  N-avem vreme, Ionuţ, păru ea că se spăimântă după aceea. Dacă mă strigă mama, eu nu pot decât să mă ascund sub braţul tău.</p>
                  <p rend="justify">—  Atuncea vorbeşte.</p>
                  <p rend="justify">—  Vorbesc. Mama doarme neîntoarsă până după miezul nopţii. Dacă îţi alături urechea de păretele din dreapta, o auzi. Sforăie subţire, parcă s-ar mira întruna. Când nu se mai aude nimic, se întoarce pe partea cealaltă. Atuncea câteodată grăieşte singură şi, uneori, când i-i frică, mă chiamă.</p>
                  <p rend="justify">—  S-a întâmplat ceva, de ai nevoie de mine?</p>
                  <p rend="justify">—  Am nevoie, Ionuţ. Într-o noapte, mama a strigat şi a vorbit anume lucruri. Am ascultat fără voie şi m-a cuprins o spaimă. Dimineaţa, m-am rugat la Maica Domnului să fiu iertată pentru minciuna ce trebuie să spun şi am şi povestit maicei mele un vis, în care am pus cuvintele ei şi i-am arătat vedenie înfricoşată de oameni străini, negri la chip, care ameninţau viaţa lui Alexandru-Vodă. Băgând de samă că-şi ţine strâns taina am căzut la mare scârbă şi gânduri. Cu şiretlic am scos unele vorbe pe care le-am legat cu celelalte, am cercetat-o şi despre nişte trimeşi de la neamurile noastre din Lehia, care aduc aici, din când în când, câte o veste şi câte un dar, şi am înţeles acel lucru de care am fost bolnavă, oara trecută, când aţi făcut aici popas.</p>
                  <p rend="justify">Ionuţ Păr-Negru asculta cu luare-aminte şoaptele repezi ale jupâniţei.</p>
                  <p rend="justify">—  Crezi într-adevăr că este primejdie pentru stăpânul meu?</p>
                  <p rend="justify">—  Cred că este, câtă vreme s-or ţinea în preajmă acei oameni străini, de care s-a înfricoşat, în somn, mama. Acum îi visez şi eu în orice noapte. Când aţi fost în cealaltă săptămână, m-am temut să nu mâneţi aici. Un om de la curtea noastră poate duce în două ceasuri ştirea acolo. Şi dacă acolo stă într-adevăr un podgheaz la pândă, aşteptând asemenea prilej, apoi până în ziuă poate să fie aici, ca să-l ieie pe coconul domnesc din aşternut. Nu ştiu cine poate trimete această ştire. Poate chiar mama să se facă vinovată de asemenea faptă. Trebuie să-ţi mărturisesc că nu mă tem atât pentru stăpânul dumnitale, cât pentru viaţa ta. Aş dori să-mi spui că-s o proastă şi n-am a mă teme de nimic, ca să te mai pot vedea; dar iar mă întorc şi cuget la primejdie, şi te rog să vii singur, căci cu tine n-are nimenea nimic. Ori fură-mă şi du-mă undeva, ca să nu mai am spaimă. Ori, când vine Alexăndrel-Vodă, nu-l lăsa să întârzie. Ori, dacă se îndărătniceşte să întârzie, tu pleacă şi lasă-l. Atuncea, dacă pleci, să nu uiţi să mă iei şi pe mine.</p>
                  <p rend="justify">Ionuţ căută în sărutările şi îmbrăţişările jupâniţei Nasta o înţelepciune pe care nu o putea găsi.</p>
                  <p rend="justify">—  Cât îs în slujba Domniei, îi lămurea el, nu te pot fura. Doar să mă reped la Timiş, să mă mărturisesc muţei, şi să trimeată dumneaei hoţi. Dacă spun lui Alexăndrel-Vodă ce am aflat de la tine, ne primejduim amândoi, eu şi tu, căci măria sa mă socoate acum la Timiş; iar eu, ca un viclean, mă aflu aici. Pentru fapta ce săvârşesc acum, măria sa poate să-mi ieie capul, căci am călcat credinţa noastră şi frăţia de cruce. Dacă porunceşte deci Alexăndrel-Vodă să vin cu el aici, eu trebuie să mă supun. Dacă răsare asupra lui o primejdie, eu trebuie să stau pe loc şi să-l apăr. Dacă în vreun chip oarecare îl fac să nu vie, mă pedepsesc pe mine, căci pier de sete; iar apa mea nu-i decât aici. Mă gândesc că poate nu-i nimic şi ţi-ai făcut vreo nălucire.</p>
                  <p rend="justify">—  Poate fi şi nălucire, suspină copila. Cuprinde-mă iar şi spune-mi dacă pot fi aşa de fericită, iarăşi, săptămâna viitoare. Până atuncea număr ceasurile. Să nu care cumva să spui cuiva ce-ai aflat. Acuma mă tem de viaţa ta. Fără tine, mă prăpădesc şi eu în clipă.</p>
                  <p rend="justify">Sfârşitul acelui sfat se depărtă cu totul de nălucirile de primejdie, până ce cucoşii începură a cânta pe rând, afară, straja a doua a nopţii.</p>
               </div>
               <div type="div3" rend="P11">
                  <head>Capitolul XI.</head>
                  <subtitle>Ionuţ Jder află o capcană gătită stăpânului său.</subtitle>
                  <p rend="justify">Mezinul se întorcea spre Suceava plin de dulceaţa nopţii. Deşi îl copleşeau stăruitor vedeniile dragostei lui şi părea nepăsător de arşiţa zilei, era în el ceva treaz, ca o nelinişte necontenită. Ca să preîntâmpine o întâlnire neplăcută, coti pe alt drum decât cel obişnuit şi ieşi pe dealurile de unde se vedea Moldova.</p>
                  <p rend="justify">Ce-l îndemnase să ia asemenea hotărâre, nu-şi putea bine desluşi mai târziu. Poate avea grija să nu dea peste slujitori ai stăpânului său, mergând cu veste în acelaşi loc unde fusese el singur. Poate era frica să nu se încrucişeze, pe cale, chiar cu Alexăndrel-Vodă. Căci din poruncile pe care, în acele zile, le repezea Domnia, putea fi una care să îngăduie coconului domnesc să abată iar unde îl mâna patima lui. Drumul cestălalt era mai puţin purtat de alergătorii lui Vodă. Şi chiar de i-ar fi întâlnit cineva cunoscut şi ar fi oblicit de asta Alexăndrel, şi i s-ar fi părut ciudată o călătorie în miazănoapte, când drumul era spre asfinţit, mezinul îşi pregătea în mintea lui un răspuns mulţămitor. Acest gând călăuzitor se alegea singur ca o rază în negura grijilor care-l învăluiau cu tot cu dragostea lui. Ieşea acest gând chiar din mărturisirile Nastei. Se afla în Jder ca o presimţire de sălbătăciune, care, umblând sub codru şi căutându-şi adăpătoarea şi păşunea şi ascultând şi chemarea dragostei, are totuşi întreaga-i făptură încordată spre primejdie.</p>
                  <p rend="justify">Deci Jder venea pe celălalt drum, pe sub plopi, lăsându-şi calul să umble în trap domol. Rânduiala ascunsă a lucrurilor din lumea asta, în care se îmbina şi acea presimţire tainică, făcându-l să cotească pe anumită cărare la anumit ceas, îi scoase înainte cea mai ciudată înfăţişare de om.</p>
                  <p rend="justify">Vedea de câtva timp cum vine împotrivă-i, pe drumul lung şi drept, o căruţă pe care o trăgea un cal înhămat cu cerc. Peste căruţă, în văzduhul fără nici o suflare de vânt, pluteau nouri uşori de pulbere.</p>
                  <p rend="justify">Când căruţa ajunse la zece paşi de el, Jder opri, băgând de samă într-însa obraz cunoscut. Pe capră, în dreapta, ţinea hăţurile şi biciul un slujitor, iar în stânga acestui slujitor părea că dormitează, copleşit de zăduf, cinstitul neguţător Iohan Roşu din Suceava, uliţa armurierilor. Ionuţ îşi mişcă pagul în curmezişul drumului, părând bucuros de vederea unui prietin. Neguţătorul Iohan Roşu nu dormea. Cum se opri căruţa, domnia sa ridică cu grabă nasu-i rumăn şi clipi din ochi, ca să se dezmeticească din gânduri.</p>
                  <p rend="justify">—  Aha! Ce mare bucurie, rânji el, că întâlnim un prietin al nostru. Nu te-am văzut de zece zile pe la noi. De unde vii domnia ta, jupâne Ionuţ?</p>
                  <p rend="justify">—  Vin de la Timiş, răspunse cu desăvârşită încredinţare mezinul.</p>
                  <p rend="justify">—  De la Timiş? Se miră neguţătorul. După cât cunosc eu, nu se află alt loc cu numele Timiş. Unul este şi acela-i cu totul în altă parte.</p>
                  <p rend="justify">—  Adevărat este, prietine, zâmbi Ionuţ. De la acel loc cu numele Timiş, duce un drum la sfântă mănăstire Neamţu. La sfânta mănăstire Neamţu, am eu un frate călugăr, care mi-a dat o solie pentru un cuvios părinte Ilarion, la un schit, în munte. Am trecut deci de la Neamţu de-a dreptul şi acuma mă întorc unde-i datoria mea.</p>
                  <p rend="justify">—  Înţeleg, înţeleg, încuviinţă neguţătorul cu glas leneş.</p>
                  <p rend="justify">Lui Ionuţ i se părea că cinstitul neguţător nici nu i-a ascultat lămurirea, întrucâtva prea amănunţită, şi că se află stăpânit de gânduri ale treburilor lui, cătră care se ducea. Pe lângă asta, vrednicul neguţător Iohan Roşu părea trudit ori nedormit. Îndată ce începu să râdă fără noimă, ca şi cum nu credea nimic din ce i se spusese, Ionuţ înţelese că acea trudă are altă pricină. Într-adevăr, după ce se veseli, neguţătorul îşi umbri nasul mare cu palma, ca şi cum s-ar fi ruşinat de coloarea-i trandafirie.</p>
                  <p rend="justify">—  Aş putea oare să aflu şi eu, meştere Iohan, încotro îţi este calea?</p>
                  <p rend="justify">—  Aha! Calea mea, jupâne dragă, e ca totdeauna la afacerile mele, la Liov. Acuma poate să mă opresc ceva mai degrabă, cum trec hotarul.</p>
                  <p rend="justify">La acest cuvânt, slujitorul mustăcios, îmbrăcat în strai leşesc, îl păli în coastă cu coada biciului.</p>
                  <p rend="justify">—  Ce este, Vichentie? Se miră neguţătorul.</p>
                  <p rend="justify">—  Nu-i nimic, Iohan.</p>
                  <p rend="justify">Jder strecură o privire spre Gheorghe Botezatu Tătarul. Slujitorul său se oprise şi el în mijlocul drumului, în laturea stăpânului său, însă părea nepăsător şi se uita spre o dumbravă, dincolo de fânaţuri cosite.</p>
                  <p rend="justify">—  Vra să zică, jupâne Ionuţ, schimbă vorba neguţătorul, domnia ta te duci la Suceava tocmai când alţii pleacă. Ar fi trebuit să te grăbeşti.</p>
                  <p rend="justify">—  De ce?</p>
                  <p rend="justify">—  Ca să întovărăşeşti pe măria sa Alexandru-Vodă.</p>
                  <p rend="justify">—  Unde să-l întovărăşesc?</p>
                  <p rend="justify">—  Parcă domnia ta nu ştii? Se veseli neguţătorul c-o gură mare, în care se zăreau ştirbături negre.</p>
                  <p rend="justify">—  Nu ştiu nimic, se miră cu mare nevinovăţie Jder.</p>
                  <p rend="justify">—  Ba ştii; iar dacă nu ştii, întreabă-l pe jupân Dumitru Crivăţ medelnicer. Însă nici pe el nu-l poţi întreba, căci şi domnia sa a plecat azi dimineaţă cu măria sa Alexăndrel.</p>
                  <p rend="justify">Slujitorul de pe capră ghionti de astă dată cu cotul pe stăpânul său. Deşi mişcarea lui se săvârşise cu totul furiş şi repede, Jder n-o scăpă din vedere. Adulmecă deodată ca un copoi şi-şi ascuţi înainte nasul, bănuind dinaintea lui ceva neobişnuit. Bănuiala stătu în el ca fulgerul în nour şi-i scăpără din învălmăşeala gândurilor până în nasu-i lung, care se încreţi deodată. Îşi şterse mustăcioara la dreapta şi la stânga, îşi mângâie pata de jder de la coada ochiului, apoi chemă c-un glas şuierător pe Tătar, ca la vânătoare:</p>
                  <p rend="justify">—  Botezatule!</p>
                  <p rend="justify">Slujitorul tresări. Privi pe stăpânul său şi-l văzu schimbat la înfăţişare şi încordat. Omul cu bici de pe capra căruţii mormăi repezit câteva vorbe leşeşti cătră neguţătorul Iohan.</p>
                  <p rend="justify">—  Trebuie să plecăm! Îşi ridică el glasul cu hotărâre. Dacă întârziem, se supără pana Mina.</p>
                  <p rend="justify">—  Staţi, prietinilor, întoarse alene cuvânt Ionuţ. Unde anume să plecaţi? Şi de ce se supără pana Mina?</p>
                  <p rend="justify">—  Se supără pentru că stăpânul acesta al nostru nu se mai satură de vin. Spune acuma prostii. S-amestecă unde nu trebuie.</p>
                  <p rend="justify">Jder îşi îndârji deodată glasul:</p>
                  <p rend="justify">—  Staţi pe loc! Nu porneşte nimeni de aici până ce nu desluşesc ce este.</p>
                  <p rend="justify">Neguţătorul păru că trece printr-o înfricoşare rece şi tresări pe jumătate dezmeticit, râzând strâmb.</p>
                  <p rend="justify">—  Nu înţeleg supărarea domniei tale, jupâne Ionuţ. Nu eşti oare şi domnia ta prietinul nostru, ca şi dumnealui medelnicerul Crivăţ? Nu te-am primit şi nu te-am ospătat subt acoperişul casei mele?</p>
                  <p rend="justify">—  Ba da.</p>
                  <p rend="justify">—  Atunci, ca nişte prietini ce ne aflăm ai domniilor voastre, ce mirare este că ştim unele din câte se petrec la curtea înaltului nostru stăpân? Le-am aflat de la domniile voastre, he-he!</p>
                  <p rend="justify">—  De la mine n-aţi aflat nimic.</p>
                  <p rend="justify">—  Atunci am aflat de la medelnicer. Ori de la domnia ta aflăm, ori aflăm de la domnia sa, tot una este. Căci noi nu avem nici o răutate şi suntem credincioşi robi ai Domniei. Lasă-ne să plecăm. Nu şăgui.</p>
                  <p rend="justify">—  Nu şăguiesc, pan Iohan. Nu vă las să plecaţi până ce nu mă desluşeşti deplin. Să-mi răspunzi când a plecat măria sa Alexăndrel.</p>
                  <p rend="justify">—  Asta ştie oricine. A plecat as'dimineaţă.</p>
                  <p rend="justify">—  Bine. Să-mi răspunzi ceva de care ştie mai puţină lume. Unde a plecat? Nu încerca să ocoleşti, am înţeles că ştii.</p>
                  <p rend="justify">—  Nu încerc să ocolesc, jupâne Ionuţ.</p>
                  <p rend="justify">—  Să mă lămureşti acuma de ce ai purces şi domnia ta pe cale în aceeaşi dimineaţă.</p>
                  <p rend="justify">—  Am treabă la Rădăuţi.</p>
                  <p rend="justify">—  Ba ai treabă dincolo de hotar, precum ai spus. Ce treabă aşa de grabnică ai acolo şi cui te duci să dai vestea pe care mi-ai mărturisit-o şi mie?</p>
                  <p rend="justify">—  Care veste? Nu mă necăji, jupâne, lasă-mă în treburile mele. Eu sunt un om în vârstă, cinstit şi cunoscut, domnia ta eşti un copil. Vichentie, dă bici calului!</p>
                  <p rend="justify">Mezinul comisului răcni deodată aprig, încruntându-se şi zbârlindu-se în toată înfăţişarea lui.</p>
                  <p rend="justify">—  Descalică, Botezatule! Opreşte-i!</p>
                  <p rend="justify">Tătarul sări din şa tocmai când slujitorul leah dădea bici, şi voia să ocolească calul lui Jder. Trăgând jungherul, tăie legăturile cercului; hulubele căzură; calul se sperie lovit în cap de cerc şi se năpusti în marginea drumului. În aceeaşi clipă slujitorul leah trase din fân, de sub capră, un baltag cu coadă lungă, ridicându-l cu repeziciune asupra Botezatului, care venea spre căruţă. Neguţătorul, împins ca de un arc, cu o sprinteneală surprinzătoare, năvăli din altă parte în latura lui Jder, după ce scosese din aceeaşi ascunzătoare o sabie dreaptă cu două tăişuri.</p>
                  <p rend="justify">Gheorghe Tătarul zvârli asupra slujitorului leah jungherul de care se slujise ca să deshame calul. Îl prinsese de vârf şi-l trimesese ca-ntr-o scăpărare în grumazul omului, sub urechea dreaptă. C-un răcnet, slujitorul se prăvăli îndărăt, agăţându-se cu o mână de draghina căruţii şi vărsând sânge din rană.</p>
                  <p rend="justify">Jder puse pinteni. Strunind pagul într-o săritură piezişă, ocoli pe neguţător. Pe când căuta în stânga să-şi afle una din sculele-i de nălbar, pe care le purta la oblânc după rânduiala de la Timiş şi sfaturile lui Simion, dintr-odată prăvăli calul peste ospătar. Din şa, căzu de-a dreptul deasupră-i, apucând sabia căzută şi lovindu-l cu straja.</p>
                  <p rend="justify">—  Vai de mine, jupâne Ionuţ, răcni el. Asta-i plata domniei tale pentru prietinia ce ţi-am arătat? Cu ce-am greşit? Cui am greşit?</p>
                  <p rend="justify">—  Ţi-am cerut să-mi răspunzi pe loc ce cauţi la hotar tocmai în ziua când Alexăndrel-Vodă se duce la Ionăşeni.</p>
                  <p rend="justify">—  Mă rog, ce crezi domnia ta? Ce vină-mi pui? Eu n-am nimic împotriva măriei sale. N-am a vorbi nimănui de asta. Mă jur pe sufletul meu; fac orice; dacă-mi dai voie şi-mi slobozi mâna, fac cruce şi mă jur în faţa lui Dumnezeu care ne vede şi ne-aude, că nu-i nimic din ceea ce poate crezi domnia ta.</p>
                  <p rend="justify">—  Ce cred eu?</p>
                  <p rend="justify">—  Nu ştiu ce crezi. Mărturisesc că vestire despre umbletele coconului s-au dat mai de mult; însă acuma n-am a spune nimănui nimic. Crede-mă, jupân Ionuţ, nu mă năpăstui, ca să n-ajung aninat de gât într-o creangă de copac. Ce ţi-a venit domniei tale să scorneşti asemenea poznă?</p>
                  <p rend="justify">Jder îl scutură cu mânie:</p>
                  <p rend="justify">—  Lasă tânguirile şi vorbele de prisos, ori te străpung şi te zvârl în râpă, ca să te mănânce hultanii. Ţi-am cerut să-mi dai samă ce cauţi la hotar; tu mi-ai răspuns trăgând sabia.</p>
                  <p rend="justify">—  Am greşit; eram băut. Acuma mă supun şi răspund. Mă duceam la hotar pentru altceva. Este o afacere a mea. Aveam de trecut în Lehia, în noaptea ce vine, o marfă de preţ.</p>
                  <p rend="justify">—  Vorbeşte desluşit. Ce marfă? Unde şi cum?</p>
                  <p rend="justify">Pan Iohan rămase întâi cu gura căscată, cu aceeaşi ochi care se holbau înfricoşaţi şi uimiţi de întâmplare; încercă să rostească ceva şi i se încleştară fălcile. Îşi întoarse ochii de cătră slujitorul său căzut cu capul sub căruţă şi gemând de moarte.</p>
                  <p rend="justify">—  Iezus Maria! Iezus Maria! Bolborosi el în limba lui, strângându-şi palmele şi îndreptându-le spre fecioraş. Crede-mă, jupâne Ionuţ; nu mă duce nevinovat la osândă!</p>
                  <p rend="justify">—  Care marfă? Unde şi cum?</p>
                  <p rend="justify">—  Ah, Doamne Dumnezeule, nu pot spune.</p>
                  <p rend="justify">—  Botezatule! Porunci Jder, pe când lega strâns pe neguţător. Drege hamul şi înhamă calul. Ducem pe amândoi aceşti mişei la Cetate. Văd venind oameni din urmă, care ne-or da ajutor să-i rânduim unul lângă altul în căruţă. Şi-or da samă la Domnie pentru neguţătoriile lor ascunse şi vorbele purtate la hotar. Asemenea marfă o plăteşte îndată gâdea.</p>
                  <p rend="justify">Văzând că drumeţii se apropie cu oarecare sfială, Jder le strigă de departe:</p>
                  <p rend="justify">—  Poftiţi aici, oameni buni, şi daţi ajutor. Slujba Domniei!</p>
                  <p rend="justify">Oamenii grăbiră îndată la porunca lui. Căruţa cu prinşii fu întoarsă la Suceava. Cu destulă repeziciune, pe un drum lăturalnic, în afară de târg, Jder îşi duse prinşii ia Cetate, dându-i, cu puţine lămuriri, în sama postelnicului al doilea Grigoraşcu Jora.</p>
                  <p rend="justify">Aceleaşi rânduieli ascunse ale întâmplării îi înlesneau graba de care avea nevoie. Măria sa Ştefan-Vodă era ieşit din ajun, cu boieri şi călărime, înspre ţinutul Hotinului. Grigoraşcu Jora, având la cunoştinţă parte din taină, porunci să fie lepădaţi robii la băşti, până ce însuşi domnia sa se va duce să-i cerceteze. Puse străji, cu poruncă să nu lese pe nimeni să pătrundă înspre prinşi, ca să nu iasă vorbe de la ei în afară. Însuşi domnia sa, încălecând cu cea mai mare grabă şi luând cu sine câţiva slujitori, coborî în târg, la ospătăria din uliţa armurierilor, ca să apuce pe pana Mina şi pe slugile casei.</p>
                  <p rend="justify">La al şaptelea ceas al zilei, toţi prinşii erau în tainiţi. Postelnicul chemă pe Ionuţ la poruncă şi-i arătă ce se aflase. Adevărată era mărturisirea lui pan Iohan că, în sara trecută, poposiseră la ospătăria lui neguţători. Acei neguţători porniseră în jos pe drumul Nimircenilor, la treburile lor. Ce neguţătorie vor fi având, încă nu se ştie, dar trebuie să se afle îndată ce Iohan Roşu va fi strâns în cleşte. Orice neguţătorie ar fi, se dovedeşte că dumnealui Jder cel mititel a lucrat pripit, ca un tânăr ce se află, lovind şi vărsând sânge; însă rău n-a făcut, deoarece a socotit să apere de vreo primejdie pe stăpânul său coconul domnesc. Se dovedeşte uşor că nu poate fi legătură între o ameninţare pe care ar pune-o de aici la cale pan Iohan şi popasul măriei sale Alexăndrel la Ionăşeni. Căci măria sa Alexăndrel ajunge la Ionăşeni sara, iar ospătarului îi trebuie tot atâta vreme să ajungă pe drumul lui la cunoscuţii cu care ar fi având o întocmire împotriva coconului. Din locul acesta este iarăşi destulă cale, patru sau cinci poşte din cealaltă parte a hotarului, până la Ionăşeni. Aşa că nu se arată să fie asta pricina călătoriei lui pan Iohan. Pe urmă, de unde se ştie că s-ar fi pus ceva la cale împotriva măriei sale Alexăndrel?</p>
                  <p rend="justify">—  A mărturisit însuşi leahul că el şi muierea lui au dat de ştire în Lehia pentru drumurile măriei sale la Ionăşeni, se grăbi să dea lămuriri Jder. Acuma înţeleg şi mai bine asta, aducându-mi aminte de toate ispitele femeii, şi de prietinia pe care o arăta lui jupân Crivăţ medelnicer, şi de şiretlicurile îmbrăţişărilor ei, căci nu era îmbrăţişare fără întrebări.</p>
                  <p rend="justify">—  Aud asta cu mare uimire, jupâne Ionuţ.</p>
                  <p rend="justify">—  Mă aflu cu totul ruşinat de slăbiciunile mele, se ruşină Jder.</p>
                  <p rend="justify">Postelnicul Grigoraşcu îşi scutură frumoasa-i barbă castanie, râzând cu plăcere şi bătând cu palma pe spate pe Ionuţ.</p>
                  <p rend="justify">—  Fii mai puţin ruşinat, jupâne Ionuţ, râse el, căci asemenea slăbăciuni sunt ale vârstei noastre.</p>
                  <p rend="justify">Ionuţ îl privi cu grijă:</p>
                  <p rend="justify">—  Socot că domnia ta ai să afli adevărul.</p>
                  <p rend="justify">—  Care adevăr?</p>
                  <p rend="justify">—  Că Domnia are duşmani în Lehia dintre pământenii noştri fugari de la Aron-Vodă.</p>
                  <p rend="justify">—  Asta se ştie. Se află acolo mai cu samă jupân Mihu, fost mare logofăt.</p>
                  <p rend="justify">—  Deci pot fi primejdioase pentru stăpânul nostru drumurile la Ionăşeni.</p>
                  <p rend="justify">Postelnicul privi iar pe Jder cu ochi rotunzi de mirare.</p>
                  <p rend="justify">—  Pe cât înţeleg, jupân Tonuţ se învoi el, domnia ta dovedeşti un duh ager. Însă pribegii, în ziua de azi, au alte trebi; şi îngrijorările domniei tale sunt deşarte. Ori ai aflat ceva anume? Găsesc şi eu în mărturisirile leahului ceva, dar de aici la acea înfricoşată faptă la care cugeţi domnia ta, mi se pare că-i destul de departe. Ce ştii domnia ta anume?</p>
                  <p rend="justify">Jder se închise în sine, cu inima bătând.</p>
                  <p rend="justify">—  Nu ştiu nimic altceva.</p>
                  <p rend="justify">—  Atunci putem cruţa pe măria sa stăpânul nostru de supărări şi mânii, se linişti postelnicul Grigoraşcu. De ce să vârâm în măria sa şi această spaimă? Şi mai ales de ce să afle măria sa de drumurile coconului său? Dacă află măria sa, nu-i bine. Iar mai ales dacă se întâmplă ceva lui Alexăndrel, atuncea se duc şi alţii să ţie tovărăşie, la întuneric, leahului şi muierii lui. Ascultă-mă pe mine, îl mângâie prietineşte postelnicul pe Jder, ia din toate învăţătura cea bună. Lasă în seama mea pe prinşi, iar domnia ta nu mai întârzia şi du-te după Alexăndrel-Vodă, precum mi-a lăsat măria sa poruncă în astă dimineaţă, când a ieşit din Cetate.</p>
                  <p rend="justify">Mezinul comisului rămase un timp ameţit şi cu privirile tulburi, încercând să desluşească în sine ce avea mai bun de făcut. Orice adaos al lui în legătură cu mărturisirile jupâniţei Nasta ar fi descoperit ceea ce nu trebuia să ştie nimeni pe lume şi mai ales l-ar fi vârât – din ceea ce arăta destul de desluşit postelnicul – în primejdie de moarte. Înţelepciunea care se afla în împrejurări şi-n presimţirile lui îi poruncea din nou, de astă dată prin glasul lui Jora, purtarea ce trebuia să aibă. Nu-i rămânea alta decât să ceară de la postelnic cai hodiniţi pentru el şi pentru Botezatu şi să se ducă într-o întinsoare la Ionăşeni. Ajutor de oşteni nu poate cere, ca să nu se stârnească iarăşi întrebări şi cercetări, însă nu mai era de pierdut nici o clipă. Încă mai era vreme să ajungă la timp, ca să scoată pe coconul domnesc la larg. Iar dacă spaimele se dovedesc năluciri mincinoase, atunci înseamnă că în zodia lui, pe care i-a spus-o pe de rost dascălul Pamfil, nu-i nici o scădere. Va avea har în dragoste şi milă de la cei mari, cum a ieşit în şoaptă şi din ghiocul prorociţei.</p>
                  <p rend="justify">Dobândind cai proaspeţi, îşi căută în pripă slujitorul şi-l puse să închinge pe ei şăile cu tot tacâmul lor neştirbit. Încălecă numaidecât şi coborî pe urmele stăpânului său. De la jumătate de cale, spre sară, umbletul începu să-i fie anevoios. Sosiseră nouri urâţi, din asfinţit-miezul nopţii, aducând ploaie. După un ceas de asemenea vreme, drumul se desfundă. Într-un răstimp, curgerea ploii conteni şi se învălui asupra cuprinsurilor o pâclă cenuşie din care curgea burniţă. Jder şi Tătarul căutau cale mai puţin grea pentru cai prin pajiştea de la marginea drumului. În locurile pietroase dinspre Ionăşeni, umbletul le spori. Ajunşi deodată, noaptea târziu, în preajma curţilor, Jder opri, plecându-şi urechea şi ascultând, cu inima înfricoşată.</p>
                  <p rend="justify">Lacul părea liniştit; nu se zărea nici o lumină nicăieri.</p>
                  <p rend="justify">—  Ţine-ţi armele gata, porunci Ionuţ Tătarului.</p>
                  <p rend="justify">El însuşi, descălecând şi apucând sabia goală, dădu ocol cu luare-aminte saraiurilor. Chemă cu glas încet straja, pe care o ştia aşezată în acea parte a gospodăriei. Ca şi cum ar fi tresărit din somn, cornul izbucni scurt şi spăriat. Omul era vârât într-un covru de paie; răsări ca o matahală neagră, înălţând bâta. Cânii începură a zăpăi cu oarecare lene din adăposturi.</p>
                  <p rend="justify">—  Cine-i? Răcni înăbuşit paznicul.</p>
                  <p rend="justify">—  Eu sunt, slujitorul măriei sale. Fii liniştit.</p>
                  <p rend="justify">—  Aha! Domnia ta eşti boieraşul cel cu semn la ochi.</p>
                  <p rend="justify">—  Eu sunt. Răspunde-mi dacă măria sa a ajuns cu bine.</p>
                  <p rend="justify">—  Slavă Domnului, a ajuns cu bine şi acu hodineşte.</p>
                  <p rend="justify">—  Ce fac stăpânele?</p>
                  <p rend="justify">—  Ce să facă? Nu ştii domnia ta treaba femeilor? Cum l-a cunoscut pe măria sa, jupâniţa noastră s-a bolnăvit iar. Ei, da' de-acu poate i-a trece.</p>
                  <p rend="justify">Străjerul râse singur prin întuneric, ca şi cum era încredinţat că Jder nu-l aude. Însă Ionuţ îl auzea, bucurându-se de acel râs prin pâcla burniţii.</p>
                  <p rend="justify">—  Încolo-i bine-pace?</p>
                  <p rend="justify">—  Bine-pace, mulţămim Maicii Preciste.</p>
                  <p rend="justify">—  Când au venit oamenii cu veşti de dincolo?</p>
                  <p rend="justify">—  Ieri. A venit unul cu caii cumpăraţi de la un şleahtic. Are stăpâna asta a noastră patima cailor mari. A stat acel om până azi; iar spre sară s-a întors la treaba lui. A stat şi s-a uitat cât de frumos venea măria sa cu slujitorii săi, şi cu câtă repeziciune a descălicat măria sa. A făcut semn cu capul de mare plăcere şi s-a dus. Încă râdea şi spunea că nu târzie vreme se întoarce.</p>
                  <p rend="justify">—  Ca să mai aducă şi alţi cai?</p>
                  <p rend="justify">—  Întocmai precum spui domnia ta. Nouă totdeauna, jupânelule Ionuţ, ne-a plăcut cum le vezi toate şi le înţelegi, aşa că jupâniţa Nasta socot eu că are să se bucure văzându-te. Ai venit c-o întârziere, ori c-o grabă?</p>
                  <p rend="justify">—  Am venit cu întârziere, omule, căci aşa a fost rânduială mea; şi cu grabă, căci trebuie să trezim pe măria sa, ca să purceadă în clipeală, să se afle numaidecât mâni înainte de amiază la porunca Domnului nostru Ştefan-Vodă. Deschide poarta, ca să trecem la odaie, să deşteptăm pe slujitorii măriei sale coconul domnesc. Să-şi scoată caii, să apuce armele.</p>
                  <p rend="justify">—  Oi, jupânelule Ionuţ, oftă străjerul; grele-s slujbele Domniei, dar n-ai ce face, trebuie să te supui şi să umbli, noaptea, pe vreme de ploaie. E mai bine de mine, aicea în culcuş, fără de nici o grijă.</p>
                  <p rend="justify">Filosofând, omul deschise poarta şi dădu glas din corn.</p>
                  <p rend="justify">Jder porunci Tătarului:</p>
                  <p rend="justify">—  Trezeşte slujitorii şi-i scoate fără de nici o întârziere afară!</p>
                  <p rend="justify">Sunară bătăi în uşi şi se stârni zvoană.</p>
                  <p rend="justify">Cu calul de căpăstru, Ionuţ trecu la casa stăpânilor. Cânii, în preajmă-i, lătrau întărâtat. O lumină scapără prin geamul cunoscut de el. La gratii apăru fantasma înfricoşată a Nastei.</p>
                  <p rend="justify">—  Nu te teme de nimic, îi strecură el cuvânt, apropiindu-se grabnic.</p>
                  <p rend="justify">—  Tu eşti, Ionuţ? Se uimi ea, cuprinzându-şi în palme tâmplele. Nu te aşteptam, dar mă gândeam la tine şi stăteam trează. Nu ştiam ce să fac şi dacă trebuie să mărturisesc ceva măriei sale. Acuma sunt bolnavă cu adevărat, Ionuţ, de frică.</p>
                  <p rend="justify">—  Dă-mi drumul. Trebuie să scol pe măria sa.</p>
                  <p rend="justify">Se născu în odăi dintr-odată freamăt. Glasul jupânesei Tudosia păru că se tânguieşte. După ce se traseră zăvoarele, Nasta rămase o clipă în faţa lui Jder, în straiul ei alb de noapte. El o cuprinse repede sărutând-o, apoi o depărta de la sine. Trecu spre stăpâna casei, care scotea pe uşă un braţ cu făclie şi un cap uimit, legat pe sub bărbie cu grimea roşă. Bătu în uşa cămării coconului.</p>
                  <p rend="justify">—  Măria ta, scoală şi ieşi. Porunca lui Vodă! Slujitorii aşteaptă afară.</p>
                  <p rend="justify">Uşa se deschise numaidecât, Ionuţ apucă din mâna jupânesei făclia şi pătrunse la stăpânul său. Îl ajută să tragă pe el straiele, îi încinse armele. Îl trăgea după el, fără nici o sfială că l-ar putea jigni în mândria lui de cocon domnesc.</p>
                  <p rend="justify">—  Spune-mi repede, Jder, ce este? Îl cerceta cu înfricoşare Alexăndrel. A aflat ceva poate măria sa? Are nevoie de mine pentru vreo pricină? Este vreo ridicare grabnică la război?</p>
                  <p rend="justify">—  Îţi spun pe drum, măria ta, nu pot suferi să mai stai aici.</p>
                  <p rend="justify">—  A fost sara cea mai plăcută a vieţii mele, Ionuţ.</p>
                  <p rend="justify">Jder se alătură strâns de el şi-l simţi duh de vin.</p>
                  <p rend="justify">—  Ai auzit ce ţi-am spus, prietine Ionuţ?</p>
                  <p rend="justify">—  Am auzit, măria ta.</p>
                  <p rend="justify">—  Am găsit-o pe Nasta întristată şi bolnavă, dar pe urmă s-a veselit de venirea mea.</p>
                  <p rend="justify">—  Mă bucur prea mult de asta, măria ta, mormăi scrâşnit Jder, dar te rog încă o dată să binevoieşti a ieşi. Altfel se poate întâmpla pentru noi amândoi o primejdie.</p>
                  <p rend="justify">—  Nu înţeleg ce poate fi, prietine Ionuţ. S-ar cuveni să ne luăm rămas-bun de la gazde.</p>
                  <p rend="justify">—  Nu-i vreme de asta, măria ta. Cum să se înfăţişeze în faţa unui cocon domnesc nişte jupânese cuviincioase numai în cămăşi de noapte?</p>
                  <p rend="justify">—  Ai dreptate, Ionuţ. Poate s-ar fi putut să aştept până dimineaţă. Dar dacă spui domnia ta că altfel nu se poate, am ieşit.</p>
                  <p rend="justify">—  Să-ţi aşez dulama, măria ta. E vreme de ploaie. Binevoieşte de încalică.</p>
                  <p rend="justify">Oamenii erau buluciţi prin întuneric dinaintea livezii de zarzări. Doi slujitori purtau făclii. Alexăndrel-Vodă încălecase.</p>
                  <p rend="justify">—  Stingeţi luminile! Porunci Jder.</p>
                  <p rend="justify">Coconul domnesc căscă plictisit, mormăind:</p>
                  <p rend="justify">—  Urâtă vreme.</p>
                  <p rend="justify">Apoi râse, ca un copil fără grijă, de împrejurarea neaşteptată în care se afla. Jder era încordat de o frică nebiruită. S-ar fi dorit la multe poşte de acel loc. Nu se vedea nimic: împrejurimile zăceau neclintite sub bura de ploaie; cu toate acestea sălbătăciunea din el avea fiorul primejdiei. Subt acest fior era şi îndârjirea de a depărta de Nasta un potrivnic. Apăruse un prilej prielnic de care se folosea. Asta-l încălzea pe o parte, ca focurile de popas, iarna, în pădure; pe când din cealaltă lăture îl sufla, îngheţat, neliniştea.</p>
                  <p rend="justify">După cel dintâi avânt al cailor în drumul mare, Jder rândui lui Coman să fie călăuză înainte şi lui Botezatu să rămâie pază îndărăt. Curgerea ploii aproape contenise şi rămăsese numai negura, plutind peste fânaţuri, peste iazuri şi dumbrăvi. O lumină palidă de lună se cernea prin pâclă.</p>
                  <p rend="justify">Era poate cătră a treia strajă a nopţii, după socoteala pe care o făcea Ionuţ timpului. Pe când umbla în preajma stăpânului său şi era cu urechea aţintită cătră zvonurile dindărăt, înţelese că vine cu grabă dintr-acolo Tătarul. Îşi grăbi calul înainte, spre călăuz. Când Botezatu îl ajunse, îl opri, aşteptând veste rea.</p>
                  <p rend="justify">—  Ne caută călăreţi din urmă, îi zise slujitorul. Le-am auzit tropotele şi chemările. Par a fi mai mulţi decât noi.</p>
                  <p rend="justify">Jder fluieră încet – ca şi cum pierdea în acea clipă toate: nădejde, dragoste şi viaţă. Acum întâia oară se afla într-o primejdie adevărată şi-şi mărturisea cu umilinţă că frica lui e fără cusur, cu mult mai aspră decât atunci când văzuse iepurele de o sută de ani. Cu toată această frică, pe care o simţea ca pe o arşiţă a trupului, judecata îi rămânea întreagă şi lucra cu hărnicie. Privind în dreapta şi văzând locurile prin lucirea slabă a negurii, cunoscu unde se afla; căci toate acele încântate privelişti din preajma dragostei lui îi rămăseseră întipărite în fundul ochilor, ca să le poată avea în el şi-n ceasul morţii. Ştia că are în dreapta un rediu prăpăstios, lângă o baltă fără stuh. În acel rediu era o curmătură de ape de ploi, pe unde se hrănea balta aceea. Nu putea fi în altă parte şi mai grabnic o altă apărare mai sprijinită dindărăt şi din laturi. Deci ocoli în dreapta, călăuzind într-acolo slujitorii cu Domnul său.</p>
                  <p rend="justify">Porunci celor doi slujitori:</p>
                  <p rend="justify">—  Lepădaţi grabnic cuvânt la oameni că avem o primejdie asupra noastră şi să-şi gătească armele. Ne aşezăm în curmătura dealului; şi hotărăsc lui Coman să treacă pe alăturea înainte, ca să caute ajutor la cel dintâi sat.</p>
                  <p rend="justify">Ionuţ se întoarse spre stăpânul său. Găsi şi pe Crivăţ medelnicer lângă Alexăndrel-Vodă. Amândoi aceştia înţelegeau ceva, dar nu desluşeau bine ce putea să fie.</p>
                  <p rend="justify">—  Ne caută altă poruncă a măriei sale? Întrebă coconul. De ce ne ferim de dânsa? Căci eu vreau să mărturisesc părintelui meu tot ce-am săvârşit fără ştiinţa măriei sale.</p>
                  <p rend="justify">—  Of! Şi iar of! Măria ta, se tângui Jder cel mititel. Dacă ar fi numai asta, am da pinteni cailor şi ne-am tot duce. Însă află acuma, măria ta, că de la hotarul leşesc vin asupra noastră duşmani. Dumnealui Crivăţ medelnicer ar putea înţelege mai bine, dacă şi-ar aduce aminte de raiul nostru de la târgul Sucevii şi de ispita şarpelui de acolo. Aşa ar spune bădiţa meu Nicodim monahul.</p>
                  <p rend="justify">—  Care rai şi care şarpe? Îşi încrucişă ochii cu o nemaipomenită uimire medelnicerul.</p>
                  <p rend="justify">—  Şi pan Iohan şi pana Mina, cinstite medelnicer, stau în popreală la Cetate şi au să-şi deie samă de vina lor. Ne-om da şi noi samă de slăbiciunile noastre. Căci de la noi, şi mai vârtos de la domnia ta, s-a ştiut de umbletele măriei sale. Duşmanii lui Vodă vor fi oblicit şi mi-i frică tare că urmările au să se vădească numaidecât.</p>
                  <p rend="justify">Coconul se miră cu semeţie:</p>
                  <p rend="justify">—  Ce spui domnia ta, Ionuţ? Cine poate îndrăzni să se atingă de mine?</p>
                  <p rend="justify">—  Se găsesc, măria ta, oameni fără de ruşine, de asta să nu te îndoieşti. Cum am aflat, am venit într-o întinsoare, să te înlătur de la pierzare.</p>
                  <p rend="justify">—  Cum? Atuncea nu-i porunca măriei sale părintelui meu?</p>
                  <p rend="justify">—  E tot o poruncă, măria ta, pe care nu se putea s-o lepăd de la mine.</p>
                  <p rend="justify">—  Cum se poate una ca asta, Jder? Se răsuci în şa, jignit, coconul Alexăndrel. Pentru asta ai cutezat să mă tragi de picioare? Şi să mă mâi de spate afară? Ai să dai samă de cele săvârşite.</p>
                  <p rend="justify">—  Mustră-mă, măria ta, îi întoarse cu îndărătnicie cuvânt Ionuţ. Să nu-mi iei însă capul, deoarece am acuma nevoie de el. Poate că nu mult va trece şi am să-l pun pentru viaţa măriei tale.</p>
                  <p rend="justify">În vremea acestui schimb de vorbe, jumătate glumeţe, jumătate întărâtate, slujitorii intrau în curmătura dealului, descălecând şi gătindu-şi armele.</p>
                  <p rend="justify">Cel mai umilit medelnicer Dumitru Crivăţ izbuti să se rupă din mişelnica sa mirare; îşi smulse sabia şi făcu doi paşi împotriva primejdiei încă necunoscute. Avu un rânjet mânios.</p>
                  <p rend="justify">—  Socot eu acuma, mărite stăpâne şi prietine Ionuţ, că mi s-a încheiat veleatul aici, plătind prostia de care sunt vinovat. Se mai dovedeşte încă o dată lumii, care-i pricina nenorocirii bărbaţilor.</p>
                  <p rend="justify">Coconul domnesc se frământa încă în şa, cu supărare.</p>
                  <p rend="justify">—  Îţi poruncesc, Ionuţ, strigă el, lămurire deplină. În acea clipă sună un corn cătră şosea.</p>
                  <p rend="justify">—  Pofteşte, măria ta, şi ascultă, şopti Jder, dintr-odată liniştit.</p>
                  <p rend="justify">Lovită de acel sunet, frica lui fu înlocuită de o luare-aminte ageră.</p>
                  <p rend="justify">După corn, se înălţă glasul gros al unui crainic. Striga leşeşte. Jder nu înţelegea. Dar coconul Alexăndrel şi Dumitru Crivăţ medelnicerul înţelegeau.</p>
                  <p rend="justify">—  Poftim pe măria sa Alexăndrel-Vodă să se deie prins. Avem poruncă să nu i se pricinuiască nici o stricăciune; dar dacă nu se supune, noi nu putem răspunde de viaţa măriei sale.</p>
                  <p rend="justify">Jder se roti cu braţele în jurul lui, ţistuind şi poruncind tăcere.</p>
                  <p rend="justify">Nimene nu răspunse crainicului.</p>
                  <p rend="justify">Jupân Dumitru Crivăţ lămuri în şoaptă lui Ionuţ înţelesul vorbelor strigate şi se miră cătră sine însuşi.</p>
                  <p rend="justify">—  Ţ! Ţ! Cum a putut înţelege şi cunoaşte ce are să se întâmple un fecioraş ca acesta, mai bine decât oameni în vârstă şi înţelepţi! Deoarece bătrânii sunt nevrednici, sunt nevrednici şi păcătoşi!</p>
                  <p rend="justify">—  Jupâne medelnicer, se mărturisi cu îndrăzneală Jder, înălţând fruntea; cei tineri sunt şi ei păcătoşi, căci au fraţi monahi împotriva cărora au pus prefăcătorie şi minciună!</p>
                  <p rend="justify">Străpuns de înfrângere, mezinul comisului se închină făcându-şi cruce şi îngenunche, având în toată fiinţa un cutremur de rugăciune tăcută. Cum se umili astfel, închizând ochii, i se arătă în întunericul pleoapei maică-sa comisoaia.</p>
                  <p rend="justify">Deci va mai vedea pe jupâneasa Ilisafta şi-l va mustra pentru fărădelegile lui! Dintr-odată se simţi alinat şi, săltând în picioare, îşi cercetă la coburi armele şi uneltele. Trase săgeţi din cucură şi cercă struna arcului. Găsi lemnuşe muiate în pucioasă topită, cu care avea el meşteşug să aprindă foc. Cercetă toate cu luare-aminte, pândind pieziş cătră partea de unde se auziseră vrăjmaşii.</p>
                  <p rend="justify">—  Măria ta, se răsuci el deodată cătră stăpânul său, cuprinzându-i mâna şi ducând-o la fruntea sa, iartă-mă dacă ţi-am greşit cu ceva!</p>
                  <p rend="justify">Alexăndrel-Vodă îl trase lângă sine îmbrăţişându-l. Jder suspină. Apoi se închină spre cocon.</p>
                  <p rend="justify">—  Măria ta, şopti el cu îndrăzneală, dă-ne poruncă. Să iasă înainte cei şase arcaşi pe care-i avem. Aici e loc strâmt; nu se poate căţăra nimeni la spatele nostru în pisc; nici pe laturi nu poate răzbi nimeni spre noi. Din faţă, orice îmbulzeală ar fi cu suferinţă şi pagubă. Dacă întârzie ei, ne vine nouă ajutor. Nu pot eu deocamdată înţelege ce au să facă; se cuvine să fim cu băgare de samă la orice scornitură a lor. Dacă totuşi dau cumva navală şi nu se opresc la săgeţi, îi putem bate cu sabia.</p>
                  <p rend="justify">Toate socotelile acestea murmurate ale lui Jder medelnicerul le asculta cu mirare, aducându-şi aminte de vorbele şi pildele prea sfinţitului Amfilohie Şendrea. În vremea asta deasupra oamenilor de jos, care se pândeau unii pe alţii în tăcere, începură a se mişca negurile, măturând luciul iezerului. Luna începu a se desluşi ca prin nişte perdele străvezii. Atunci coconul domnesc şi slujitorii lui văzură cea dintâi înaintare furişată a urmăritorilor lor. Erau zece ori doisprezece oameni care înaintau ghemuiţi pe brânci, prin fânaţ. În urma lor, înegreau alte mogâldeţe, gata să sară şi să sprijine pe cei dinainte.</p>
                  <p rend="justify">În această repede luminare a locului, Ionuţ îşi încordă arcul şi trimese o săgeată. După întâia, urmă îndată a doua. La treizeci de paşi, oamenii loviţi se zvârcoliră, înăbuşindu-şi cu obrazul în pământ vaietele. Alte săgeţi vâjâiră de la arcaşi. Vrăjmaşii se tupilară în fugă îndărăpt.</p>
                  <p rend="justify">Jder rânji cătră Crivăţ:</p>
                  <p rend="justify">—  Spune-le, jupâne medelnicer, să-şi cruţe vieţile, până ce vin oameni din sat şi oşteni, în sprijinul nostru.</p>
                  <p rend="justify">Dumitru Crivăţ strigă spre joimiri această veste, c-un glas gros, cu mult mai ameninţător decât al crainicului leah.</p>
                  <p rend="justify">—  Aşteptăm şi noi ajutor! Răspunse dintr-acolo acelaşi crainic. Dacă nu poftiţi să vă supuneţi de bună-voie, suntem nevoiţi să vă înşirăm în suliţi.</p>
                  <p rend="justify">Ionuţ ascultă cu aţâţare tălmăcirea vorbelor. În acest timp Alexăndrel-Vodă lepăda dulama şi primea de la un slujitor sabia; se întorsese cătră ameninţări zâmbind cu nepăsare. Dintr-odată în înfăţişare i se arătă semeţia şi-i sclipeau în aburul lunii ochii, pândind vânătoreşte şi pieziş.</p>
                  <p rend="justify">Jder se ţinea cu mult mai umilit în faţa unei primejdii viitoare. Îşi ferise calul în tufe, îşi descânta uneltele aplecându-se asupra lor. Ca şi oştenii de meserie se dosise după un copac al dumbrăvii. Însă voievozii au altă rânduială în lume, se gândi el, şi trebuie să se ţie în orice împrejurare cu multă fală!</p>
                  <p rend="justify">După o aşteptare neclintită de jumătate de ceas, oamenii podgheazului îşi dovediră iar hotărârea de a-şi lua prada de care aveau nevoie înainte de revărsarea zorilor. Mult nu mai puteau întârzia. Fiinţa lor nu se mai vedea în noaptea limpezită. Veneau totuşi mişcându-se domol în dosul unui car încărcat cu snopi, pe care-l întorseseră şi îl împingeau din oişte. Astfel se adăposteau de săgeţi, şi puteau înainta până în ruptura malului. De-acolo nu le rămânea decât sa deie un iureş grabnic cu suliţile. Fiind astfel în putere, nădăjduiau să audă cu mult înainte de a ieşi la năvală strigătele de supunere ale oştenilor domneşti. Căci lotrii podgheazurilor, ca şi tătarii, nu mai cruţau după aceea nici un suflet de om. Crainicul mai porunci o dată supunere din depărtare, pe când căruţa încărcată cu snopi îşi făcea încet, pas cu pas, înaintarea.</p>
                  <p rend="justify">Atunci Jder îşi trase scăpărătorile şi zbătu oţelul în cremene, aprinzând iasca. De la cărbunaşul de iască aprinse un lemnuş cu pucioasă. Legă de săgeată acest lemnuş de pucioasă c-un fir uscat de iarbă. Trimese din arc în snopi acea flacără albăstrie, care trecu abia văzută, ca un licurici zburător. Aceeaşi lucrare o săvârşi şi cu al doilea lemnuş. Aşteptă câteva clipe să vadă aprinzându-se snopii.</p>
                  <p rend="justify">—  Treaba asta, jupâne Ionuţ, îi dădu sfat râzând şi crâşcând de mânie cel mai umilit medelnicer, e mai bună pe vreme uscată decât pe ploaie. Dacă nu s-aprind snopii a treia oară, atuncea să ştii că blăstămaţii ne răzbesc. Binevoieşte, te rog a-mi da mie aceste beţe cu pucioasă, căci am şi eu un meşteşug mai bun decât arcul. Se cuvine să-mi plătesc pe loc datoriile mele pentru păcatul ce am săvârşit împotriva stăpânului meu.</p>
                  <p rend="justify">Jupân Dumitru Crivăţ medelnicerul prinse liniştit între degetele mânii stingi un mănunchi de lemnuşe aprinse. Îşi lepădă de pe plete cuşma. Îşi cumpăni în dreapta sabia şi-şi făcu cu ea cruce. Păşi repede în linie dreaptă şi în salturi asupra căruţii mişcătoare şi înfundă adânc în snopi, la uscăciune, seminţele focului.</p>
                  <p rend="justify">Lotrii podgheazului simţiră zguduitura carului. Ieşiră dindărăt şi cunoscură că le-a venit duşman. Îşi sclipiră asupra lui penele săbiilor. Când izbucni dintr-odată focul în vâlvătăi, glasurile lor se înălţară şi ele cu mânie. Băteau în medelnicer, oare se retrăgea pas cu pas apărându-se. Pătrunseră între ei săgeţi de la Jder şi de la arcaşi. Pojarul se risipea în sus şi în laturi ca o cunună uriaşă. Cei care înaintau adăpostiţi se risipiră retrăgându-se cu grăbire. Cel mai umilit medelnicer rămase rănit de moarte lângă foc. Un timp pojarul fu o oprelişte cu limbi şi şfichiuiri vii, prin care lotrii nu mai puteau pătrunde.</p>
                  <p rend="justify">La răsărit începu a creşte geană de ziuă.</p>
               </div>
               <div type="div3" rend="P11">
                  <head>Capitolul XII.</head>
                  <subtitle>Când au cercat la Timiş nişte neguţători pricepuţi şi mai cu samă îndrăzneţi.</subtitle>
                  <p rend="justify">Neguţătorii poposiţi într-o sară la ospătăria lui Iohan Roşu din Suceava, uliţa armurierilor, erau nişte oameni blajini şi cu supunere, arătând oricărui obraz dregător ce-i oprea carte şi îndreptare de la dumnealui August Hroniţki, şoltuz al Liovului, şi de la cinstitul Faust Popin, starostele din acelaşi târg al negoţului din afara Republicii. Pe lângă hârtii, arătau şi zloţi buni, care sunau frumos pe tejghelele hanurilor. Arătau plăcere pentru mâncarea ţării şi mai ales pentru vinuri.</p>
                  <p rend="justify">Înfăţişarea lor nu era dintre cele obişnuite, căci nu erau mari şi graşi, cum e dat neguţătorilor lioveni, ci se arătau ca nişte bărbaţi sprinteni; de aceea umblau călări, ceea ce iarăşi era întrucâtva de mirare. Caii lor nu erau de mare preţ, cumpăraţi din grajduri domneşti, ci nişte alergători de dârvală, însă iuţi la fugă şi răi la apropierea oricărui străin. „Nişte cai căzăceşti, ziceau râzând domniile lor, care rabdă la foame şi la trudă, cu care ne facem foarte bine treburile.”</p>
                  <p rend="justify">Unul dintre aceşti neguţători grăia bine limba ţării, fiind de baştină lui moldovan, cum se vedea după nume; însă fusese dus din pruncie de cătră părintele său în pământ străin. Îl chema Toma lui Bogat. Cel care părea căpitenie între ei avea numele Grigorie Pogonat; purta într-adevăr o barbă frumoasă neagră după numele-i grecesc şi descâlcea şi el destul de bine moldoveneşte; iar al treilea era mut, adică neamţ, cum spun ruşii, şi nu putea scoate o vorbă omenească; însă, şoptit, îi umbla foarte repede limba într-un grai străin. Pe acesta îl chema Matiaş Croşca. Poate era neamţ cu adevărat, dar părea la fel cu ceilalţi în îndeletnicirea lui de călăreţ, băutor şi purtător de arme. Ducând bani cu ei ca să plătească marfă, aveau nevoie fireşte şi de arme pe care le mânuiau cu vădită uşurinţă.</p>
                  <p rend="justify">După ce au ieşit din Suceava, popasul dintâi şi masul le-a fost la hanul Spătăreştilor, deasupra Moldovei. A doua zi au purces înainte cu întârziere şi lene, după ce au întrebat în felurite chipuri pe hangiu despre marfa după care umblau. Atuncea s-a văzut că sunt neguţători de ceară. Şi mai ales se arătau căutători de un fel de ceară care nu se găseşte nicăieri pe lume, ci numai la Moldova, şi mai ales în valea Siretului. Hangiul de la Spătăreşti nu ştia nimic despre asemenea ceară, iar ei s-au veselit bătându-l pe spate şi crucindu-se că veneţienii, tocmai la marginea pământului, lângă Marea, cunosc asemenea ceară, iară pământenii Moldovei nu o cunosc. Asemenea ceară, verzie la coloare, are prea plăcut miros şi boierii veneţieni se fudulesc când au în palatele lor făclii din asemenea ceară. La palatul cel mare al dogelui şi la sala sfatului celui mare al senatorilor nici nu se cuvenea să ardă altfel de făclii. Asemenea ceară se plăteşte de douăzeci de ori mai mult decât cealaltă şi nici nu se arde curată, fiind aşa de scumpă, ci se amestecă în ceara obişnuită. Şi chiar nici nu-i sănătos să se ardă curată, deoarece are o mireasmă prea tare, de te doare de ea capul, ca de un venin. Deci, arătau ei hangiului care-i asculta cu mirare, mai ales de asemenea marfă sunt doritori, şi drumul lor este cătră nişte prisăci din valea Siretului, de care au ştiinţă neguţătorii de ceară lioveni.</p>
                  <p rend="justify">—  Multe minuni sunt pe lumea asta, zicea hangiul cătră slujitorii poştei domneşti, privind cu plăcere în urma călătorilor străini.</p>
                  <p rend="justify">Popasul al doilea l-au făcut acei neguţători la alt rateş, dincolo de curtea vistiernicului Cristea, nu departe de locul unde coteşte un drum la stânga, printre codri, cătră apa Siretului. Acel rateş, care începea, în vremea aceea, să se cheme al vistiernicului, are în apropiere lunca şi apa Moldovei. Peste luncă şi peste apa Moldovei se văd aşezările de la Timiş cu hergheliile măriei sale Vodă Ştefan. După pajiştile de la Timiş, se amestecă în sus valuri de păduri.</p>
                  <p rend="justify">Aici liovenii au găsit pe adunătorii lor de marfă, veniţi cu patru săptămâni înainte. Aceşti adunători de marfă erau de asemeni în număr de trei; dar numai doi se arătau slujitori vrednici, umblând pe la prisăci şi adunând ceară. La Sântilie, când prisăcarii bat mătcile slabe şi le scot fagurii, se rupe şi preţul cerii. Atuncea umblau ei de colo-colo, cerând ceară cât mai curată şi scoţând din chimir zloţi cu zimţii neştirbiţi. Aceşti zloţi îi arătau fără să-i lepede, îndemnând pe prisăcari să mai topească o dată ceara şi s-o puie nouă zile s-o bată un izvor, ca să-i iasă în soare frumuseţa şi albeaţa.</p>
                  <p rend="justify">Al treilea slujitor părea un nevrednic, căci nu umbla în treaba neguţătoriei; ori era şi el stăpân şi poruncea numai celorlalţi doi. Era un bărbat cu părul sur, beteag de ochiul drept. Acest ochi stâns îl avea subt un solz. Şi celalalt ochi se afla beteag şi lăcrăma întruna. De unde până unde aflase acest rus chior, Ilia Alapin, că sub pădurea de lângă Timiş, între mesteceni, se găseşte un şipoţel, care picură din piatră o apă ruginită, bună pentru suferinţa lui. Se ducea aproape în toate zilele la acel izvor şi se părea că ochiul lui drept începea să se limpezească şi să lăcrămeze ceva mai puţin.</p>
                  <p rend="justify">—  Mulţămesc lui Hristos şi prea curatei lui Maice, se închina moş Ilia Alapin cătră cei trei tovarăşi ai săi, în faţa gospodarilor adunaţi la rateş; aici am găsit leac pentru suferinţa mea, ca să pot vedea soarele până la sfârşitul zilelor mele.</p>
                  <p rend="justify">Slujitorii adunători de ceară se plecară cuviincios în faţa celor trei, rămânând în picioare până ce Grigorie Pogonat le porunci să se aşeze şi ei şi să îndrăznească a-şi întinde labele lor arse de soare cătră ulcelele de vin.</p>
                  <p rend="justify">Toma lui Bogat începu a cerceta, în auzul tuturor, pe slujitorii de la faţa locului, despre mersul trebii. Gospodarii aflaţi în petrecere la rateş priveau şi ascultau cu mirare pe acel neguţător liovean, grăind aşa de bine moldoveneşte, iar slujitorii răspundeau, bolmojind ici-colo vorbe ruseşti.</p>
                  <p rend="justify">Toate treburile erau bine pornite. Erau arvonite zece cară de ceară în prisăcile de pe Moldova. Dincolo de codru, la Siret, se aflau nişte fânaţuri fericite, în păliştea soarelui, de unde s-ar putea ridica până la trei sute de oca de ceară verzie. Asta s-ar încărca într-al unsprezecelea car. Oamenii din partea locului au cară bune şi boi voinici. După sântămărie pot încărca şi trece marfa în Ţara Leşască. Drumurile sunt bine păzite, vămile blânde şi cinstite. Până la anul nou zintăi septemvrie, marfa se află la Liov. Toată lumea-i mulţămită.</p>
                  <p rend="justify">Vatamanul acelor neguţători, Grigorie Pogonat, asculta cu luare-aminte aceste lămuriri şi era prea mulţămit, mângâindu-şi barba.</p>
                  <p rend="justify">—  Întâi să ne mai aducă cinstitul crâşmar o oală de vin, porunci el, zvârlind un ban de aramă pe masă; după ce bem şi oala asta de vin, am să mai rog pe cinstitul crâşmar, să se mai ostenească cu una, pentru care-i azvârl pe masă alt ban, plătind cinstit ca orice neguţător liovean; după asta poftesc să mergem la casa voastră să vedem probele de marfă.</p>
                  <p rend="justify">Probele de marfă se găseau nu departe de rateş, la o căsuţă luată cu chirie pe trei luni de la o văduvă sărmană. Femeia îşi încărcase cele câteva cioveie, găinile şi purcelul, şi le trecuse dealul la o fată a ei măritată în sat la Moţca. Liovenii aşezau în casă sloiurile de ceară, iar ei se culcau în fân, sub şopron. Cât umblau cei doi slujitori după marfă, moş Ilia Chiorul stătea şi păzea casa. Când se întorceau ei, la al şaptelea ori al optulea ceas al zilei, bătrânul îşi lua toiagul şi trecea prin vad Moldova, ca să se ducă la izvorul lui, în pădurea de deasupra Timişului. Umbla domol pe cărare la deal şi se întorcea târziu. Găsea de obicei pe cei doi tovarăşi ai săi dormind. Mai adăogea ceva nutreţ în ieslea cailor şi se culca şi el.</p>
                  <p rend="justify">—  Ei, prietinilor şi tovarăşilor, grăi meşterul Grigorie, descălecând în ograda vădanei, să-mi spuneţi acuma ce aveţi de spus cu adevărat.</p>
                  <p rend="justify">—  Spunem, atamane, mormăi moş Ilia. Pentru ochiul meu sănătos, am istovit o cunună de ceapă, ca să-l fac să lăcrămeze. Cu atâta ceapă şi cu atâta apă ruginită, mă tem să nu pun şi la stânga solz, cum am în dreapta. Altfel, în altă privinţă, nădăjduiesc să pornesc în noaptea asta la locul meu.</p>
                  <p rend="justify">—  Nădejdea ta, moşnege, are să se împlinească. N-am venit să mă aşez aici; am venit ca să mă întorc numaidecât.</p>
                  <p rend="justify">Bătrânul îşi făcu cruce.</p>
                  <p rend="justify">—  Dumnezeu şi Maica Domnului au să ne ajute să umblăm cu bine la noapte. Dar trebuie să-ţi spun, atamane Grigorie Gogolea, ca un hoţ vechi şi cinstit care mă aflu, că, după câte am văzut eu cu ochiul meu cel bun, aici, la Timiş, sunt alţi hoţi tot aşa de vrednici.</p>
                  <p rend="justify">—  Au simţit poate ceva?</p>
                  <p rend="justify">—  Nu; de asta să n-ai nici o grijă. Unde umblă moş Ilia Chioru, nu poate nimenea desluşi de ce umblă el şi ce vrea el. Doar prea sfinţitul mitropolit de la Kiev, după ce s-a sfătui cu soborul trei zile, să poată desluşi ceva. Şi încă şi atuncea, acel ceva e ca şi nimica. Am umblat la izvorul meu şi nu m-a întrebat nimene aşa cum se cuvenea faţă de un om sărman ca mine. Am băgat de samă câte grajduri sunt, câte ceairuri, ce fel de pază şi ce fel de străjeri; mi-am dat samă cum umblă, cum se schimbă şi ce putere au, şi am înţeles, atamane Grigorie, că noi, fiind numai şase oameni, nu ne putem bate cu şaizeci.</p>
                  <p rend="justify">—  N-am venit, moşule, ca să ne batem, am venit pentru altă ispravă.</p>
                  <p rend="justify">—  Ştiu. Ce ispravă poţi săvârşi dacă acolo-i pază ca şi cum ar fi haznaua de zloţi a lui Cazimir-Crai? Mai întâi grajdul acelui harmăsar cu numele Catalan nu-i în margine; nu-i nici într-o râpă, ca să poţi, nesimţit, zugruma străjile. E aproape de odăile străjerilor şi la o zvârlitură de băţ de chilia comisului Simion. E aşa de bine păzit calul încât nu înţeleg cum am putea pătrunde să-l dezlegăm şi să-l luăm cu noi.</p>
                  <p rend="justify">—  Cu toate acestea, moşule, trebuie să pătrundem. Altfel nu primim de la jupânul nostru căuşul de zloţi, cum ne este tocmeala.</p>
                  <p rend="justify">—  Bine, să pătrundem, căci asemenea fapte am mai săvârşit. Să răpim şi calul. Să-l trecem apa, să-l ducem în casa unde ţinem ceara, să-l măsluim, să-i îmbrăcăm copitele cu saci, să facem toate cele de cuviinţă. Asta vrei să facem! Asta nu se poate! Cât ai bate în palme, stau toţi acei slujitori roi împrejurul nostru. Trebuie să ne ghemuim la pământ şi să lăsăm să ne ia capetele. Asta este.</p>
                  <p rend="justify">—  Moşule, nu fi nebun ca în tinereţe; fii înţelept după vârsta în care te afli, îi răspunse cu blândeţe atamanul Grigorie. Am ascultat ce-ai spus şi-mi trag urmările. Dacă nu se poate să răpim calul, nu-l răpim. Stăi.</p>
                  <p rend="justify">—  Nu te tulbura nici nu te veseli. Dacă nu se poate să răpim calul, nu-l răpim. Am numai nevoie să intru până la el, să-i pun jungherul la beregată; şi, dacă pot, să-i iau semn steaua din frunte, drept mărturie că am făptuit ce trebuie. Crezi că nu m-am gândit la toate şi nu m-am sfătuit cu boierul meu? Ce nevoie are el de un harmăsar bătrân? Lui îi trebuie numai pieirea acelui cal; ştie el că dacă piere acel cal, cade jos şi Ştefan-Vodă. Căci norocul măriei sale Ştefan-Vodă e legat de calul acela.</p>
                  <p rend="justify">—  Dar dacă nu-l poţi lovi, căci se aude despre Catalan că ar fi năzdrăvan?</p>
                  <p rend="justify">—  Îţi poruncesc iar, moş Ilia, să fii înţelept. Dacă-i năzdrăvan, nu-l pot nici fura. Dacă-i cal de rând, are să cadă ea orice cal. Nefiind cai năzdrăvani decât în poveştile tale, eu am să dau lui Catalan o lovitură de jungher şi el are să cadă. Asta este. Pentru treaba asta îmi trebuie vreme numai cât ai număra până la zece. Voi trebuie să păliţi în altă parte, ca să pot eu intra la locul anumit. După ce am numărat până la zece şi am săvârşit ce se cuvine, m-am dus. Fiecare îşi vede de drumul lui şi iese la ţinutul nostru, ori cu repeziciune, ori cu meşteşug. Asta se poate?</p>
                  <p rend="justify">—  Socot, atamane, că asta se poate, se veseli bătrânul Ilia, clipind din ochiu-i teafăr.</p>
                  <p rend="justify">—  Atuncea, dacă se poate, întinde năsip pe fundul acestui poloboc, şi fă însemnări cu vărguţa asta. Aici e grajd, aici e ceair, aici e râpă, aici e casa comisului. Cum mi le desluşeşti aici, te întorci şi mi le arăţi şi acolo la locul lor de sub pădure, deoarece unele se văd de aici cu ochiul slobod. Cunoşti foarte bine cât de departe vede ochiul lui Grigorie Gogolea. Din ceea ce-mi arăţi aici şi din ceea ce văd acolo, pun la cale pe unde trebuie să păşească patru dintre noi. Iar tu ai să mă duci, pe cărarea ta, drept la locul cel mai apropiat şi mai bun de intrare. După ce-mi arăţi toate, şi ne înţelegem, dăm grăunţe cailor. Ne punem cu pântecele la pământ şi dormim. Înainte de a se ridica luna, noi trebuie să fim departe. Bine este aşa?</p>
                  <p rend="justify">—  Bine, răspunse cu îndoială moş Ilia.</p>
                  <p rend="justify">Atamanul Grigorie râse cu voie-bună.</p>
                  <p rend="justify">—  Ascultă, moşule, îl privi fără mânie atamanul: uită-te cu ochiul tău cel fără solz la tovarăşii cu care am venit. S-au clătit ei din hotărârea lor din pricina tânguirilor tale? Nu s-au clătit. Căci să ştii că Grigorie Gogolea nu-şi răpune ca un prost ţeasta pentru două parale. Să n-ai grijă prea mare. Am rânduit tot ce se cuvine ca să mă întorc sănătos acasă.</p>
                  <p rend="justify">Moş Ilia se închină, pătruns de evlavie şi încredinţat de izbândă.</p>
                  <p rend="justify">—  Să-ţi ajute, băiete, Dumnezeu şi Maica Precistă.</p>
                  <p rend="justify">Îşi făcu de trei ori semnul crucii din creştet până sub foale, bătu metanie şi se duse să se culce cu faţa în jos, în paie, sub şopron, la rând cu tovarăşii săi.</p>
                  <p rend="justify">Între al patrulea şi al cincilea ceas al nopţii luna bătea încă pieziş din răsărit asupra cursului Moldovei împrăştiat în prunduri şi huceaguri. Vremea se arăta cu oarecare priinţă pentru acea afacere neguţătorească, deoarece se ridicau din când în când, din miazăzi, grămezi de nouri care astupau lumina. Treceau, şi cerul se lumina iarăşi. După un răstimp mai scurt ori mai îndelungat, înaintau iar spre lună munţi mişcători ori balauri şi zgripţori cu mai multe capete şi forme necontenit schimbătoare. Vânt nu bătea; când şi când se strecura prin frunzare o şoaptă pripită, care se stingea repede.</p>
                  <p rend="justify">În aşezarea de la Timiş, sus, unde se afla chilia comisului al doilea, iar în preajma acestei chilii închisoarea singuratică a harmăsarului domnesc, şi, nu departe de acestea, odăile slujitorilor, era aceeaşi rânduială ca-n toate nopţile, şi străjile vegheau la locurile lor. Cum trâmbiţa cucoşul cel bătrân porumbac de pe culmea lui din spatele chiliei comisului Simion, dintre hamuri şi scule, străjile dădeau strigăt, chemând schimbul. De la odăi ieşeau slujitori, umblând pe cărări ştiute, în toate cotloanele aşezării, luând caraulele vechi şi aşezând altele proaspete.</p>
                  <p rend="justify">De patru săptămâni, în fiecare noapte, fără nici o scădere, Simion Jder priveghea dintr-un loc anumit această mişcare a slujitorilor săi, şi nu numai mişcarea slujitorilor, ci orice s-ar fi părut neobişnuit şi în afară de rânduială între zgomote şi arătări. Când se iscau din munte ploi cu tunete ori cu zvon de vânt, oamenii aveau poruncă să stea toţi treji afară, cu armele gata, în adăposturi anumite.</p>
                  <p rend="justify">În nopţile line, slujba părea cu mult mai uşoară oamenilor. Era ceva mai anevoioasă pentru Lazăr Pitărel, vătavul lor. Iar comisul al doilea îşi petrecea vremea într-un fel de somnie neliniştită.</p>
                  <p rend="justify">Locul de priveghere al lui Simion Jder era pe o gireduică de fân, în loc deschis, de unde se simţeau toate ale nopţii. Îndată ce se alina mişcarea aşezării şi se făcea întuneric deplin, el se strecura nesimţit în acel adăpost, de care slujitorii de rând nu ştiau nimic. Cunoştea locul şi putea îndrepta spre el anumite chemări numai vatavul Lazăr. Nu-l ştia nici comisul cel bătrân, care suia uneori în puterea nopţii, cercetând străjile.</p>
                  <p rend="justify">—  Unde-i jupân al doilea comis? Mormăia domnia sa posomorât.</p>
                  <p rend="justify">Lazăr Pitărel îi dădea un răspuns potrivit, cum că jupân Simion cercetează locurile dinspre pădure, ori umblă în lungul liniei străjilor, ori s-a dus cu suliţa şi cu cânii în râpa din coasta izvoarelor, unde au slobozit urlete lupii. Erau în acel an două lupoaice fătate în tihăriile din râpa izvoarelor, una în locul numit Pietrărie şi alta în Glodurile lui Pahomie.</p>
                  <p rend="justify">Jupân Manole Păr-Negru se uita cu supărare la toate; se răsucea în loc petrecându-şi prin barba mare degetele răşchirate ale mânii stângi, intra o clipă în grajdul harmăsarului, pe urmă se ducea. Uşile de la harmăsarul domnesc erau date totdeauna în laturi. Se auzea din când în când, în întunericul dinlăuntru, bufnitură de copită în podină, ori strănut.</p>
                  <p rend="justify">—  Aşa-i rânduiala jupânului comis al doilea, îşi urma şopotul bătrânul cătră vatavul Lazăr. Altădată aici sta totdeauna încuiat, cu lăcata de-o ocă. Nu pot spune, vatave Pitărel, că-mi plac uşi deschise, la vreme de noapte, cu harmăsar de preţ înlăuntru.</p>
                  <p rend="justify">—  Aşa avem poruncă de la comisul Simion, răspundea cu blândeţă Lazăr Pitărel.</p>
                  <p rend="justify">—  Ştiu, îşi scutura barba bătrânul, numaicât mie nu-mi place.</p>
                  <p rend="justify">—  Aş îndrăzni, stăpâne, să-ţi spun că să fii fără de nici o grijă.</p>
                  <p rend="justify">—  Aşa spuneţi voi, dar asta mie nu-mi aduce linişte şi somn.</p>
                  <p rend="justify">Pe gireduica de fân, la căpătâi, Simion Jder îşi avea armele. Nu-i lipsea dulama şi gluga pentru furtuni şi ploaie. Lângă şale avea pe căţeluşa lui Ionuţ, Dolca. Acea capaucă ageră şi cuminte nu se clintea fără poruncă din locul unde o deprinsese să steie comisul al doilea. Cum se simţea în preajmă ceva neobişnuit, Doica mârâia uşor în spatele lui Simion. Bora, tovarăşul Dolcăi, avea nărav, în asemenea împrejurare, să dea glas cu larmă mare şi chelălăituri; de aceea comisul Simion îl înlăturase. Dolca îi strecura prin şale murmur, scoţându-l din somnie dacă era aţipit. Prea arareori, însă, i se întâmpla asemenea slăbăciune comisului. De când rânduise această slujbă a oamenilor şi această veghere a sa, îşi făcuse obicei să doarmă ziua. Pe lângă asta, se ferea cu mare statornicie şi tărie să pună în gură vin. Aşijderea ţinea trupului său doftoricească socotinţă, precum ţinea cailor pe care-i avea în samă. „Să iei aminte la trei lucruri şi tu, îi zicea domnia sa lui Lazăr Pitărel. Să-ţi fie botul rece, picioarele calde şi pântecele uşor.”</p>
                  <p rend="justify">În noaptea aceea căţeluşa nu-i dădu înştiinţare decât după două ceasuri de la schimbul întâi al străjilor. Asupra lunii se perdeluiau nouri, împuţinându-i lumina.</p>
                  <p rend="justify">Dolca mârâi; comisul Simion ridică fruntea, scuturându-şi pletele. Îşi pipăi armele de la căpătai şi întoarse urechea.</p>
                  <p rend="justify">Susurul de vânt stătuse. Dolca totuşi adulmecă înălţând botul. Îi veneau înştiinţări tainice în crestăturile nasului şi îşi subţie mârâitul, cu oarecare mânie.</p>
                  <p rend="justify">Dintr-odată detună chiot şi larmă năprasnică spre vale, în lungul costişei, unde se aflau grajdurile iepelor. Căţeluşa tresări. Comisul Simion o cuprinsese de după urechi, stăpânind-o. Odată cu chiotele, izbucniseră făchii. După puţin timp acele făchii căzuseră în întuneric. Străjile din vale se chemau şi se îndemnau cătră tulburarea iscată. Se auzi glasul lui Lazăr Pitărel strigând la odăi. Un pâlc de slujitori în arme ieşi, coborând cu grabă costişa.</p>
                  <p rend="justify">Căţeluşa se zvârcoli. Comisul Simion o cuprinse sub braţul stâng, fără a se mişca din cuibarul lui.</p>
                  <p rend="justify">Apăruse în preajmă, nesimţit, cu paşi de umbră, un om. Se zărea cu totul nedesluşit subt întunecimea nourului. Totuşi Simion Jder îl socoti înalt şi sprinten. Era uşor de înţeles că încălţările lui erau înfăşurate în cârpe de postav. Al doilea om îl urma domol şi încovoiat. Acela se opri la zece paşi în urmă.</p>
                  <p rend="justify">Abia văzuse, de sus, comisul Simion, întâia mişcare a umbrei înalte şi sprintene. În clipa următoare arătarea dispăruse. În aceeaşi clipă omul din urmă se apropiase deplin de uşa deschisă a grajdului. Când se apropie acesta, celălalt îl izbi dinlăuntru în afară c-o sudalmă înăbuşită.</p>
                  <p rend="justify">—  Ce este? Şopti omul de al doilea.</p>
                  <p rend="justify">—  Grajdu-i gol, rânji dinlăuntru celălalt, ridicând braţul, în pumnul căruia lucea stâns jungherul. Înapoi! Înapoi! Tresări el deodată.</p>
                  <p rend="justify">Căţeluşa, scăpată din strânsoare, dăduse glas subţire. Comisul Simion şi Lazăr Pitărel erau la câţiva paşi în preajma lotrilor, răsăriţi din umbră.</p>
                  <p rend="justify">Atamanul Grigorie Gogolea se prăbuşi într-un salt, cu fruntea înainte, ca un taur care vrea să împungă. Jungherul lui, mânuit cu repeziciune înainte şi în ambele laturi, era cu mult mai ager şi mai primejdios decât nişte coarne. Dar comisul Simion era pregătit şi, pe lângă asta, obişnuit cu toate repeziciunile. Sprijinit din cealaltă parte de vatavul Lazăr, nu venea asupra lotrilor decât c-o furcă de fier cu coada lungă şi c-o mreajă, pe care o cumpăni din plumbi în stânga şi o aruncă asupra lui Gogolea, înfăşurându-l şi încâlcindu-l.</p>
                  <p rend="justify">Tovarăşul lui Gogolea dădu îndată în genunchi, ridicând braţele deasupra capului şi răcnind.</p>
                  <p rend="justify">—  Fraţilor şi creştinilor, milostiviţi-vă de un nevolnic!</p>
                  <p rend="justify">Era moş Ilia Chiorul. Cum îi puse Pitărel suliţa în coastă, începu a scânci răguşit, pândind în toate părţile cu ochiul lui cel sănătos.</p>
                  <p rend="justify">Gogolea se frământă de două ori în laţurile mrejei, tăind înaintea lui cruciş şi curmeziş cu jungherul. Simion Jder îl atinse cu furca la pântece şi simţi în colţii de fier cămaşă de zale.</p>
                  <p rend="justify">Strigă scurt, fără mânie, însă cu hotărâre:</p>
                  <p rend="justify">—  Pune-te la pământ, Răţoi, altfel te caut cu furca la gât.</p>
                  <p rend="justify">Atamanul se aşeză la pământ, suflând pripit pe nări, scrâşnind şi suduind printre măsele, în limba lui maloro-sienească.</p>
                  <p rend="justify">—  Leapădă jungherul!</p>
                  <p rend="justify">Atamanul Grigorie lepădă cu dispreţ jungherul. Tocmai atunci luna ieşi din nour, fulgerând o scânteie în pana lată a armei.</p>
                  <p rend="justify">—  Ar trebui mai bine să-l întorc asupra mea şi să mă străpung, zise el răguşit şi cu mânie.</p>
                  <p rend="justify">—  Nu-i nevoie, îl linişti comisul Simion. Măria sa are gâde, care ştie să-ţi ieie şi într-alt chip viaţa, fără vărsare de sânge.</p>
                  <p rend="justify">—  Aha! Rânji cu mare obidă atamanul Grigorie Gogolea, crezi domnia ta, comise, că mă tem de moarte? Mai mult mi-i greaţă de ruşinea întru care mă aflu. Sloboade-mă din mreajă, ca să-mi poţi pune în cătuşe pumnii, şi ca să afli că nu mă tem de gâdea măriei sale Ştefan-Vodă. Moartea mea n-are să fie de ştreang; după cât au arătat nişte babe, când mă ridicam copilandru, pieirea mea are să fie de sabie.</p>
                  <p rend="justify">—  Ba sfârşitul lotrilor, la Moldova, e într-o creangă de copac, unde îi leagănă vântul.</p>
                  <p rend="justify">—  Bine. Avem să vedem îndată, urmă a rânji atamanul. Daţi la o parte această zdreanţă de moşneag chior şi porunciţi-i să nu mai bocească. Îţi mulţămesc, comise, că m-ai slobozit din mreajă. Asta a fost soarta mea, să dau peste hoţ mai mare decât mine, cum spune acest păcătos moşneag Ilia Alapin. De ce nu v-aţi dus cu toţii după larma care s-a stârnit devale?</p>
                  <p rend="justify">—  Te aşteptam pe dumneata, ca să te primesc cum se cuvine.</p>
                  <p rend="justify">—  Atuncea ai ştiut c-am să vin?</p>
                  <p rend="justify">—  Am ştiut.</p>
                  <p rend="justify">—  Ai aflat poate şi de ce umblă moş Ilia la izvorul lui?</p>
                  <p rend="justify">—  Am ştiut de ce umblă.</p>
                  <p rend="justify">—  Ai mai ştiut şi ce negoţ caută tovarăşii mei?</p>
                  <p rend="justify">—  Cum s-au arătat în partea locului, am ştiut, punând să fie urmăriţi şi pipăiţi pas cu pas. Căci am aflat din vreme cine te trimete şi de ce te trimete. Te aştept de mult şi, cum vezi, slujitorii mei aduc pentru tine obezile anume gătite.</p>
                  <p rend="justify">Descurcat din reţea, Grigorie Gogolea întinse cu supunere pumnii, ca să-i fie apucaţi şi strânşi între cele două bucăţi de lemn. La semnul lui Simion Jder slujitorii se traseră la o parte.</p>
                  <p rend="justify">—  Acuma sunt fără de nici o putere, zâmbi lotrul. Puneţi strânsoare la mâni şi moşneagului, ca să n-aveţi grijă nici din partea lui. Pe cei patru care au intrat cu făchii, nu-i mai poate prinde nimeni şi nici de întors nu se mai întorc, aşa că eşti, comise Simioane, stăpân desăvârşit pe mine, după voinţa lui Dumnezeu. Am însă îndrăzneala să-ţi spun iarăşi că sfârşitul meu nu va fi sus. Am să pier cu inima la pământ, cum mi-i scris. Mai îndrăznesc a adăogi, comise Simioane, şi te poftesc să nu zâmbeşti, că ai să mă petreci până la hotar şi ai să mă leşi să mă duc la treaba mea.</p>
                  <p rend="justify">Simion Jder înălţă fruntea cu mirare, privind neclintit pe Răţoi. Hoţul nu părea băut. Grăia limpede; zâmbea cu semeţie.</p>
                  <p rend="justify">—  Nu ridica din umeri, comise Simioane. Nu-s beat şi nici nu-s nebun. Mai ales, cinstite comise Simioane, nu sunt prost. Eu am cunoscut de-acolo unde mă aflam că treaba mea nu-i uşoară, şi că aicea, la Timiş, sunt slujitori vrednici ai măriei sale Ştefan-Vodă – Dumnezeu să-i ţie zilele şi să-i ajute a birui pe spurcaţii ismailiteni după cum s-aude şi la alte neamuri că-i rânduiala măriei sale de Voievod creştin. Am aflat noi acolo la Zaporoja noastră cine-i comisul Manole şi cine-i comisul Simion; după câte ni s-au spus, i-am preţeluit bine şi am zis aşa că puţină minte poate avea numai un boier fugar de la Moldova, care vrea să i se aducă în Ţara Leşască harmăsari năzdrăvani; dar noi, cei ce cunoaştem meşteşugul, ştim ce se poate şi ce nu se poate. Am arătat că nu putem răpi şi duce un harmăsar domnesc; atunci ni s-a dat învoire să-l înjunghiem. Însă nici asta nu-i uşor. Hai să spunem că îndrăznim a încerca pentru un căuş de zloţi. Dar dacă găsim hoţi mai mari, cum spune moş Ilia, atunci ne suim în creangă de copac.</p>
                  <p rend="justify">—  Vai şi of! Se tângui moşneagul chior, închinându-se până la pământ.</p>
                  <p rend="justify">—  Spune! Porunci comisul, întorcându-se spre Răţoi.</p>
                  <p rend="justify">—  Deci, urmă Gogolea, dacă am înţeles că fapta noastră-i cu primejdie, am chibzuit s-o săvârşim odată cu alta. Căci mai este, comise Simioane, o lucrare pe care mi-a dat-o în samă acel boier moldovan fără minte. Se află lângă hotar un sat Ionăşeni, unde coconul lui Ştefan-Vodă s-a înădit a poposi din când în când. Zice acel boier că să-l prindem şi să i-l aducem zălog pe Alexăndrel-Vodă, ca să-şi poată scoate averile şi dobânzile de la Moldova, care i-au fost poprite de Domnia nouă. Ori poate îi trebuie coconul pentru altele. Aşa că acea treabă mie mi s-a părut mai uşoară, însă n-am făcut-o mai degrabă decât pe aceasta. În noaptea asta băieţii mei prind pe coconul lui Ştefan-Vodă la Ionăşeni. Iar acela-i zălogul meu, nu al boierului. Căci dacă nu izbândesc aici, cum s-a întâmplat, mă pot răscumpăra. După cât ştiu eu, cu Alexăndrel-Vodă se află şi fratele mezin al domniei tale, comise Simioane. Aşa că mai am un zălog de bun preţ; şi după toate câte ţi-am spus, te poftesc să nu mai întârzii. Avem mare grabă să ne ducem la acei copii, să le dăm drumul, ca să nu li se întâmple, din iuţeala lor, vreo sminteală.</p>
                  <p rend="justify">Comisul Simion asculta de câteva clipe cu gura căscată, încremenit. Înghiţi de câteva ori amar.</p>
                  <p rend="justify">—  Ai spus că măria sa Alexăndrel-Vodă e prins la Ionăşeni?</p>
                  <p rend="justify">—  N-am spus aşa. Am spus că băieţii mei îl prind în noaptea asta, împreună cu mezinul domniei tale. Facem schimb. Domnia ta mă slobozi pe mine; eu ţi-i dau pe dânşii.</p>
                  <p rend="justify">—  Poate vorbele tale să fie numai o înşelare şi o capcană.</p>
                  <p rend="justify">Atamanul Grigore Gogolea clătină din cap cu supărare.</p>
                  <p rend="justify">—  Dacă nu mă crezi, comise, străpunge-mă.</p>
                  <p rend="justify">—  Dar poate-i aşa cum spui.</p>
                  <p rend="justify">—  E aşa cum spun. Fă bine, comise Simioane, şi-mi dă drumul la mâna dreaptă ca să fac cruce după rânduială noastră, în numele Tatălui, al Fiului şi al Sfântului Duh, şi să mă jur cu blăstăm.</p>
                  <p rend="justify">Simion Jder stătu la îndoială.</p>
                  <p rend="justify">—  Dă-mi drumul, hotărî atamanul Gogolea, fără de nici o sfială.</p>
                  <p rend="justify">Comisul dădu poruncă la slujitori. Lotrul se închină cu smerenie înspre lună.</p>
                  <p rend="justify">—  Mă jur că spun adevărul, grăi el cu patimă; mă jur pe sufletul meu. După ce am să împlinesc de tăiat nouăzeci şi nouă de păgâni, mă duc desculţ la ispăşirea mea în lavra cea mare de la Kiev, silindu-mă să trăiesc ca un monah umilit şi cerşind în fiecare ceas iertarea răutăţilor mele. Aşa că jur în faţa domniei tale pe judeţul cel înfricoşat de la plinirea veacului, când am să stau în faţa cântarului. Acuma mă crezi?</p>
                  <p rend="justify">—  Te cred, răspunse comisul Simion Jder.</p>
                  <p rend="justify">—  Atuncea, comise Simioane, nu mai putem întârzia.</p>
                  <p rend="justify">—  Ba trebuie să întârzii, să-mi gătesc slujitorii, să reped ştire la Domnie.</p>
                  <p rend="justify">—  Slujitorii ia-ţi-i. Pe mine pune-mă iar în obadă, ca să ai în stăpânire viaţa mea în orice clipă; dar nu trimete nici o ştire nicăieri. Dacă n-ajungem la Ionăşeni la vreme, acei copii bezmetici se pot prăpădi. Oricâtă straşnică poruncă am dat eu flăcăilor mei să le cruţe vieţile, nu se ştie ce se poate întâmpla până la urmă. Vestirea lui Vodă e iarăşi fără noimă, ca să nu ne fie poprit umbletul chiar în această noapte. Iar dacă nu mă crezi, după jurământul meu, şi vrei să faci altfel, eu nu mai spun nimic şi mă pun jos. La cântarul cel din veci avem să venim amândoi cu marfa noastră şi Domnul Dumnezeu are s-o preţeluiască.</p>
                  <p rend="justify">Simion Jder stătu puţin în cumpănă. Nu putea nici într-un chip face altfel decât îi poruncea lotrul. Îşi găti slujitori, trimese răspuns comisului Manole să suie numaidecât la deal, porunci cai repezi; dădu samă în puţine cuvinte bătrânului Manole pentru plecarea lui grabnică şi, la miezul nopţii, având pe robi în stăpânire între sine şi vatavul Lazăr, coborî la apa Moldovei, trecând prin vad. Luna era în creştetul bolţii şi cerul se limpezise la amiază, însă drept înainte, în fundul zării cătră care mergeau, erau întunericuri de ploaie şi scăpărau fulgere.</p>
                  <p rend="justify">Astfel într-o întinsoare, fără de popas, au mers până cătră ziuă.</p>
                  <p rend="justify">Lângă un drum mare, într-o coastă de râpă, vorbele atamanului Grigore Răţoi s-au adeverit. Comisul Simion porunci oprire şi trase sabia asupra lotrului.</p>
                  <p rend="justify">Mai fumegau încă snopi, între ponoare, lângă baltă; şi, în cea dintâi lumină a zorilor, flăcăii lui Gogolea se îmbulzeau la năvală cătră fundul râpii, răcnind cu mânie şi înverşunare, trăgându-se înapoi şi iar năzuind înainte, ca în spasmuri. Unii îmbrâncau loviţi de moarte, alţii îşi legau rănile. Mânia lor nu mai avea nici un spor şi numărul li se împuţinase.</p>
                  <p rend="justify">—  Moş Ilia, răcni cu mirare atamanul Grigorie, ni s-au prăpădit şi oamenii de aici.</p>
                  <p rend="justify">La marginea drumului zăcea încârligat ca un vierme, pălit de sabie în cap, Coman, omul postelnicului Jora. Dinspre fumegare şi dinspre râpă, veniră cătră ei oameni, ca şi cum socoteau că au ajutor de prietini; apoi, cunoscând straie moldoveneşti, se plecară pe coamele cailor, întoarseră în loc şi se năpustiră spre Ionăşeni.</p>
                  <p rend="justify">—  Ce este aici? Întrebă cu nelinişte şi cu sprânceana încruntată comisul Simion Jder. Într-aceeaşi clipă îşi încordă braţul armat.</p>
                  <p rend="justify">Atamanul avu vedenia morţii de fier, vestită de babe.</p>
                  <p rend="justify">—  Cinstite comise Simioane, vorbi el pripit, mai îngăduie până ce strig, ca să opresc pe haidamacii mei.</p>
                  <p rend="justify">Cunoscând între fugari pe unul din oamenii lui de credinţă, îi repezi un răcnet lung, care-l opri în loc. Cu al doilea răcnet, Grigorie Gogolea îl aduse cătră sine.</p>
                  <p rend="justify">—  Afanasie! Îi porunci atamanul, pune truba la gură şi chiamă oamenii din râpă. Strigă că a venit atamanul. Să lese jos armele. Viaţa mea e în mai mare primejdie decât a lor.</p>
                  <p rend="justify">Afanasie puse la gură cornul răsucit de bou şi boncălui cu bătăi grăbite de limbă. Făcu semne celor care întorceau capetele, să ferească din râpă. Începu a răcni despre primejdia vieţii atamanului. Lotrii înţeleseră îndată că trebuie să dea îndărăt, însă acuma părea că-i încleştează din urmă şi nu-i lasă nişte dihănii rele ale acelui loc.</p>
                  <p rend="justify">—  Atamane Grigorie, dădea lămurire lotrul cu truba, nici n-am crezut noi vreodată s-avem asemenea năcaz cu nişte fecioraşi nebuni. Este mai cu samă unul la care am stat şi m-am uitat ca la Belzebut. Vrednic şi cu semeţie se ţine coconul, iar noi nu-i putem face nici o stricăciune. Însă tovarăşul său are într-însul jăratic şi piper.</p>
                  <p rend="justify">Simion Jder nu putea crede ochilor săi când văzu ieşind din văgăună cătră soare o înfăţişare fioroasă, cu părul vâlvoi, cu straiele sfâşiate de sabie, cu tâmpla stânga sângerândă. Răcnea c-o gură mare şi c-un strigăt ascuţit şi răguşit, socotind încă, în fierbinţeala lui, că prigoneşte el pe lotri. Când cunoscu pe bădiţa Simion, îi căzură braţele şi se opri în loc, ruşinat. În urma lui ieşeau de după tufişuri slujitori cu caii de căpăstru.</p>
                  <p rend="justify">—  Bună ispravă! Se tânguia moş Ilia Chiorul, clătinându-se cu jale la dreapta şi la stânga. Am prăpădit şi căuşul de zloţi.</p>
                  <p rend="justify">Gogolea socoti că mai degrabă trebuie să rânjească decât să ofteze.</p>
                  <p rend="justify">—  Ai fost cu dreptate, atamane Răţoi, îi zise Simion Jder. Cu dreptate se cuvine să răspund şi eu. Alungă-ţi oamenii cu grabă la hotar. Cum n-oi mai vedea niciunul în preajmă, îţi dau jos cătuşele şi te las să te duci la locul tău.</p>
                  <p rend="justify">—  Cinstite comise, răspunse amărât lotrul, ai dreptate să nu crezi desăvârşit în mine, dar să ştii că greşeşti. Să vedem dacă pot dobândi căuşul de galbini pentru care m-am străduit; dacă nu, poate să-l slujesc pe măria sa Ştefan-Vodă, aducându-i într-un sac pe acel boier pribeag şi lepădându-i-l la picioare.</p>
                  <p rend="justify">După ce se depărtară feciorii, Simion Jder descălecă şi se duse să puie genunchiul în pământ în faţa măriei sale Alexăndrel-Vodă. Veniră şi atamanul cu moş Ilia să se închine coconului. Grigorie Gogolea, zis şi Răţoi, îşi ceru iertăciune pentru graba cu care era nevoit să se depărteze de acea faţă luminată şi de acea milă domnească.</p>
               </div>
               <div type="div3" rend="P11">
                  <head>Capitolul XIII.</head>
                  <subtitle>Despre ieşirea în pradă a tătarilor de dincolo de Volga.</subtitle>
                  <p rend="justify">În ziua sfintei adormiri a Maicei Domnului, 15 a lunii lui august, după poruncile care erau în putere în acea vreme a luminatului Ştefan-Vodă, a ieşit Ţara în mirişti, sub soarele asfinţitului verii, ca să dea închinare şi laudă Domnului Dumnezeu pentru holde.</p>
                  <p rend="justify">Fusese în acel an 1469 o bună cumpănă a ploilor şi pânile albe dăduseră mare spor de boabe. Din pricina secetei de la începutul primăverii, paiul rămăsese scurt la grâu, numai de o palmă domnească; dar spicele erau mari cât degetul mijlociu al unui bărbat plugar. La treier, boabele se desfăcuseră grele şi tari, c-un sunet de sticlă. De asemeni oarzele, ridicate mai nainte de pe câmpuri, se aleseseră bune. Iar mălaiul din Ţara-de-Jos, după faima anilor prielnici, se putea spune că-i fără coajă. La ariile unde se treieraseră grâiele, umblau paserile cerului şi şoricăriile pământului, ca să se îndestuleze din prisosul milei lui Dumnezeu. Holda toată era aşezată în gropi arse din proaspăt.</p>
                  <p rend="justify">Deci, în acea zi de 15 august, preoţii binecuvântară noroadele adunate, ridicând crucea. Paserile cerului şi dihăniile primiră şi ele binecuvântarea, după rânduiala acestui pământ al Moldovei. Din spicele prăpădite în mirişte, fetele împletiră stele, iar flăcăii îşi puseră la cuşme surguci.</p>
                  <p rend="justify">Din bucuria şi soarele acelei zile, Ţara se trezi în dimineaţa următoare sub nour şi sub vânt de veste îngrijorătoare. Până cătră amiază înţelegerea unei primejdii se desluşi.</p>
                  <p rend="justify">Se aprindeau focuri pe dealuri din răsărit, de cătră Nistru. Această veste a străjilor domneşti era aşteptată la Suceava, căci numaidecât din Cetatea lui Vodă porniră alergătorii spre Ţara-de-Jos şi spre Ceremuş. Erau alergătorii primejdiilor, căci îşi duceau caii în goana cea mai mare din poştă în poştă şi cătră fiecare poştă dădeau sunet de corn, ca să fie gata alţi cai odihniţi.</p>
                  <p rend="justify">Îndată noroadele au cunoscut că Mamac, împăratul tătarilor de dincolo de Volga, şi-a scos căpcăunii în pradă asupra lumii. Acesta era feciorul haitei, duşmanul lui Mengli Ghirai, hanul de la Crâm.</p>
                  <p rend="justify">Pe când crâmlenii ieşiseră de mult la lume şi trăiau în case, având grădini de trandafiri deasupra Mării Negre, nohaii din pustie rămăseseră tot la cortul de pâslă şi la căruţa lor de lăieşi; încă mâncau carne crudă şi purtau cojoace mânjite cu sânge, ori platoşe de piele de bour, ca în vremea lui Ghinghis-Han. La gâtul suliţii aninau păr de om încleiat cu sânge cruşit; săgetau din fugă; ştiau să călărească în picioare pe cal; aruncau cu mare dibăcie arcanul; ştiau să zvârlă din suliţă câlţi aprinşi în streşinile caselor; luau în suliţă ca în ţiglă copiii. Umblau ca viforul prăvălind toate în dreapta şi în stânga; adunau sub harapnic pe creştini şi-i mânau ca pe turme în fugă grăbită spre răsărit; străpungeau ţarina pe costişe, căutând gropile de grâu şi de orz, deschizându-le şi prădându-le. Încărcau claie peste grămadă în căruţele lor cu roate înalte tot ce găseau de preţ – straie, arme şi argintării – şi se răsuceau îndărăt într-acelaşi vârtej, neaşteptând nici o întâlnire cu oştile domnilor. Ieşirea lor la lume se făcea năprasnic, pentru dobândă, după care se întorceau în pustie, ca să se aşeze cu foalele în sus sub cort, şi să mistuie în lenevie grânele semănate şi secerate de alţii, punând pe robi să împlinească treburile de dârvală în sălaşele lor şi aşteptând în acelaşi timp preţ de răscumpărare pentru aceşti robi, de la neamurile lor rămase în urmă şi scăpate de primejdie. Se povestea despre mulţi oameni din Lehia ori de la Moldova, care se duseseră să-şi răscumpere un frate ori un copil, ori o soţie; de asemenea se povestea şi de fuga unora dintre cei vrednici, care străbăteau pustia ascunzându-se ziua în stufării şi ierburi, iar noaptea umblau după arătarea lui Dumnezeu, care a însemnat pe cer acel fum de lumină şi de stele ce se chiamă Drumul Robilor.</p>
                  <p rend="justify">Asemenea întâmplări cumplite mai fuseseră altădată, la alţi voievozi. De când era aşezat în domnie măria sa Ştefan, Ţara Moldovei fusese ferită de urgia nohailor.</p>
                  <p rend="justify">Alergătorii măriei sale, repezind porunci la dregători, lepădau şi satelor anume vestire, că, până la Prut, să steie tot omul treaz fără a se mişca din locul său; numai să-şi ascută la capăt suliţa de carpăn şi s-o pârlească în foc; iar de la Prut până la Nistru, vitele, pruncii şi muierile să se ducă la adăpost sub codru. Bărbaţii să nu cuteze a umbla în altă parte decât la tabăra ştiută, care le-a fost poruncită de dregători, ori de căpitanii răzăşilor.</p>
                  <p rend="justify">Cu puţine zile înainte, socotind la calendarul său strânsul holdelor gata, Mamac-Han trecuse cu ceambulurile sale apa Niprului. Pe acest mal îndată le împărţi în două trâmbe. Una o repezi asupra Ţării Leşeşti. A doua păli la Nistru, prăvălindu-se în ţinutul Lăpuşnei.</p>
                  <p rend="justify">Trei zile a fost în Lehia crâncenă zvârcolire. Deşi luminăţia sa Craiul primise de la Mengli Ghirai-Han aceeaşi ştire pe care o primise şi măria sa Ştefan-Vodă, a lăsat să meargă toate în voie şi fără grijă, cu huzurul în care trăia fiecare. Luminăţia sa Craiul cu Regina Doamna şi cu coconii crăieşti în petrecere la castelele Litvaniei, unii în danţuri, alţii la vânători, iar şleahticii primprejurul măriilor lor. Alţii, care nu erau primprejurul înaltei curţi, se desfătau şi mai bine, după plăcerea pe care o avea fiecare şi după gustul său. Atâta bielşug fusese în acel an, încât nimănuia nu-i mai păsa de nimica. Când a căzut la hotar trăsnetul şi a prins a bate viforul, castelanii de margine au stat fiecare la locurile lor, ţinând lângă sine oştile ce aveau. Curierii domneşti au început a umbla de la margine înlăuntru şi din lăuntru cătră margine, dar împotriva acelei grabnice învăluiri tătărăşti greu se putea pune stavilă. O asemenea hoardă umblă ca dâra de pulbere aprinsă. Fulgeră ici-colo-dincolo; trece şi înapoi nu se mai întoarce; coteşte fără noimă şi iese iar la hotar; ocoleşte locurile întărite şi cetăţile, se încovoaie în laturi din calea pâlcurilor de oşti legate. Acel olat al Lehiei, deschis ca în palmă în marginea stepei, a fost în scurt măturat. Zecile de mii de robi şi miile de căruţe au ieşit printre pojaruri, sub paza călăreţilor mongoli, spre răsărit. În târguri, maţele neguţătorilor graşi au fost înşirate ca mărgelele pe garduri. Copiii au fost înfipţi în pari. Muierile au fost trase de cozile capului înspre convoiul de robi. Sfintele biserici au fost prădate de odoare şi părăsite flăcărilor. Cine scăpa de atingerea crâncenei loviri şi de suflarea de foc, se trăgea la o parte dând mulţămire lui Dumnezeu că sta sub soare cu sufletul şi cu ce avea pe el.</p>
                  <p rend="justify">Asta era şi soarta Lăpuşnei. O parte din pâlcurile lui Mamac-Han împungeau văile ţinutului, urmând linia satelor. Alte pâlcuri fugeau pieziş, spre asfinţit-miazănoapte, ca să pălească la ţinutul Botoşanilor, să atingă Suceava. Dar această parte a lumii, în care intrau căpcăunii pustiei, nu era întindere dreaptă, până în fundul zării, ca în Lehia; căci dealurile şi râpile se urmează ca valurile încremenite ale străvechiului ocean sarmatic; aceste dealuri şi aceste râpi sunt stăpânite de păduri; de sub păduri curg ape care se pierd în smârcuri ori se adună în iazuri. Vederea mârzacilor care călăuzesc tabunurile nu-i slobodă în patru vânturi. Localnicii se pot trage la codru cu repeziciune şi uşurinţă, iar oamenii pustiei n-au când să scotocească în asemenea tainiţă şi nici n-au priceperea lucrului. Hoarda prinde cât poate şi unde poate; ucide tot ce-i crud şi nevolnic ca să facă lumii spaimă, şi să li se lepede avuţiile, turmele şi pânile; adună în pripă robii şi-i trimete în urmă spre Nistru, sub pază de suliţi; o parte din robi o ţine ca să ajute la trecerea căruţelor încărcate prin hârtoape, peste pâraie, prin rupturile şi văgăunile drumurilor. Caii cei mărunţi şi lânoşi nu pot dovedi; trebuie să împingă robii la leuci şi la roţile de dinapoi. Ticăloşii pământeni gem şi asudă sub bici, aşteptând o izbăvire despre care ei au întrucâtva ştiinţă.</p>
                  <p rend="justify">De opt săptămâni au ieşit porunci pentru slujba Domniei, la anume vestire ce se va da la timpul său.</p>
                  <p rend="justify">Oamenii porunciţi de dregători, ori răzăşii de rând, ori călăraşii şi pedeştrii boierilor au primit acuma acele porunci, ori le-au văzut.</p>
                  <p rend="justify">Într-adevăr, pe dealurile pleşuve, unele mori de vânt îşi întorc braţele, deşi nu umblă pe sus nici o adiere de vânt. De pe alte dealuri, se înalţă în sus şfară, adică fumegare – dându-se cu asta anumită veste la cel ce se uită aici din altă zare de deal.</p>
                  <p rend="justify">În alte părţi, şfara curge pe culme. Acolo s-a stârnit o adiere de vânt. Dar morile îşi ţin neclintite aripile, până ce una din margine prinde a se mişca; apoi stă şi aceea.</p>
                  <p rend="justify">Măria sa Ştefan-Vodă părăsise în aceeaşi zi a vestirii Cetatea Sucevii, lăsând acolo îndestulătoare pază. Luase cu sine trei mii de lefegii nemţi, adică panţiri, şi alte patru mii de călărime uşoară, cu căpitanii lor. Rânduise în urma sa patruzeci de cară cu puşti şi pulbere, care veneau sub călăuzirea lui Petru Hărman, chelar al măriei sale.</p>
                  <p rend="justify">Măria sa Ştefan-Vodă încălecase pe harmăsarul său alb, semn că va ieşi la război. Copiii de casă îi duceau platoşa şi coiful şi spătarul sabia cu mâner în chip de cruce. Părintele Amfilohie urma la căruţe unde era şi cortul măriei sale. Prea sfinţitul arhimandrit avea cu sine cărţile sfinte şi iconostasul de argint, ca să dea mângâiere şi întărire măriei sale, în asemenea ceasuri de cumpăt.</p>
                  <p rend="justify">Abia la un pătrar de cale înspre Hotin, la un popas, alaiul măriei sale fu ajuns de Alexăndrel-Vodă cu însoţitorii săi. Unii din însoţitorii vechi ai coconului, cunoscuţi de măria sa Ştefan-Vodă, lipseau. Se vedeau lângă cocon tovarăşi noi, care, la acel ceas, ar fi trebuit să fie în altă parte.</p>
                  <p rend="justify">Măria sa Domnul călărise toată dimineaţa cu sprinceana încruntată, măcinat în lăuntru de porniri de mânie. Îi sosise în zori de ziuă vestire despre unele întâmplări prea neplăcute ce se petrecuseră spre Ionăşeni. Cu multă fereală şi dibăcie îi făcuse măriei sale cunoscute cele întâmplate Grigoraşcu Jora, al doilea postelnic. Se părea că măria sa Alexăndrel-Vodă aflase în acest din urmă timp, între drumurile poruncite de înaltul stăpân, un drumuşor al său ascuns, de dragoste. Aşa i-i dat omului la anumită vârstă; de asemenea pacoste nu-i ferit, dintru începutul lumii, nici domn, nici mişel; aşa că fapta coconului domnesc n-ar trebui judecată cu prea mare asprime de cătră părintele său. Deşi măria sa i-a învăţat pe toţi cei care se ridică subt aripa măriei sale să deosebească ce-i plăcere de ce-i datorie, se pare că, în tineretul acesta nou de douăzeci de ani, sângele e mai aprig decât în tineretul de altădată. De aceea slujitorul cel mai apropiat al lui Alexăndrel-Vodă l-a urmat pe stăpânul său, fără a îndrăzni să dezvăluiască taina. S-ar fi cuvenit ca Jder cel mititel să vie la stăpânul său cel mare şi să îngenunche, mărturisind ce este. Jder a greşit şi n-a făcut cum trebuie, fiind legat pesemne de cocon cu jurământ.</p>
                  <p rend="justify">Din această uneltire a putut ieşi pentru Alexăndrel-Vodă primejdie, iar pentru Domnie mare mâhnire. Căci s-au aflat oameni vicleni chiar în târg la Suceava, care au dat ştire la pribegii din Ţara Leşască despre drumurile de dragoste ale coconului domnesc.</p>
                  <p rend="justify">Măria sa să fie liniştit în privinţa acelor venetici. Au fost strânşi de aproape şi au mărturisit. Tocmai dumnealui Grigoraşcu Jora se pregătea, în această dimineaţă, să aducă la cunoştinţa slăvitului stăpân descoperirea, când a şi venit vestea despre acea învălmăşală cu primejdie de pe drumul Ionăşenilor.</p>
                  <p rend="justify">—  S-a ales locul spânzurătorii acelor străini vicleni? Întrebă cu mânie măria sa.</p>
                  <p rend="justify">—  S-a ales, măria ta.</p>
                  <p rend="justify">—  Care-i numele lor?</p>
                  <p rend="justify">Grigoraşcu Jora mărturisi numele viclenilor şi se arătă gata să repeadă un om al său în urmă, la Cetate, ca să îndeplinească porunca măriei sale.</p>
                  <p rend="justify">Măria sa făcu numai un uşor semn de încuviinţare din cap.</p>
                  <p rend="justify">Vinovaţi întrucâtva de destăinuire cătră străini au fost doi oameni domneşti. Şi aceia ar fi putut mărturisi cum s-au petrecut toate, însă, luptându-se în cursul nopţii pentru stăpânul lor, au pierit cu cinste.</p>
                  <p rend="justify">—  Cine sunt aceia? A întrebat cu aceeaşi mânie Ştefan-Vodă.</p>
                  <p rend="justify">Când află că unul era medelnicerul Dumitru Crivăţ, măria sa clătină din cap cu întristare şi în acelaşi timp cu dispreţ.</p>
                  <p rend="justify">—  Toate acestea le-ai aflat în astă dimineaţă?</p>
                  <p rend="justify">—  În astă dimineaţă, măria ta. Mi le-a vestit, cu cea mai mare sârguinţă, dumnealui Simon Păr-Negru, al doilea comis de la Timiş, ca să ajungă numaidecât la cunoştinţa stăpânului nostru. A fost şi la Timiş un val.</p>
                  <p rend="justify">—  Urmă postelnicul Jora a da lămurire Domnului şi istorisi cu puţine vorbe îndrăzneala hoţului Gogolea. Şi după toate câte au fost la Timiş, precum spun, măria ta, Dumnezeu a vrut ca jupân Simion comisul să ajungă la vreme în drumul Ionăşenilor, înlăturând pe cazaci.</p>
                  <p rend="justify">Domnul pufni cu obidă, dând pinteni calului. Alaiul şi călărimile rămaseră îndărăt. Măria sa strânse cu tărie în pumn frâul.</p>
                  <p rend="justify">—  A fost primejdie pentru viaţa lui Alexăndrel-Vodă, fulgeră el pe postelnic. Pentru nechibzuinţa sa, coconul va fi mustrat. Pentru pedeapsa ce se cuvine Jderului celui mititel, ne pare rău, însă nu o putem înlătura.</p>
                  <p rend="justify">—  Măria ta, îşi strecură cu blândeţă vorbele Grigoraşcu Jora; acel fecioraş al comisului Manole a stat neclintit lângă stăpânul său. După ce a pierit medelnicerul, s-a pus el împotriva podgheazului cu mare vrednicie, încât a fost de mirare şi lotrilor. De asemeni şi mai cu samă s-a apărat ca un leu Alexandru-Vodă. Când a ajuns comisul Simion, n-a mai avut nevoie să tragă sabia.</p>
                  <p rend="justify">Voievodul rămase tăcut, cu o mişcare necontenită a fălcilor, rumegând în măsele nelinişte şi mânie.</p>
                  <p rend="justify">Când, în popas, i s-au înfăţişat vinovaţii, el a întors asupra lor o privire aspră şi i-a ţinut aşa un răstimp în nedumerire şi mare strâmtorare sufletească. Alexăndrel-Vodă îndrăzni să înainteze aplecându-se spre mâna părintelui său ca s-o sărute.</p>
                  <p rend="justify">—  Rămâi în faţa mea, ca să te privesc, îi zise măria sa c-un glas stâns şi răguşit de mâhnire. Asta a fost răsplata străduinţilor şi a dragostei mele! Ai pus între domnia ta şi mine ascunziş şi minciună.</p>
                  <p rend="justify">Coconul domnesc se cutremură cu lacrimi:</p>
                  <p rend="justify">—  Măria ta, iartă-mă pentru greşala ce am săvârşit.</p>
                  <p rend="justify">—  Trebuie să te iertăm, Alexandre, căci eşti copilul nostru. Însă întristarea rămâne în noi ca un venin; asemenea greşală putea să-ţi aducă pieirea.</p>
                  <p rend="justify">Călărimile erau tăbărâte pe văi, în jurul unor iazuri. Popasul domnesc se afla într-o dumbravă rară de stejari. Slujitorii curţii descălecaseră cu mult mai la o parte. Dregătorii se trăseseră la o parte, ca să nu audă acea mustrare. Numai prea sfinţitul Amfilohie şedea în stânga Domnului, la datoria lui de duhovnic.</p>
                  <p rend="justify">Măria sa găsi cu privirea-i verde pe Jder cel mititel şi-l străpunse până în rărunchi. Fără să îndrăznească a rosti un cuvânt, Ionuţ îşi coborî fruntea şi îngenunche.</p>
                  <p rend="justify">Domnul păru a nu-l mai băga în samă.</p>
                  <p rend="justify">—  Vrednicule al nostru slujitor, grăi măria sa, trecând cu privirea la comisul al doilea Simion Păr-Negru; pentru fapta lui ascunsă şi prefăcută se cuvine să luăm acestui fecioraş capul. Însă i-l lăsăm pentru vrednicia lui şi dorim să-l poarte ani mulţi; dar cu mâhnire ne vedem silit a-l depărta de curtea noastră. Te poftesc pe domnia ta, comise Simion, să-l ţii o vreme la ispăşire şi la post, aşa cum vom face noi cu fiul nostru.</p>
                  <p rend="justify">Simion Păr-Negru se închină în tăcere. Alexăndrel veni şi se supuse la genunchiul lui Vodă. Tatăl îşi lăsă palma în părul bălan al coconului, ca din întâmplare şi fără voinţă.</p>
                  <p rend="justify">—  Prea sfinţite părinte Amfilohie, zise Ştefan-Vodă cătră arhimandrit, spune încă o dată acestui prunc care sunt legile domnilor şi stăpânitorilor de noroade. Noi domnii şi stăpânitorii de noroade trebuie să urmăm pilda soarelui, dând în fiecare zi căldură şi lumină fără a primi. Rânduiala noastră nu-i fără noimă în faţa lui Dumnezeu. Dacă ai fi fost un mişel, se întoarse măria sa spre cocon, ai fi asudat în robie; dacă ai fi fost un vierme, ai fi urmat soarta ta mâncând trupul unui înţelept; însă eşti cocon domnesc.</p>
                  <p rend="justify">Ionuţ suspină fără să înţeleagă bine; dar îl înduioşa cântarea vorbelor măriei sale şi se bucura, ascuns, că i-a rămas pe umeri capul.</p>
                  <p rend="justify">—  Spune-mi tu, Ionuţ Jder, cine sunt acele fiinţi care au ademenit pe Alexandru-Vodă? Întrebă stăpânitorul cu acelaşi glas trudit.</p>
                  <p rend="justify">Ionuţ nu cuteză să răspundă. Comisul Simion dădu lămurire. Vodă se miră:</p>
                  <p rend="justify">—  Cine e această jupâneasă Tudosia de la Ionăşeni?</p>
                  <p rend="justify">—  Măria ta, păru a se trezi prea sfinţitul Amftlohie, adunându-şi amintirile; după ştiinţa mea, a stătut mai demult la Ionăşeni unul Petrilă. Iar soţul jupânesei Tudosia a fost nepot acestui Petrilă. Acest Ionaş, nepot al lui Petrilă, s-a prăpădit în duşmăniile şi pribegiile cunoscute. Se află unul Constantin Aramă care stă şi acuma lângă Liov: e văr Tudosiei. Constantin Aramă are o soră mai mare pe care o ţine unul Sava Blându, iarăşi pribeag. Pe sora acestui Sava Blându o ţine Mihu, pe care măria ta îl cunoşti.</p>
                  <p rend="justify">Voievodul făcu semn cu palma, ca şi cum ar fi poftit să înlăture de la sine atâtea nume.</p>
                  <p rend="justify">—  Când ne întoarcem, porunci stăpânitorul, să mi se înfăţişeze cneaghina şi jupâniţa ei.</p>
                  <p rend="justify">Acel glas îngheţat cutremură din nou pe mezinul Jderilor.</p>
                  <p rend="justify">—  Să se deie acest răspuns lui Grigoraşcu Jora, adaogă măria sa.</p>
                  <p rend="justify">„Osânda Nastei e şi osânda mea”, se gândea cu totul prăpădit Ionuţ.</p>
                  <p rend="justify">Domnul făcu iar semn; coconul şi ceilalţi se traseră câţiva paşi, lăsându-l pe măria sa singur. În ochii lui Vodă erau alţi nouri de întristare şi de gânduri. Înainte de a chema pe dregătorii săi la sfatul de război şi a asculta ştirile alergătorilor care-l ajungeau necontenit pe cale, măria sa dorea, în sufletu-i întunecat şi trupu-i ostenit, lumină şi mângâiere de la Dumnezeu. Părintele Amfilohie aprinse singur făclie lângă argintul iconostasului şi şopti Domnului său vorbe dulci în limba elină, care se tălmăcesc nu mai puţin dulce în graiul părinţilor noştri:</p>
                  <p rend="justify">Au bătut asupra mea valuri şi nu m-am clătinat;</p>
                  <p rend="justify">Au detunat trăsnete şi am rămas ca de stâncă;</p>
                  <p rend="justify">Deoarece în mine stă puterea credinţii.</p>
                  <p rend="justify">Întru Hristos, Dumnezeul meu!</p>
                  <p rend="justify">Voievodul îşi făcu semnul crucii şi rămase cu capul descoperit, îngenunchiat cu faţa la răsărit şi ascultând slujba monahului. Dintr-acea zare a răsăritului venea puhoi de flacără şi sânge asupra pământului său şi a noroadelor sale. Se plecă adânc cu fruntea în pământ, cerând putere pentru izbândă; căci în această ţară stă dreapta credinţă; şi aceste noroade sărmane lucrează fără şiretlic, semănând şi păstorind; se bucură de rodurile muncii lor neasuprind alte seminţii.</p>
                  <p rend="justify">Curtenii, în marginea dumbrăvii de stejar, îngenunchiaseră şi ei. În vale, la iazuri, călărimea descălecată se supuse de asemeni, în tăcerea împrejurimilor, pădurii şi câmpiei, sub soarele după-amiezii.</p>
                  <p rend="justify">Domnul pofti de la sfinţitul Amfilohie să asculte psalmul al nouălea:</p>
                  <p rend="justify">Domnul este împărat în vecii vecilor!</p>
                  <p rend="justify">Să piară păgânii din pământul lui!</p>
                  <p rend="justify">Ascultă, Doamne, dorinţa smeriţilor şi întăreşte inima lor, Pleacă urechea ta şi fă dreptate orfanului şi năcăjitului, Ca omul cel de lut să nu mai împrăştie groază pe pământ!</p>
                  <p rend="justify">Vodă murmură şi el stihurile, cântându-le încet. Adâncirea aceasta în sine, cu totul în afară de clipa vieţii, era încununată de soarele asfinţitului. Din acel roş de aur, fărâmat în jăratic de ţesăturile dumbrăvii, ieşi asupra câmpiei un şoim sprinten care rămase plutind în văzduh cu aripile neclintite, ca o cruce neagră. Măria sa încă nu se deşteptase din întristarea-i amară, ca să-l vadă, însă oştenii înţelegeau că a pogorât din cer harul biruinţii.</p>
                  <p rend="justify">Călăreţi de pretutindeni, aducători de veşti, aşteptau în şirag lângă Domn, ţinându-şi caii de căpestre. Erau aburiţi de sudoare şi ninşi de pulbere. Ridicându-se, Domnul îi chemă deodată la sine şi porunci dregătorilor săi să se apropie şi să-l împresoare. Veştile viforului erau dintre cele mai înfricoşate. Nomazii năzuiau la Prut; acolo îi aştepta oastea legată a lui Bodea spătar. Până acolo calea lor şerpuită era ca a unui pojar care merge dâră cu limbi de balauri înainte şi cu coadă de zgură în urmă. În Lăpuşna ocoleau cotrobăind satele şi curţile boiereşti. De la Fălciu şi Ismail se ridicau în coasta hoardei cetele de mai nainte poruncite şi rânduite de Domnie, cu căpitanii de călărime domnească. Din olatul Cetăţii Albe trebuia să urce cu cea mai mare grabă călărimile gătite şi căruţele cu puşti, sub porunca lui jupân Mârza părcălab, ca să iasă între ceambuluri şi apa Nistrului.</p>
                  <p rend="justify">Acesta era semnul morilor de vânt de pe culmile din preajma Nistrului, care-şi opreau aripile când şi când şi iar porneau. S-au văzut semnele până în ţinutul Sorocei. Domnul avea o lucire de uşor zâmbet primind asemenea adeverire. Rândui cu dregătorii de faţă înaintarea puterilor sale cătră miazăzi tot în laturea Nistrului, până ce s-or întâlni cu cetele ieşite de sub codru la loc poruncit, al unui boier tânăr al său cu numele Radu Gangur. Dacă a doua zi şi a treia zi călărimile Domnului şi ale Ţării, umbrind fără contenire, pot să aşeze asemenea voloc mişcător între prădalnici şi vadurile hotarului, atuncea Dumnezeu va binecuvânta strădania tuturor.</p>
                  <p rend="justify">Încă nu se făcuse întuneric deplin, când călăraşii îşi porniră şiragurile, având poruncă să umble toată noaptea pe răcoare. Îndată purcese şi Domnia cu panţirii şi puştile.</p>
                  <p rend="justify">Comisul Simion urmă pe măria sa, cu slujitorii ce avea, ţinând lângă sine pe mezin. Ca să-l ferească de privirea supărată a măriei sale, umbla despărţit de curteni. Abia a doua zi la prânzişor, în nişte văi care se chiamă Călmăţui, în popas, măria sa îi trimete poruncă „să iasă la vedere, cu toate ale sale bune şi rele”.</p>
                  <p rend="justify">Ionuţ se apropie ferit, în umbra fratelui sau. Nu ridică fruntea spre înaltul stăpân, nu răspunse zâmbetului de prietinie al coconului. Era supt la obraz de mâhnire şi cu ochii cerniţi. Scrijelitura de sabie de la tâmpla stângă îi crestase şi pata de jder: când arunca ochii săi spăriaţi pieziş din acea parte, înfăţişarea lui, cu brăzdătura sângerată, nu părea de om pământean. Nu-şi pusese legătură la ea de ruşine, ca să nu se aşeze în rând cu babele; nici n-o spăla, deoarece asta era rânduiala doftoricească a lui bădiţa Simion. Gheorghe Botezatu avea poruncit să-l ungă, sara şi dimineaţa, cu oloi de pojarniţă.</p>
                  <p rend="justify">—  Ce să fac, bădiţă Simion? Oftă el.</p>
                  <p rend="justify">—  Întâi să taci, îl sfătui comisul, şi să te găteşti a lucra cu vrednicie lângă mine, aşa cum te-am învăţat la Timiş.</p>
                  <p rend="justify">—  Bine, bădiţă Simion.</p>
                  <p rend="justify">Însă Jder cel mititel nu întreba ce are de făcut în lucrarea de arme care se pregătea, ci se chinuia să înţeleagă ce are să urmeze după aceea. Nu-şi închipuia că n-are să mai fie în viaţă, căci douăzeci de ani nu e vârstă ci nemurire; se temea că poate să-i lipsească Nasta, suflată la o parte de mânia domnească. Poate va avea parte să săvârşească aşa fapte, încât măria sa stăpânul să-l bată pe umăr şi să-l întrebe: Spune-mi, Jder, dacă pofteşti ceva! Se ştie că măria sa arar pune aşa întrebări şi-n cele ce hotărăşte rămâne neînduplecat. Nu este nici o scăpare pentru jupâniţa Nasta şi pentru maica ei cneaghina Tudosia, decât să le răpească tătarii, ca să scape cu viaţă; iar după aceea el, Ionuţ, să săvârşească acele fapte minunate din poveste, ca să le găsească şi să le scape din ghiarele zmeilor şi căpcăunilor.</p>
                  <p rend="justify">I-ar fi fost lui Jder cu mult mai uşor să-şi închipuie că două femei cu neamuri în Ţara Leşească, văzând că stau în primejdie, ori din partea lui Vodă, ori din partea hoardei, nu au nimic alt mai grabnic de făcut decât să se puie la adăpost dincolo de hotar, în Republică; însă cugetând aşa, Jder ar fi trebuit să primească, în judecata lui, o despărţire desăvârşită de Nasta. Căci de la neamuri şi din Lehia e mai greu s-o scoţi decât de la tătari.</p>
                  <p rend="justify">În noaptea de 19 august, amândoi fraţii hodineau în iarbă alături, stând cu feţele în sus spre stele şi ascultând ronţăitul cailor în iarba acelei vâlcele, unde făcuseră popas. Călărimile lui Vodă erau împărţite la alte capete de văi. Alaiul de curteni cu măriile lor trecuse în dumbrava de la Măr Putred, la marginea acelui loc care se chiamă Pustia Sorocii. Unii boieri şi dregători se împărţiseră în lărgimile acele nelocuite încă de om, ca să aibă caii îndestulare de hrană. Câte stele clipeau sus fără contenire, atâtea tomniţe susurau pe întinderi nesfârşite, în iarba nouă, ţesută prin iarba veche. Aici nu pătrundea nimeni cu coasa. Cel mai apropiat om stă la douăzeci şi cinci de ceasuri depărtare cu piciorul. Pe acele întinderi trec oile sălbătăcite cu treisprezece coaste; uneori, în iernile grele, ajung până aicea zimbrii. Hălăduiesc aici mai cu samă, nişte vânători harnici care se chiamă lupi.</p>
                  <p rend="justify">Pământul cânta în noaptea aceea spre stele până într-o adâncă depărtare c-un zvon aproape nesimţit. Prin acel zvon, comisul al doilea Simion Jder auzi a treia ori a patra oară suspinul amărât al mezinului său.</p>
                  <p rend="justify">—  Ionuţ, dormi? Întrebă el.</p>
                  <p rend="justify">—  Nu dorm, bădiţă Simioane.</p>
                  <p rend="justify">—  Mi se pare mie, Ionuţ, că tu eşti intrat la grea slujbă.</p>
                  <p rend="justify">—  Ba văd, bădiţă Simioane, că măria sa mă leapădă de la sine.</p>
                  <p rend="justify">—  Eu vorbesc de altă slujbă, băiete. E cu ochi negri, ori cu ochi căprii?</p>
                  <p rend="justify">Jder cel mititel îşi muşcă buzele cu inima înjunghiată.</p>
                  <p rend="justify">—  Răspunde-mi dacă am gâcit.</p>
                  <p rend="justify">Mezinul tăcu.</p>
                  <p rend="justify">—  Trebuie să oftez şi eu, mormăi Simion; slujba şi suferinţa asta e ca vărsatul negru, de care nu scapă nimeni. Dacă ieşim mâni cu bine din vălmăşag, te duc să te mărturiseşti părintelui Nicodim, ori muţei.</p>
                  <p rend="justify">—  Pot să mă mărturisesc şi domniei tale, scânci mezinul şi, întorcându-se în culcuş, îşi rezemă fruntea de inima fratelui său.</p>
                  <p rend="justify">Cu ochii închişi, comisul al doilea ascultă istorisirea lui Ionuţ. Când fecioraşul isprăvi, el deschise pleoapele şi văzu că stelele lăcrămează.</p>
                  <p rend="justify">—  Nu sunt întristat pentru suferinţele tale, îi zise cuprinzându-l de după grumaz, ca să-l ţie alături, nici nu mă supăr de prostiile ce ai săvârşit; mi-i jele că încă nu eşti bărbat şi mă tem să nu te prăpădim!</p>
                  <p rend="justify">Mezinul simţi că prin acel din urmă cuvânt se tânguia şi comisoaia Ilisafta; nu se putea însă opri să nu rămâie păcătos şi nătâng, supunându-se patimei lui, ca puterii unei stihii.</p>
                  <p rend="justify">A  doua zi s-a început cătră dumbrăvile de la Lipinţi vânătoarea crâncenă a tabunurilor lui Mamac-Han.</p>
                  <p rend="justify">Aveau şiraguri lungi de podvezi şi bulucuri de robi care-i întârziau în mers. Din urmă, de la toate capetele de codru, îi hărţuiau şi-i muşcau ca nişte câni răi grămezi de ţărani. Îndată după asta găsiră închise drumurile pe care intraseră în ţară. Nu erau închise de nişte mişei cu părul vâlvoi şi cu glasuri spăimântate, călări pe mârţoage, ci de oaste cu bună tocmeală. Înţelepciunea mârzacilor era să călăuzească taberele de cară la vaduri, nu să bată război. Deci după ce pipăiau călărimile din Ţara-de Jos, fereau calea lor mai spre miazănoapte, spre locuri în care chibzuiau să găsească lărgime. Nu târzie vreme se ivi nevoia ca să rupă împotrivirile. După deslănţuirea unor asemenea harţuri, începu a fi pentru prădalnici pagubă în podvezi şi robi. Dintr-odată în calea lor, în acea zi de 20 august, rămasă de pomenire, au stătut călărimile în leafă ale măriei sale Ştefan-Vodă. Toată lucrarea de împungere şi de încercuire ţintuise a împinge pe mârzaci pe unii în alţii, din vale în vale, bulucindu-i la o singură ieşire.</p>
                  <p rend="justify">Aia a fost zdrobirea lor. Bătuţi de pe coline în preajma dumbrăvilor, unele din pâlcurile de nohai se îmbulzeau spre o scăpare ce părea deschisă, între două dealuri oable, care se îngustau şi se deschideau iar, la câmpia Nistrului. Cum intrau în acel pridvor strâmt, îi detunau puştile lui Petrea Hărman chelarul, încât, după un ceas, trecătoarea se iezi de leşuri. Atuncea, risipindu-se nohaii cu spaimă şi fără călăuză în toate părţile, au intrat oştenii domneşti în ei cu săbiile, măcelărindu-i până ce le-au căzut braţele de trudă.</p>
                  <p rend="justify">La al optulea ceas al zilei, comisul al doilea Simion, având cu el slujitorii şi pe mezin, a însemnat într-un fund de rovină o îmbulzeală ciudată, în care nu era atât pregătire de război a nohailor cât fereală şi pază. În asemenea ghem, prisăcarul ştie că găseşte totdeauna matca. Astfel comisul înţelese că acolo trebuie să se afle o mare căpetenie a lui Mamac-Han.</p>
                  <p rend="justify">Avântându-şi slujitorii într-acolo, comisul Simion Jder porunci mezinului său să-şi gătească juvăţul. Îşi trecu şi el cu cotul mânii stângi colacul de funie. Cum coborî pâlcul său spre rovină, ghemul de călăreţi asiatici zvâcni înainte, lăsând luptători în urmă. Cu aceştia se păliră în săbii şi în suliţi unii din slujitorii lui Ştefan-Vodă. Comisul îşi duse cu repeziciune calul în preajma celorlalţi prădalnici şi cunoscu numaidecât pe acel care părea căpitenie. Era un tinerel cu strai albastru. Nu purta platoşă de piele ca nohaii de rând. În cap avea coif de argint cu pană albă de struţ, încovoiată până la ceafă. Îşi ţinea sabia goală în pumnul drept. În apropierea lui nu erau slujitori de rând ci mârzaci, unii bărbaţi cărunţi. Slujitorii de rând, puţini la număr, erau mai în laturi şi aceia repezeau asupra urmăritorilor săgeţi din fuga cailor.</p>
                  <p rend="justify">Încordându-şi arcul, Ionuţ Păr-Negru întrebuinţa asupra acestora meşteşugul său de vânător; pe cei câţiva loviţi îi lepădară caii în râpă; ceilalţi se răsleţiră. Atuncea, apropiindu-se din laturi, amândoi fraţii zvârliră juvăţurile. Calul tânărului cu coif de argint fu smuncit îndărăt şi căzu. Astfel ghemul de mârzaci, cu Emin Sidi Mamac, feciorul Hanului, a fost supus şi întors spre culme, de unde măria sa Ştefan-Vodă avea priveliştea bătăliei.</p>
                  <p rend="justify">Domnul lăudă pe comisul său cu plăcere, iar spre Jder cel mititel surâse în treacăt, fără să-l laude şi aproape fără să-l vadă. Pentru asta acea după-amiază de mare biruinţă şi măcel, de eliberare a robilor şi de poprire a zece sute de cară de pradă, n-a avut pentru Ionuţ Jder decât clipe şi picuri de otravă.</p>
               </div>
               <div type="div3" rend="P11">
                  <head>Capitolul XIV.</head>
                  <subtitle>Cele din urmă veşti despre răutăţile prădalnicilor.</subtitle>
                  <p rend="justify">Stefan-Vodă a făcut la Lipinţi groaznic judeţ, încât faima s-a împrăştiat ca un oleu alinător peste rănile din Ţara-Leşască. Pan Roman Graniţki, bătrân şi învăţat pisar al castelanului de Braslavia, a scris carte către un frate al său capelan de la Lublin, cum că nici un nomad prins în acea împresurare n-a eşit de sub sabia oştenilor moldoveni; de asemenea a arătat mânia lui Mamac-Han, când a primit în tabăra sa de la Movilău, de ceea parte a Nistrului, veste despre robia lui Emin Sidi Mamac, fiul său prea iubit, şi despre robia lui Sion Sidi Ahmed, fratele său. Îndată împăratul hoardelor de peste Volga a sărit în sus, bătând de trei ori cu piciorul în pământ, şi şi-a zgâriat tâmpla dreaptă cu unghiile de la mâna stângă şi şi-a smuls cu degetele celeilalte mâni barba; şi a răcnit să vie în faţa negrei sale străluciri o sută de războinici. Şi a răcnit la acei războinici: că-i trimete solie la tabăra unui nechibzuit ghiaur, care a cutezat să oprească în prinsoare prinţ din sângele sfânt al lui Ghinghis-Han şi Batie-Han. Şi acel nechibzuit ghiaur să nu întârzie nici o clipă, când va auzi porunca celor o sută de soli, să nu întârzie nici o clipă de a slobozi cu daruri pe Eminec; iar de nu va face aşa, apoi cât ţine acea Ţară a Moldovei, nu va rămâne sat şi târg nedat pojarului şi nu se va afla palmac de pământ necotropit şi nesfărâmat de copitele cailor; şi nu va rămânea om trăitor de la Mare până la munte; şi numai Voievodul şi sfetnicii săi vor avea cruţată suflarea vieţii, ca să le fie ochii fripţi cu suliţă înroşită în foc, şi să macine cu braţele lor mălai sub harapnice, în saraiurile lui Mamac-Han; şi muierile curţii domneşti se vor bucura de dezmierdările slujitorilor grajdurilor strălucirii sale Mamac-Han şi pe urmă vor fi lepădate în Marea Caspiei ca să fie hrană crabilor. Aceste vorbe să fie scuipate acelui ghiaur, a strigat prin spuma de mânie a buzelor sale Mamac-Han, şi prinţul să fie adus cu alai îndărăt.</p>
                  <p rend="justify">Voievodul a dat celor fără de lege – mai arăta în cartea sa pan Roman Graniţki – un răspuns dintre cele mai potrivite. Ieşirea nohailor în pradă nu era o faptă de război. Nimene nu le căşunase pagubă în pustia lor. Pojarurile, şi morţile, şi robiile, cine putea să le judece cu omenească judecată? Şi la ce divane să fie înfăţişare? Dacă Dumnezeu rânduieşte pedepse nelegiuiţilor şi pe lumea asta, apoi la anume faptă nu poate fi răspuns decât atare plată. Dacă Dumnezeu a dat izbândă oşteanului lui Hristos de la Moldova, atuncea a pus şi în braţul său judeţ. Şi nu poate fi pentru hoarde altă măsură decât aceea care se potriveşte cu firea lor. Acest judeţ de asemeni cată să fie astfel întocmit, încât să contenească răcnetele suferinţilor şi toate noroadele din Lehia şi din olatul Moldovei să simtă dulceaţa răzbunării.</p>
                  <p rend="justify">A  da înapoi pe Emin Sidi Mamac, adăogea cinstitul diac de la Braslav, ar fi fost şi cu desăvârşire imoral. A te supune mâniei unui prinţ sălbatic, înseamnă a-l îndemna să vie încă o dată în pradă asupra lumii, în cel mai scurt timp. Judeţul măriei sale Ştefan-Vodă are deci şi o lature politică, deoarece, pentru un răstimp, asigură lumii pacea dinspre partea pustiei. Cuminte şi binecuvântat de noi clericii a fost, prin urmare, răspunsul dat, punându-se în ţapă nouăzeci şi nouă de soli, şi desfăcând în două pe Emin Sidi-Mamae; şi trimeţându-se al o sutălea sol, însemnat la urechi şi la nas, ca să deie samă stăpânului său Hanul de toate cele întâmplate.</p>
                  <p rend="justify">Aşa a fost cutremurul lui Mamac, încât într-o singură noapte şi-a învârtejit tabunurile spre Nipru. Ceea ce dovedeşte că Voievodul a cugetat şi a săvârşit bine, pentru care lucru noi am dat binecuvântare; pe când luminăţia sa Craiul nostru Cazimir leneveşte în chilotă şi porunceşte să i se aducă în aşternut mâncarea, pe care-i place s-o stropească cu vin de Rin; iar după ce mănâncă şi bea, se întoarce pe cealaltă coastă, oftând cu mulţămire că are pace, îşi trage aşternutul peste cap şi doarme până la ceasul al şaselea.</p>
                  <p rend="justify">Pe când comisul Simion şi mezinul său urmau alaiul lui Vodă prin locurile bântuite de hoarde. Gheorghe Botezatu Tătarul suia în sus spre hotarul Tării Leşeşti, ca să afle veşti din părţile Ionăşenilor. Asta se făcuse din porunca lui Simion Jder, din dragostea de a aduce o zare de lumină în ochii mezinului. Fecioraşul urma pretutindeni pe fratele său, fără poftă de mâncare şi fără vlagă, ca un mânzoc bolnav. Simion îi pusese mâna pe frunte şi o găsise fierbinte, îl întorsese cu ochii spre el şi-i văzuse luminile înegurate; deci îl bătuse pe spate, socotindu-l în mare suferinţă, şi chibzuise să-i ia sânge cu stricneaua, după rânduială nălbarilor de la Timiş. Apoi, cugetând altfel, îl mânase la Ionăşeni pe tătar.</p>
                  <p rend="justify">La 3 a lunii septemvrie, s-a făcut sfinţirea ctitoriei nouă a Putnei, închinată de cătră măria sa Ştefan-Vodă sfintei Fecioare. La acea minunată laudă, cătră care a stat îngenunchiată curtea întreagă a Moldovei şi cătră care s-au plecat în preajmă oştile şi noroadele, şi-au înălţat viersul spre Domnul Dumnezeu şaizeci şi patru de preoţi, episcopi şi monahi. Prea sfinţitul Iosif de la Neamţu a rămas stăpân la ctitoria Putnei. Sfinţitul Silvan s-a închinat măriei sale şi a încălecat purcegând să ieie în samă stăreţia de la Neamţu. Între tovarăşii prea sfinţitului Iosif, veniţi cu el la luminarea Putnei, se afla şi părintele ieromonah Nicodim. Deci cuvioşia sa Nicodim a încălecat şi el, ca să întovărăşească la Neamţu pe stareţul său cel nou. La alaiul stăreţiei nouă s-au adăogit şi comisul Simion cu mezinul.</p>
                  <p rend="justify">La 5 a lunii septemvrie cuvioşia sa Nicodim şi fraţii săi treceau prin Suceava; iar la 7 septemvrie suiau muntele de la Râşca şi coborau în cealaltă parte, la Neamţu, prin aceleaşi poieni pe unde umblase, în primăvară, şi alaiul domnesc. Ionuţ Păr-Negru văzu cu întristare locuri altădată înflorite şi zvonul clopotelor i se părea o cântare de prohod.</p>
                  <p rend="justify">Soborul ieşi cu făclii la apa Nemţişorului, întru întâmpinarea stareţului Silvan. Părintele Nicodim călăuzi pe oaspeţii săi sub pădurea de brad dinspre Pocrov, la chilia sa. Fratele Gherasim îi văzuse de departe şi le deschise poarta.</p>
                  <p rend="justify">—  Binecuvântează, părinte, strigă el, rânjind cu bucurie.</p>
                  <p rend="justify">—  Binecuvântat să fii, frate Gherasime, îi răspunse ieromonahul. Dacă te grăbeşti să ne aduci două căldări de apă de la fântână şi ne scoţi scaune în pridvor, la umbră, îţi prorocesc fericirea cea din veac.</p>
                  <p rend="justify">Fratele Gherasim, om cărunt şi uscat, dădu fuga cu mare hărnicie cătră răsplata sa, cugetând că mulţi vlădici, după cât arătau, în icoanele lor, zugravii monahi de la Aton, şi mulţi boieri ai lumii vor sta în gura balaurului, ca să coboare scara iadului la focul nestins; pe când el, după binecuvântarea stareţului său, se va sui la scaunul Împărăţiei veşnice.</p>
                  <p rend="justify">Pregăti albia de lemn sub nucul cel mare, aduse într-o strachină făină aspră de mălai şi sopon şi lăsă pe călători să-şi curăţe pulberile şi să-şi limpezească feţele. Mezinul întârzia la cai.</p>
                  <p rend="justify">—  Pofteşte şi domnia ta, jupâne Ionuţ, îl îndemnă fratele Gherasim.</p>
                  <p rend="justify">Ionuţ se împotrivi:</p>
                  <p rend="justify">—  Eu n-am nevoie de nimic.</p>
                  <p rend="justify">—  Ba să vii domnia ta numaidecât; aşa porunceşte părintele Nicodim; trebuie să te spăl şi să te grijesc, ca să stai la cetania sfinţiei sale.</p>
                  <p rend="justify">Mezinul oftă cu amărăciune.</p>
                  <p rend="justify">—  Văd că tare eşti domnia ta slăbit şi întristat, se miră fratele Gherasim. Ai avut pălitură de sabie ori de săgeată?</p>
                  <p rend="justify">—  Sunt săgetat.</p>
                  <p rend="justify">—  Se vede. Fie asta, fie alta, să-ţi cetească părintele Nicodim şi-ţi depărtează răutatea. Aşa am fost eu bolnav de lungoare şi, cu cetitul cuvioşiei sale, m-am tămăduit. Am fost altă dată întru mare întristare pentru o pagubă de şaizeci de groşi. Mi-a cetit şi am dobândit mângâiere, ceea ce-i mai de preţ. Acei bani prăpădiţi am să-i aflu pe ceea lume.</p>
                  <p rend="justify">—  Eu am prăpădit altele, frate Gherasime.</p>
                  <p rend="justify">—  Orice-ai fi prăpădit, ai să afli.</p>
                  <p rend="justify">—  Când?</p>
                  <p rend="justify">—  La învierea a doua, jupâne Ionuţ, când nu se mai poate tăinui nimica. Atuncea au să se arate şi hoţii, cu averea mea. Au să vie să mi-o puie la picioare. Are să mi se adaoge şi dobândă.</p>
                  <p rend="justify">—  Bine; să aştept până la acea înviere, se supuse fecioraşul, urmând cu fruntea plecată pe fratele Gherasim la căldarea cu apă.</p>
                  <p rend="justify">Fraţii săi îl aşteptau în pridvor. Apa luase de pe obrazul lui o mască de pulbere; faţa îi apăru mai tristă în soarele pieziş şi ochii mai adânciţi de cearcăne.</p>
                  <p rend="justify">Ieromonahul îi puse mâna pe creştet.</p>
                  <p rend="justify">—  Ionuţ, fratele meu, îi zise el c-un glas blând. Întristat am fost când am văzut, la Putna, aceşti ochi. Mai întristaţi au să fie bătrânii, când ai să ajungi la Timiş. Boala ta-i iute, după cât am înţeles de la comisul Simion, dar trece. Trebuie să te mărturiseşti; şi să cerşesc de la Dumnezeu pentru tine răbdare şi bărbăţie.</p>
                  <p rend="justify">—  Da, bădiţă Nicoară şi părinte Nicodim.</p>
                  <p rend="justify">Dintr-odată mezinul începu să plângă cu amar, grămădindu-se lângă Simion. Acesta îl bătu pe umeri, îl supuse în genunchi sub patrafirul ieromonahului şi se depărta, coborând treptele în ogradă.</p>
                  <p rend="justify">Părintele Nicodim ispiti cu luare-aminte şi cu răbdare pe mezinul său şi-l mustră pentru faptele-i rele. Apoi îi ceti cuvinte de iertare din cartea cu scoarţe de piele. Fecioraşul se simţi mai uşurat şi zâmbi trist fratelui său.</p>
                  <p rend="justify">Atuncea se întoarse şi comisul Simion.</p>
                  <p rend="justify">—  După o zi de ajunare, se cuvine flămânzilor hrană, zise el cu părere de veselie şi cercetând în treacăt pe mezin. Fratele Gherasim ne aduce o fiertură de peşte şi hribi copţi. Asta-i mâncarea pe care şi-o pregătise pentru sine: eu l-am încredinţat că-i pentru noi. Se ştie că nu este alt peşte mai gustos decât boişteanul de Nemţişor.</p>
                  <p rend="justify">Călugărul şi comisul se veseliră. Ionuţ îşi strâmbă obrazul, făcând o silinţă să pară şi el bucuros. Nicodim clăti din cap, privind lung la Simion.</p>
                  <p rend="justify">—  Dumnezeu să dea linişte răzvrătiţilor… şopti ieromonahul.</p>
                  <p rend="justify">Ionuţ privi pieziş pe tovarăşii săi.</p>
                  <p rend="justify">Se aşezară în jurul mesei. Fratele Gherasim aduse cina. Ieromonahul o binecuvântă.</p>
                  <p rend="justify">Pe când stăteau în tăcere, cu bucatele încă neisprăvite, în lumina asfinţitului de început de toamnă, sunară copite de cal în bolovanii potecii şi un călăreţ se opri la poartă. Mezinul sări ars din locul său, repezind la o parte mâncarea.</p>
                  <p rend="justify">—  Stai liniştit la locul tău, nebunule, îl mustră cu asprime ieromonahul. Nu-i nevoie să te grăbeşti cătră veşti rele.</p>
                  <p rend="justify">Ionuţ şovăi şi se întoarse căzând la locul său, cu braţul pe masă şi rezemându-şi fruntea de cot. După înfăţişare, tătarul nu se arăta vestitor plăcut. Îşi părăsi calul la şopron şi veni furişat şi neguros spre stăpâni. Îşi lepădă cuşma şi se zgrepţenă cu asprime la tâmplă şi la ceafă.</p>
                  <p rend="justify">Comisul îl îndemnă:</p>
                  <p rend="justify">—  Apropie-te, Botezatule, şi grăieşte.</p>
                  <p rend="justify">—  Jupâne comise al doilea, răspunse slujitorul, după porunca ce mi-a fost dată, am fost la Ionăşeni şi n-am găsit pe jupâneasa Tudosia. Cum s-a întâmplat învălmăşeala ştiută, nici n-a mai aşteptat ziua. A poruncit să se puie caii cei mari la căruţă, a luat pe fată şi s-a dus la neamuri în Ţara Leşască.</p>
                  <p rend="justify">—  La care neamuri?</p>
                  <p rend="justify">—  Asta am vrut să ştiu şi eu numaidecât. Am întrebat pe slujitori: la care neamuri şi unde? Ei mi-au dat răspuns că, după a lor socotinţă, jupâneasa Tudosia s-a dus la o soră a sa nu departe de Liov. După câte s-au întâmplat – mă sfătuiesc eu cu oamenii de acolo – e greu de înţeles când are să se întoarcă. A luat blănurile şi straiele. Au spus ţigăncile cum că a luat şi un pieptene de fildeş. Apoi dacă a luat şi pieptenele de fildeş, gata. Semn că-şi păzeşte capul. Cum stam noi de vorbă, treceau oameni fugari din Ţara Leşască. Erau spăriaţi de urgie şi căutau o scăpare la noi. În stăpânirea Craiului nu mai era nici o rânduială. Dregătorii se trăseseră înlăuntru; slujitorii fugiseră să se închidă în Cetate la Cameniţă. Văzând eu că toate umblă vraişte, după îndrăzneala unora şi altora, mă gândesc să trec în Ţara Leşască. Dacă trebuie, mă duc până la Liov. Acolo se află jupân Dămian, fecior al stăpânului nostru; are cine mă ocroti şi mă pune pe drum bun. Umblu eu căutând, întrebând. Văd jaf şi pojar pretutindeni. Morţi prin toate râpele şi pe sub toate gardurile. Curţile boierilor sparte; unii şleahtici căzuţi sub harapnic; unele cneaghine sub coviltirul căruţelor tătăreşti. Nu mai departe decât patru zile de cale, la Hanul Craiului, lângă un sat cu numele Somotroc, am aflat ce s-a întâmplat cneaghinei Tudosia. Am aflat că a stat în popas o jupâneasă de la Moldova, cu slujitori şi roabe. Cum umblau trâmbele de necredincioşi pălind ba ici, ba dincolo, oamenii stăteau cu sufletul la gură gata de fugă. Căruţa jupânesei umbla cu întârziere şi cu fereală. Nu era teamă numai de nohai, ieşiseră în pradă la drumurile mari şi mulţi dintre mişeii localnici. Era după amiază şi toţi plecau urechea şi miroseau vântul; când iaca, dau tătarii într-o mică de ceas. Au luat tot, s-au dus. Mie tot nu-mi vine a crede, până ce nu dau peste un slujitor de la Ionăşeni. Cum rămăsese acela, ascuns într-un horn de sobă, minune este. Era urât ca dracu şi rânjea la mine. De la dânsul am înţeles desăvârşit că aşa a fost cum mi se spune. Am luat pe acel om cu mine şi l-am întors la Ionăşeni. De acolo am venit să spun ce este. Am aflat ieri în Suceava de trecerea domniilor voastre şi, luându-vă urma, am venit şi eu la sfânta mănăstire.</p>
                  <p rend="justify">Ionuţ înălţase încet-încet fruntea, privind cu ochi rătăciţi pe slujitor.</p>
                  <p rend="justify">Întrebă şoptit ceva. Glasul nu i se auzea.</p>
                  <p rend="justify">Botezatu îşi plecă urechea, venind lângă el.</p>
                  <p rend="justify">—  Au răpit-o pe jupâneasă Tudosia, încuviinţă el, răspunzând întrebării şoptite.</p>
                  <p rend="justify">Mezinul murmură iarăşi.</p>
                  <p rend="justify">—  Nu! Se apără Gheorghe Tătarul; în afară de acel slujitor n-a mai scăpat nimeni. Vrea să ştie – lămuri el şoapta acelui copil bolnav cătră fraţii lui mai mari – vrea să ştie dacă a fost luată şi jupâniţa Nasta. Apoi eu de când spun că a fost luată.</p>
                  <p rend="justify">Ionuţ se îndârji privind în juru-i şi râzând rătăcit.</p>
                  <p rend="justify">—  Gata, bădiţă Nicoară şi părinte Nicodim, zise el deodată.</p>
                  <p rend="justify">—  Stăi, Ionuţ, unde vrei să te duci? Îl stăpâni cu braţele călugărul.</p>
                  <p rend="justify">—  Gata; de-acuma nu mai este nevoie de nici o mustrare.</p>
                  <p rend="justify">—  Bine, nu te-om mai mustra; te ducem acasă, la Timiş.</p>
                  <p rend="justify">—  Ce să fac la Timiş? Nu mă duc la Timiş.</p>
                  <p rend="justify">—  Atuncea rămâi aicea, la mine.</p>
                  <p rend="justify">—  Bădiţă Simion, scânci fecioraşul, nu mă lăsa aici, şi porunceşte Botezatului să lipsească din faţa mea.</p>
                  <p rend="justify">Simion îl privi nedumerit; apoi se întoarse spre slujitor:</p>
                  <p rend="justify">—  Strânge de pe masă, Botezatule, îi porunci el. Du-te de mănâncă şi te hodineşte. Mâni dimineaţă ne întoarcem acasă.</p>
                  <p rend="justify">Mezinul se frământa, într-aceeaşi nemulţămire. Călugărul se aşeză lângă el, cu aceeaşi blândeţă.</p>
                  <p rend="justify">—  Numai Dumnezeu făptuieşte şi judecă înţelept, zise el.</p>
                  <p rend="justify">Ionuţ ridică ochii, privind în laturi; părea a înţelege cu uimire ceva; ori că e o pedeapsă a Nastei, ori e o pedeapsă a lui.</p>
                  <p rend="justify">Într-adevăr, în mărturisirea ce făcuse părintelui Nicodim, credinţa frăţiei lui de cruce se dovedise întinată: şi pentru asta i se ceruse iertare de la Dumnezeu. Acuma întâmplarea pe care o vestise Tătarul îi venea ca o ispăşire crudă. Îndârjirea lui de o clipă slăbi: începu a se tângui, scâncind.</p>
                  <p rend="justify">Din liniştea în care părea că stă, comisul Simion zvâcni dintr-odată în picioare, plimbându-se de colo-colo prin pridvor, ca într-o cuşcă. Pintenii îi sunau îndesat.</p>
                  <p rend="justify">—  Ascultă, Ionuţ, grăi el oprindu-se în faţa fecioraşului, cu braţele încrucişate pe piept. În ziua când am prins amândoi pe feciorul Hanului, am socotit că ai trecut în rândul bărbaţilor şi m-am mândrit cu tine. Se pare că m-am înşelat. Înţeleg că ai vrut să străpungi pe Botezatu; te-ai uitat duşmănos şi la noi; ai stat gata să te izbeşti cu fruntea în părete; asta s-o faci numai după ce ţi-o creşte coarnele. Văd că trebuie să mai mănânci nouă ocă de sare, până ce vei fi vrednic să intri în sfatul bărbaţilor. Tu încă nu înţelegi ce se chiamă bărbat – adică acel om care nu-i ouat şi clocit, ci fătat. Bărbat e numai acela care leapădă de la el slăbăciunile şi lacrimile. Când dă cu piciorul, când prinde în pumn, toate i se supun. Descalică lângă o muiere; pe urmă încalică şi se duce cu altă floare la ureche. Acuma, după starea în care te afli tu, ar fi frumos să-ţi ţinem şi noi tovărăşie, eu cu părintele Nicodim, bocind gros, ca nişte buhai de baltă. Să treacă un om pe la poartă şi să steie cu mirare; să zică: Hm! Se cunoaşte că aceştia-s feciorii comisului Manole Păr-Negru de la Timiş. Asemenea blăstămăţie vrei domnia ta să se întâmple, ca să ajungem ocara lumii!</p>
                  <p rend="justify">Mezinul se holbă de disperare, pălind cu piciorul în pământ şi răcnind:</p>
                  <p rend="justify">—  Când am vrut şi am spus eu asta, bădiţă Simioane?</p>
                  <p rend="justify">Călugărul zâmbi cătră sine însuşi.</p>
                  <p rend="justify">—  Dacă n-ai spus, se apără Simion, şi dacă nu doreşti, atuncea rămân eu de minciună. Dar dacă vrei să mă dovedeşti de istov, du-te şi-ţi cufundă capul într-o căldare cu apă rece. Trebuie s-ajungem cu alţi ochi la Timiş, ca să nu spăriem oamenii de-a colo.</p>
                  <p rend="justify">Sara, cei trei fraţi au făcut un legământ, despre care a fost înştiinţat şi Gheorghe Botezatu Tătarul, să nu se spuie la Timiş jupânesei Ilisafta comisoaia decât ceea ce se cuvenea din întâmplările petrecute. I-a fost dragă băiatului o fată şi acea fată nu se ştie ce s-a făcut în vârtejul din urmă al tătarilor. După unele ştiri, se pare că a fost furată de acei căpcăuni; dar crezământ deplin nu poţi pune pe vorbele unui slujitor înfricoşat, care n-a văzut nimic cu ochii lui. Cât a fost învăluirea prădalnicilor, el a stătut ghemuit în hornul sobei. După ce s-a liniştit împrejurimea, el a ieşit şi s-a uitat încolo şi încoace. N-a mai văzut căruţă şi slujitori, dar nici oameni ai locului care să-i spuie anumit ce s-a întâmplat. Deci mama şi fata poate să fi scăpat într-un ascunziş. Ori chiar dacă le-au luat nohaii în acel ceas, se poate să fi scăpat după aceea printr-o împrejurare fericită. De multe ori se întâmplă nohailor de-i lovesc din urmă cu repeziciune bărbaţi vrednici şi scapă din ghiarele lor şi prada şi robii. Asemenea păţanie au avut tabunurile lui Mamac-Han nu mai departe decât în trecutele zile, în prădăciunea lor de la Moldova, când i-a prins în voloc Ştefan-Vodă şi le-a luat înapoi tot ce prădaseră, punându-i să dea dobândă pe deasupra însăşi viaţa lor, deoarece din acea împresurare n-a mai scăpat nici un războinic negru. Asemenea fapte s-au mai petrecut, în zilele de demult, şi în Ţara Leşască, la o altă prădăciune a nohailor. Când a venit Cotorobai Mârza cu ceambulurile de-a prădat în Podolia, acu douăzeci şi doi de ani, s-au luat pe urma lui boieri leşi cu oşti şi cu sprijinul castelanului de la Bar; şi pe când tătarii au stat ca să-şi apere dobânda, i-au pălit din cealaltă parte cazaci de la Pragurile Niprului, răpindu-le furtişagul. Atuncea iarăşi au scăpat robii. De asemenea, altă oară litvanii şi-au întors de la tătari dobânda şi robii.</p>
                  <p rend="justify">Toate aceste poveşti le spunea cu meşteşug ieromonahul Nicodim, ca să îmblânzească suferinţa Jderului celui mititel şi să-i deschidă o zare de nădejde. Astfel, după ce s-a odihnit Ionuţ în acea noapte la Neamţu, s-a putut întoarce la Timiş cu al doilea comis Simion având o înfăţişare omenească.</p>
                  <p rend="justify">Era cu obrajii alungiţi şi sarbezi, însă zâmbi ca şi altădată comisoaiei Ilisafta. Îi sărută amândouă mânile şi primi să-şi cufunde nasul în busuioc la pieptul dumnisale; sărută mâna comisului şi-i primi cu fruntea plecată binecuvântarea.</p>
                  <p rend="justify">Faima războiului măriei sale Ştefan-Vodă era ajunsă de multe zile la Timiş. De asemenea ajunsese acolo o bună-vestire despre fapta comisului al doilea şi al mezinului său. Venise cel dintâi să se laude cu prinderea lui Emin Sidi Mamac însuşi jupân Cristea vistiernicul; căci fapta aceasta, din clipa împlinirii ei, devenea a tuturor feciorilor lui Manole Păr-Negru. Lumea nici nu vorbea într-alt chip despre întâmplare. Feciorii comisului Manole Păr-Negru au prins pe puiul lui Mamac-Han. Se cuvine deci să ne fudulim de asemenea ispravă a noastră.</p>
                  <p rend="justify">Dar a mai fost ceva, ce nu se poate bine desluşi, se mira jupâneasa Ilisafta. Mulţămirea luminatului stăpân Ştefan-Vodă a fost să desfacă pe Ionuţ de la înalta sa milă. Asta pe de o parte nu-i rău, căci bucură pe părinţii săi care-l jeleau, ca şi cum ar fi fost pentru totdeauna prăpădit; însă iată în ce chip plătesc domnii din lumea aceasta credinţa şi vrednicia celor mai buni slujitori! Aşa se întâmplă şi cu un oarecare comis, pe care nu ştim bine cum îl chiamă, carele a umblat în pribegie cu măria sa, robindu-şi credinţa, suferind de nesomn şi foame, cunoscând boli şi răni şi care stă la Timiş uitat. Când şi când ne aducem aminte de el şi ne bucurăm; dar după aceea îl lăsăm să se usuce acolo unde se află.</p>
                  <p rend="justify">—  Aş socoti, jupâneasă Ilisaftă, zâmbi comisul, că mai sănătos este să nu ne amestecăm în treburile Domniei. Acel despre care pomeneşti domnia ta se află mulţămit întru ale sale.</p>
                  <p rend="justify">—  Eu ştiu că-i mulţămit domnia sa, dar nu-s mulţămiţi alţii, se răsuci comisoaia Ilisafta. Putere-ai domnia ta să-mi arăţi de ce a lepădat de la sine măria sa pe feciorul acelui comis?</p>
                  <p rend="justify">—  Ţi l-a trimes domniei tale, ca să te bucuri de vederea lui.</p>
                  <p rend="justify">—  Mă uit şi-l văd, dar nu mă bucur, cinstite comise. Căci eu i-am dat măriei sale fecior ca o floare. Ş-acuma uită-te şi vezi ce ne trimite înapoi. De atâta milă şi de atâta bine, i s-au tras obrajii acelui fecior al comisului, şi i s-au stâns ochii.</p>
                  <p rend="justify">Simion se amestecă.</p>
                  <p rend="justify">—  Muţă, zise el blând, întreabă domnia ta pe Ionuţ şi ai să afli că măria sa stăpânul nostru nu-i întru nimic vinovat.</p>
                  <p rend="justify">—  Dar cine-i vinovat?</p>
                  <p rend="justify">—  Să-ţi spuie el singur.</p>
                  <p rend="justify">—  Alei! Îşi pocni comisoaia palmele, ridicându-şi ochii la înălţimea stâlpilor pridvorului, nu cumva s-a găsit o scorpie, care l-a muşcat de inimă?</p>
                  <p rend="justify">Ionuţ clătină din cap, dintr-odată înegurat:</p>
                  <p rend="justify">—  Nu-i scorpie, muţă.</p>
                  <p rend="justify">—  Nu-i scorpie? Dar ce-i, dragu mamei? Spune-mi numaidecât unde-i, să mă duc să-i mulţămesc.</p>
                  <p rend="justify">Comisul al doilea Simion se întoarse în loc privind în lungul drumului spre valea Moldovei. Dintr-acolo venea la deal o trăsură verde cu cai negri. Mezinul nu răspunse deocamdată strigătului jupânesei Ilisafta.</p>
                  <p rend="justify">—  Muţă, grăi el apoi cu stăpânire, aceea despre care vorbeşti poate a fost răpită peste Nipru.</p>
                  <p rend="justify">—  Vai! Se miră comisoaia, crescându-şi ochii sprâncenaţi; când a putut da peste tine, Ionuţ, aşa vânt repede? Tu nu ştiai nimic despre acestea, dragu mamei; şi cum ţi-ai luat zborul, ai căzut în laţ. Cine-a fost? Tare sunt doritoare să-i aflu numele. Şi din ce neam este? Tare m-aş mira să fie dintr-un neam cumsecade. Şi cu ce şiretlicuri a umblat? Căci nu poate să fie decât o vădană care umblă cu înşelăciuni. Şi dac-au luat-o nohaii, apoi eu oi da un sărindar de mulţămire.</p>
                  <p rend="justify">La toate aceste întrebări, mezinul încerca să răspundă şi nu putea spune decât vorbe răzleţe ici-colo. Totuşi comisoaia Ilisafta nu pierdea nimic din ce putea fi pentru dumneaei o lămurire şi îndată statornici locul, starea şi numele.</p>
                  <p rend="justify">—  Atuncea dacă-i o fată de boier, trebuia s-o ştim şi noi. Am fi putut s-o aducem aici, ori ne-am fi dus noi acolo. Am fi aflat ce urmări are şi ce zestre i se pregăteşte. Dar copiii din ziua de azi nu mai au dragoste şi frică de părinţi.</p>
                  <p rend="justify">—  De ce să vorbim, muţă, despre ce nu mai este? Mormăi Ionuţ amărât, fără a privi pe nimeni.</p>
                  <p rend="justify">—  Dragă copile, se răsuci spre el comisoaia Ilisafta, dacă mi-i scris să am asemenea noră, se întoarce ea şi de la Han-Tatar. Nu întârzia şi mărturiseşte toate, ca să vedem ce este de făcut. Nu este fapt care să nu poată fi dezlegat, nu este durere care să n-aibă descântec. Ştiu, dragu mamei, c-am s-o visez la noapte venind împotrivă-mi cu paloşul, ca să mă răpuie.</p>
                  <p rend="justify">Cu mânile, cu ochii, cu spaima, aşa de mare şi de groaznică o închipuia jupâneasa comisoaia pe acea noră, încât mezinul zâmbi şi se înduioşă amintindu-şi de un gingaş şi subţirel trup, care se alăturase într-o noapte de el, în fân, împungându-l cu sânişori bouri.</p>
                  <p rend="justify">Toate aceste lămuriri comisul Manole Jder le asculta cu destulă linişte.</p>
                  <p rend="justify">—  Asta-i ucenicia oricărui bărbat, zise el. Slujitorul măriei sale să mănânce şi să doarmă; iar de mâni să-şi urmeze slujba cu jupân al doilea comis.</p>
                  <p rend="justify">Băgând de samă că s-a apropiat trăsura cu caii negri şi că într-însa se află numai strălucita înfăţişare a Candachiei, bătrânul îşi îndesă cuşma în cap şi porunci lui Simion să-l urmeze în deal, la ceairul tretinilor. Amândoi bărbaţii trecură în odăi şi de-acolo, pe dindos, la saraiuri şi la poteca Timişului de sus. Ionuţ pândi şi el clipa prielnică şi se strecură în chilioara lui, simţind nevoie de singurătate. Jupâneasa Candachia coborî cu zâmbet, cu îmbrăţişări, sărutări şi vorbe asupra jupânesei Ilisafta.</p>
                  <p rend="justify">Comisoaia înţelegea prea bine că nora dumnisale vine să ispitească şi să afle toate câte se pot afla: de aceea îşi strânse buzele cu oţărâre. Nu-i nevoie să mai iasă zvon în lume despre dragostele copiilor şi răpirea tătarilor. Cum a afla Candachia aici două, până dincolo înmulţeşte şi face nouă. Altfel ştie să se sulemenească, şi să poarte cercei de aur în zi de lucru. Ştie să încânte şi să îmbrobodească pe vistiernic, de-o lasă să umble singură. Din câte treburi are o jupâneasă în ziua de azi, Candachia nu se poate anina cu mânile măcar de una. Vine să întrebe de jupâniţele de la Ionăşeni.</p>
                  <p rend="justify">—  Ţi-a spus cum o chiamă? Întrebă într-adevăr, cu mare curiozitate, vistierniceasa.</p>
                  <p rend="justify">Comisoaia Ilisafta se miră nespus:</p>
                  <p rend="justify">—  Cine să-mi spuie?</p>
                  <p rend="justify">—  Ei, cine… Ştii domnia ta prea bine şi te-ai aşteptat de la început la asemenea isprăvi de la Făt-Frumos care s-a dus în lume după Ileana-Cosânzeana. L-am văzut eu cum îi umblau ochii în ospătăria aceea de la Suceava.</p>
                  <p rend="justify">—  Care ospătărie de la Suceava?</p>
                  <p rend="justify">—  Este acolo o ospătărie. Adică era; acuma nu mai este. Cel mai bun lucru pentru un june nu era acolo mâncarea şi băutura, cât o leaşcă pe care o chema pana Mina.</p>
                  <p rend="justify">—  Nu ştiu nimica din toate acestea, se uimi comisoaia. Am aflat ceva despre o copilă a unor boieri de la Ionăşeni.</p>
                  <p rend="justify">—  Nasta.</p>
                  <p rend="justify">—  Cum?</p>
                  <p rend="justify">—  O chiamă Nasta. Fata jupânesei Tudosia. Cum a fost acea bătălie la drumul mare în noaptea de Sântă-mărie, Vodă s-a supărat şi dintr-asta i se trage băietului nostru urgia. Nu-ţi mai spun că pana Mina şi Iohan Roşu n-au mai ieşit la lume din tainiţile Cetăţii. Măria sa s-a mai îmbunat când a fost prins feciorul Hanului. Pe cocon l-a mustrat cu blândeţă, deşi se pare că Alexandru-Vodă ar fi fost mai vinovat.</p>
                  <p rend="justify">Comisoaia Ilisafta sta ca pe jar, negăsindu-şi astâmpăr, până ce prinse firul păţaniei Jderului celui mititel. Atunci zâmbi şi deveni şi domnia sa tainică, dând a înţelege că ştie mai multe. Atâtea ştie, încât nu le-ar putea isprăvi într-o noapte. De altminteri băietul e aici şi el le cunoaşte mai bine decât oricine. Unele câte le arată jupâneasa Candachia sunt aşa, altele însă s-au petrecut cu totul altfel.</p>
                  <p rend="justify">—  Ce-i de făcut? Se jeluia nora, împreunându-şi palmele şi scânteindu-şi cerceii; aşa am cumpărat, aşa vând. Foarte într-ascuns se şoptesc toate acestea la curtea Sucevii şi unele din ele nici măria sa Vodă nu le ştie bine. Poate altele să se descopere mai pe urmă. A vorbi de ele e cu primejdie; de aceea te rog, dragă soacră şi jupâneasă Ilisaftă, să nu mai afle nimeni şi să rămâie numai între noi.</p>
                  <p rend="justify">—  Dar cum îţi închipui dumneata, noră, că aş fi eu în stare să dezvăluiesc asemenea taină? Cum o ţii dumneata, aşa o ţin şi eu. După toate câte s-au întâmplat, socot că acea fată a Tudosiei nu s-a mai întoarce de unde-i dusă.</p>
                  <p rend="justify">—  Parcă se ştie unde-i dusă?</p>
                  <p rend="justify">—  Se ştie prea bine. Dacă doreşti, pot să-ţi spun. Din moarte şi de-acolo puţini se întorc.</p>
                  <p rend="justify">Nesimţit, ieşise în acest timp la uşorul pridvorului Chira cămărăşiţa, aşteptând un răstimp cât de mic, ca să ceară de la stăpâna sa o poruncă. Dar sfatul jupâneselor nu conteni multă vreme, până la ceasul al şaselea, când soarele de septemvrie ajunse la amiază, împrăştiind o puzderie de aur asupra acelor locuri tihnite. Zvoana lumii şi a prădalnicilor era acolo abia simţită, între puţine fiinţi omeneşti; pe când miriştile, otăvile, zăvoaiele aromeau sub linişte, iar mătasa funigeilor părea abur ţesut în adierea moale a zilei.</p>
               </div>
               <div type="div3" rend="P11">
                  <head>Capitolul XV.</head>
                  <subtitle>Pe neaşteptate, Ionuţ pune la cale cea mai mare nebunie.</subtitle>
                  <p rend="justify">Mai bune decât descântecele jupânesei Ilisafta şi desfacerile Chirei cămărăşiţei, au fost poruncile comisului Manole şi doftoriile lui Simion, ca să scoată din Jderul cel mititel amorţirea ce-l cuprinsese.</p>
                  <p rend="justify">Înainte de ceasul întâi al zilei, când scânteia brumărelul pe colnice, amândoi fraţii erau călări pe sub streşina pădurii, dând ocol închisorilor. Uneori se opreau sub cireşi cu frunzele pălite, roşii ca o aramă nouă, şi ascultau în poienile dinlăuntru mugetul cerbilor. Coborau la adăpători, unde se băteau şi nechezau subţire mânzocii călăuziţi de îngrijitorii lor; după aceea poposeau la caii de patru ani, sub şoproane, unde erau pregătite meşteşugurile de scopire. Erau şi alte lucrări de îndeplinit într-o herghelie mare ca aceea. Erau nebuni ce trebuiau potoliţi şi nărăvaşi de întors la cuminţenie. Ionuţ Jder era foarte lăudat pentru îmblânzirea sălbaticilor. Până la amiază era atâta frământare şi atâta lucru, încât amândoi fraţii cădeau de trudă în umbrar; îmbucau repede bucatele trimese de la curte şi se întorceau pe spate, închizând ochii şi lăsându-se mângâiaţi de sârmele de aur pe care le strecura soarele prin crengi în adăpostul lor. Abia aţipea mezinul, şi comisul al doilea strănuta cu zgomot, făcându-l să tresară.</p>
                  <p rend="justify">Până într-amurg de asemeni nu era pentru Ionuţ hodină.</p>
                  <p rend="justify">Gândurile – dovedise comisul cel bătrân – sunt cei mai harnici duşmani ai omului. Nu-i altă doftorie pentru Jder cel mititel decât să cadă butuc în culcuş şi să doarmă somn fără vise. Cu toate acestea demonii care se chiamă gânduri găseau chip să-l cerceteze şi-l cercetau mai ales atuncea când el părea mai alinat. Orice rană de asemeni are vindecare, adăogise bătrânul comis Manole. Omul, chiar tânăr, are mai multă înţelegere decât un cal; s-ar putea spune că are şi înţelepciune; deci acolo unde calul sare în două picioare şi bate cu copitele, omul stă puţintel şi cugetă. De aceea vracii au pentru cai alte meşteşuguri şi pentru oameni altele.</p>
                  <p rend="justify">Într-o sâmbătă, cătră sfârşitul lunii septemvrie, amândoi fraţii coborau la curte înainte de asfinţitul soarelui, ca să dea samă bătrânului comis de slujba lor şi să primească alte îndreptări pentru alte treburi. Găsiră la odaie un cal străin; argaţii îi luau şaua şi-l grijeau. Comisul Simion cunoscu calul.</p>
                  <p rend="justify">—  Avem veste de la fratele nostru Dămian, dădu el lămurire lui Ionuţ.</p>
                  <p rend="justify">Mezinul căscă de trudă. Ajungând la pridvor, văzu pe Iosip slujitorul de la Liov şi se bucură întrucâtva, ca de o cunoştinţă veche. Îi rămăsese plăcută amintire de sfatul de la focul gospodarilor, în noaptea înălţării, când se întorcea singur la Timiş.</p>
                  <p rend="justify">Slujitorul neguţătorului Dămian se închină cu voie-bună înaintea fraţilor. După asta se întoarse iar la comisul Manole.</p>
                  <p rend="justify">Sosise în prag, ca s-asculte numai c-o ureche, şi jupâneasa Ilisafta; dar, cum aflase vestea cea bună, se aşezase pe divan în cuibarul domniei sale.</p>
                  <p rend="justify">Vestea cea bună era că jupân Dămian, neguţătorul, se afla pe cale, cu trei zile în urmă, venind să se închine lui Vodă, la Cetatea Sucevii, şi să-i aducă nişte prea frumoase pielcele de soboli. Acele pielcele le primise de puţină vreme prin Ţara Rusească tocmai de la Marea de ghiaţă şi-i făceau numaidecât trebuinţă măriei sale pentru un strai femeiesc; de unde se înţelege că nu târzie vreme Vodă are să aducă la curtea sa Doamnă nouă.</p>
                  <p rend="justify">—  Am primit şi noi asemenea veste, dădu încredinţare jupâneasa Ilisafta, are să vie Doamnă la noi o mireasă tocmai de dincolo de Marea, fiică de împăraţi pribegi, fugari de la Ţarigrad.</p>
                  <p rend="justify">—  Eu despre asta nu ştiu nimica, ridică din umeri comisul cel bătrân. Să fie blagoslovită acea Doamnă, care va fi, ca să poată purta sobolii aduşi de feciorul nostru Dămian. Noi am vrea să ştim mai ales dacă feciorul nostru e sănătos.</p>
                  <p rend="justify">—  Sănătos, cinstite comise, şi tare ca criţa. Nu l-am văzut schimbat din firea lui niciodată.</p>
                  <p rend="justify">—  Atuncea bine; să ia pildă şi alţii. N-are decât să-i vie măriei sale acea împărătiţă greacă. Iar dacă aduce Dămian şi jupânesei Ilisafta cealaltă bucată de matasă, pentru care i-a trimes răspuns, e şi mai bine.</p>
                  <p rend="justify">—  Aduce şi matasa, se grăbi să răspundă Iosip. Cum se închină lui Vodă, stăpânul meu purcede fără întârziere într-acoace la părinţii săi. N-a uitat nici de bucata de postav de Flandra. Domnia sa se închină la cinstita faţă a domniei voastre şi pofteşte să vă găsească bucuroşi. Până atuncea puteţi afla de la mine felurite veşti. De unele Ţara Leşească e plină; pe altele le ştim numai noi.</p>
                  <p rend="justify">Comisoaia Ilisafta se foi în cuibarul său.</p>
                  <p rend="justify">—  Unii dintre comişi, zise ea, n-ar fi doritori să afle asemenea veşti. Deşi de la ei s-a ştiut despre Împărătiţă greacă, acuma se fac a uita, ca şi cum n-ar mai şti nimica, şi, deşi poftesc să afle toate câte sunt pe lume, se prefac că nu le trebuie nimic şi întorc capul. Pe când noi dorim să ştim, deoarece altă bucurie nu avem în singurătatea noastră. Alţii au vânturat lumea, noi am stat aici; alţii ştiu toate, noi nu ştim nimica; deci vreau să cunosc acele veşti cu trei zile înainte. Este poate veste că feciorul nostru Dămian are de gând să facă nuntă, cum mi se arată în vis în unele nopţi?</p>
                  <p rend="justify">—  Are să fie şi asta pe la primăvara viitoare, mărturisi Iosip de la Nimirceni. Până acuma-s numai vorbe. S-ar fi găsit o fată de neguţător litvan de la noi de la Liov. Încă nu ne înţelegem din zestre.</p>
                  <p rend="justify">—  Dacă nu-i pornit nimica, e ca şi cum nici n-ar fi, mormăi comisul.</p>
                  <p rend="justify">—  Ai răbdare, ai răbdare, îl îmblânzi jupâneasa Ilisafta. Numai noi femeile ştim cât de greu se fac nunţile.</p>
                  <p rend="justify">—  Se fac cu prea multă vorbă.</p>
                  <p rend="justify">—  Atunci să ştie cinstiţii comişi că, fără vorbă, nu se săvârşeşte nimica pe lumea asta.</p>
                  <p rend="justify">—  Dovada-i de faţă, jupâneasă Ilisaftă, iar Iosip stă şi aşteaptă, uitându-se când încolo, când încoace.</p>
                  <p rend="justify">—  D-apoi că omul ar vrea să grăiască, numaicât nu-l lasă cinstiţii comişi.</p>
                  <p rend="justify">Cinstiţii comişi se îmblânziră şi tăcură, râzând. Alţi cinstiţi comişi, veniţi de la deal, se rezemară de stâlpii pridvorului. Cel mic urma să-şi strămute fălcile, cu ochi umezi, vlăguit de umbletele zilei.</p>
                  <p rend="justify">Iosip putu să vorbească iar:</p>
                  <p rend="justify">—  Când au pălit nohaii în Ţara Leşească, stăpânul meu se afla într-un loc care se chiamă Brodi, alegând marfă de la pădurari crăieşti. Erau mai cu samă nişte piei de râşi care nu se mai află şi stăpânul meu le preţeluia una câte una. Când a ajuns la a unsprezecea, iaca trec pe drum călăreţi domneşti, strigând cât ce puteau primejdie. Jupân Dămian prinde a râde: care nohai? He-he! Aicea suntem departe de hotar. Şi numără pieile înainte; domnia sa plăteşte pădurarilor, eu strâng marfa şi ne ducem la gazdă. Acolo altă zvoană; fugari cu părul vâlvoi. Aflăm noi, nu târziu, că hoarda a răzbit întâi în Podolia şi după aceea nu s-a sfiit să treacă până în Volinia. Grăbindu-ne cătră Liov, eu mă înturnam când şi când şi vedeam ca un nour în fundul răsăritului. Acolo erau pojarurile. După ce ajungem noi cu bine la locul nostru la Liov, cad una după alta vestirile tuturor răutăţilor, de se încrâncena carnea pe mine şi mi se zbârlea părul sub cuşmă. Dar iaca ne vine şi o mângâiere de la Moldova şi auzim că au prins a se bejeni fugari din Podolia ca să se ducă sub stăpânirea lui Ştefan-Vodă. Ieşind eu din târg spre a împlini o poruncă a stăpânului meu, la un sat din preajma Liovului, numai ce mă întâlnesc cu un cunoscut al nostru, pe care l-aţi văzut şi domniile voastre nu de mult aicea, la Timiş. Dacă am să vă spun că are un ochi stâns astupat cu solz, domniile voastre aveţi să vă aduceţi aminte numaidecât. Şi dacă am să mai adaog că-l chiamă moş Ilia Alapin, apoi aveţi să vă miraţi: ce am eu de împărţit cu asemenea neguţător? Eu n-am de împărţit nimic cu moş Ilia, dar el, fiind un meşter cu multe ascunzişuri, aduce vorba despre înţelegerea lui Gogolea cu boierul nostru pribeag jupân Mihu şi mă întreabă, pe departe, dacă n-aş cunoaşte eu cumva pe cineva, carele a dat de ştire la Moldova despre un furtişag de cai ce s-ar fi pus la cale. I-am răspuns că nu ştiu nimica şi habar n-am despre ce cai e vorba.</p>
                  <p rend="justify">—  Poate tu nu ştii, cumetre Iosipe, îmi zice blăstămatul acela de uncheş chior, dar ştiu eu. Am stat ş-am socotit, am stat ş-am socotit, spune el, cine ar putea din Liov să răsară în Ţara Moldovei; şi ce neguţători umblă de la noi la Moldova; şi cu ce oameni buni de voroavă şi de petreceri au stat oamenii noştri – adică ai mei şi ai lui Gogolea – la cinstitele crâşme din marginea târgului Liov; şi asemenea cu ce moldoveni de aici trăiesc în prietinie slugile lui jupân Mihu.</p>
                  <p rend="justify">—  Tot nu înţeleg despre ce-i vorba, mă păzesc eu.</p>
                  <p rend="justify">—  Rău îmi pare că eşti greu de cap, râde moş Ilia. Află că noi am fost să cumpărăm un cal alb, la Timiş, în Ţara Moldovei, şi n-am isprăvit nimica. De asemenea află că am oblicit drumul coconului domnesc la o năzuinţă de dragoste, şi am pus feciori să prindă vulpanul, şi nici cu asta n-am isprăvit bine. Atâta am folosit că am cunoscut un hoţ mare şi bărbat de ispravă cu numele comisul Simion, cu care foarte bine ne-am împrietinit. Am mai cunoscut şi pe un comis mai mititel care are în el sânge clocotit; şi acela ne-a plăcut, mie şi lui Grigorie Gogolea.</p>
                  <p rend="justify">Aicea comisul cel bătrân opri pe slujitor:</p>
                  <p rend="justify">—  Ce fel de poveşti ne spui tu, Iosipe?</p>
                  <p rend="justify">—  Nu-s poveşti, cinstite comise, şi ai să afli îndată de ce spun toate cu de-amănuntul. Ascultă iarăşi ce veste am să-ţi mai dau, a urmat a-mi vorbi moş Ilia. Eu şi Gogolea ne-am sfătuit să punem în sac pe jupân Mihu, să-l încărcăm pe un samar şi să-l ducem la măria sa Ştefan-Vodă. Acest nevrednic boier şi-a călcat cuvântul şi nu ne-a dat căuşul de zloţi. Deci să duci această veste prietinilor noştri de la Timiş. Ca să se vadă că noi nu grăim într-aiurea şi suntem prietini cu dreptate, să le mai spui una.</p>
                  <p rend="justify">Aici povestitorul se opri singur, zgrepţănându-se la tâmplă.</p>
                  <p rend="justify">—  Care-i acea una pe care ţi-a mai spus-o? Rânji comisul Manole. Spune-o degrabă, căci sunt nişte jupânese care numaidecât poftesc să afle.</p>
                  <p rend="justify">—  Mi-a spus altele, îngăimă slujitorul liovean, înşirându-mi fel de fel de lucruri adevărate şi mincinoase, pe care eu n-am de unde le cunoaşte şi pe care nu le arăt întocmai, ca să nu se supere unii dintre aceşti boieri tineri.</p>
                  <p rend="justify">—  Spune, omule, se tângui jupâneasă Ilisafta.</p>
                  <p rend="justify">—  Mi-a spus că el şi cu tovarăşul Gogolea au cunoştinţă despre păţania unei cneaghine şi a unei jupâniţi.</p>
                  <p rend="justify">La aceste cuvinte, Jder cel mititel ridică ager fruntea, apoi se domoli numaidecât şi căscă din nou cu trudă. Se hotărî să intre în casă. Jupâneasa Ilisafta îl urmări miloasă cu privirile, apoi şopti cu grabă lui Iosip:</p>
                  <p rend="justify">—  Acuma poţi vorbi în voie.</p>
                  <p rend="justify">Iosip îşi cobori viersul:</p>
                  <p rend="justify">—  Încredinţare pentru domniile lor va fi de prietinia noastră, a zis acel moşneag Ilia, când or afla că noi ne-am ţinut de păgâni, şi ne-am alcătuit cu cazaci ai noştri de pe Nipru, lovind cetele risipite ale păgânilor. În ce chip am aflat noi de prinderea jupânesei Tudosia, nu-i nevoie să se ştie numaidecât. Poate au dat-o în mâna tătarilor nişte pribegi de-ai noştri fără lege. Înştiinţat fiind Gogolea, şi-a adus aminte de prietinii săi, şi s-a ţinut în preajma celor din urmă nohai până ce s-a ajuns cu neguţătorii de robi de la Oceacov. Dincolo de Bug, înainte de a trece în pustie, mârzacii se desfac de o parte din marfa lor vie. Patru cneaghine din Podolia şi una din Moldova, cu copila ei, au fost vândute pe loc, cum au trecut acele căruţe din urmă, prin vad, apa Bugului. Cumpărătorii le-au dus la Oceacov. Acolo, la limanul Bugului, aşteptau ceamuri turceşti. Roabele moldovence au fost încărcate, cu alte buclucuri cumpărate, în ceamul unui anume Suleiman-Beg, care are cetăţuie cu putere împărătească în smârcul Dunării, în drept cu Cetatea Chilia. Asta ştim noi, zice moş Ilia; poate-i bine să afle vestea Alexandru-Vodă şi prietinii noştri vor folosi ceva; iar noi nu cerem altă plată acestor prietini decât să cerce la măria sa Ştefan-Vodă dacă putem face noi negoţul nostru cu boierul. Cum primim veste şi facem preţ, noi îl aducem.</p>
                  <p rend="justify">Înturnându-mă la Liov, m-am sfătuit cu stăpânul meu. Precum se vede, zice jupân Dămian, preţul pe care-l cer acei hoţi nu-i mai mult decât un căuş de galbini. Eu aş îndemna pe părintele meu comisul să strecoare o vorbă măriei sale. Aş putea face eu târgul; dar afacerea e a altora şi, ca neguţător cinstit, nu vreau să mă amestec.</p>
                  <p rend="justify">—  Alţii se lipsesc de asemenea folos, mormăi comisul cel bătrân. Nici nu cred să plătească marfa sa aşa de scump pentru o piele de pribeag, bună de umplut cu paie.</p>
                  <p rend="justify">—  Nu se ştie, neguţătoriile sunt schimbătoare, clătină din cap Iosip; după întâmplările ce mi s-au povestit, preţul pieilor poate să se fi ridicat.</p>
                  <p rend="justify">Comisul Simion se dezlipi întunecat de stâlpul în care se rezemase.</p>
                  <p rend="justify">—  Meştere Iosip, vorbi el fără prietinie, bag de samă a doua oară că, în Ţara Leşască, istorisirile sunt prea lungi.</p>
                  <p rend="justify">—  Însă istorisirea dintâi, când am mai venit pe aici, a fost cu priinţă pentru cai, răspunse râzând slujitorul de la Liov.</p>
                  <p rend="justify">—  Bine, poate să fie şi asta de folos cuiva. Pentru cealaltă îţi mulţămesc mult; pentru asta mai puţin. Du-te la odaie, unde te aşteaptă bună tovărăşie.</p>
                  <p rend="justify">Iosip se închină înaintea boierilor şi se duse. Simion Jder veni lângă maică-sa; îi apucă mâna şi i-o sărută.</p>
                  <p rend="justify">—  Ai văzut, muţă, întrebă el, ce ochi a întors Ionuţ? N-a mai aşteptat; a înţeles că nu-i mai rămâne nimica de făcut.</p>
                  <p rend="justify">—  S-a supus înţelepciunii bătrânilor! Îl ameninţă comisul Manole.</p>
                  <p rend="justify">—  Adevărat este, îşi înclină fruntea, cu întristare, Simion.</p>
                  <p rend="justify">—  Poate-i mai bine aşa, încheie vorbirea jupâneasa Ilisafta. Desară e a treia sâmbătă când îi descântăm să-i desfacem pentru farmec, eu şi Chira. Mâni, poruncesc şi părintelui Dragomir rugăciune de izbăvire.</p>
                  <p rend="justify">Jder cel mititel ascultase întreagă istorisirea lui Iosip. Se lăsase cuprins de înfricoşare, să nu i se întâmple ceva, să nu făptuiască ceva. Îndată ce trecuse din încăperea cea mare în alta mică, lângă iatacul comisoaiei, se lăsase să lunece lângă părete şi-şi aplecase urechea îndărăt; aşa încât auzise tot.</p>
                  <p rend="justify">Bine nu putea desluşi ce se petrece cu el. Nu putea să fie bucurie, dar nu era întristare. Era o tulburare din care încerca să se desfacă, peste samă de aţâţat. I se lămureau fără greutate un gând şi o hotărâre. Toate erau scrise în destinul lui – se încredinţa el. Din amestecul lui Alexăndrel-Vodă nu se putea să iasă decât încurcătură şi suferinţă şi, poate, pieirea Nastei; deci Dumnezeu îi depărta dragostea, ca s-o lămurească şi să rămână numai a lui; căci numai el va îndrăzni să se ducă s-o caute şi s-o smulgă căpcăunului. Răscumpărând-o prin năcazuri şi durere, Nasta nu va mai putea fi a altuia. Nu s-ar putea spune că ce cugetă el să îndrăznească e chiar o nebunie. Gândurile cele bune sunt de sus. Tot de la Dumnezeu i-a venit pe neaşteptate vestea. Iosip de la Nimirceni a pus-o dinaintea lui. Nu-i mai rămâne decât să răspundă chemării. Nu se ştie dacă jupâneasa Tudosia mai trăieşte, dar Nasta e în viaţă şi-l chiamă, deoarece o simte într-însul.</p>
                  <p rend="justify">Cu asemenea retorică a vârstei de douăzeci de ani şi a patimei se îndeletnici un timp, apoi i se desluşi nevoia să-şi găsească ieşirea de la Timiş şi drumul către Chilia. Lesne e să izbucnească în picioare, să sară pe cal şi să se ducă. Îl ajung din urmă slujitorii; şi, după aceea, locul nu-i poate fi decât în polobocul de apă, până la gât, la bolniţa vraciului celui iscusit de la mănăstirea Neamţu. Să aştepte, să vadă şi pe urmă să găsească – nu-i cu putinţă; strigătul lăuntric îi porunceşte grabă. Ce ascunziş ar putea alcătui ca să adoarmă lumea de la Timiş şi el, în vremea asta, să-şi ia zborul?</p>
                  <p rend="justify">Se pare, întâi, că are nevoie de un sprijin şi acela nu poate fi decât Gheorghe Botezatu Tătarul. Acesta e un om înţelept, vrednic şi vârtos în năcazuri. Tătarul mai are şi alte bunuri care se vor desluşi la vreme.</p>
                  <p rend="justify">Îşi ia numai acele arme pe care le poate ţine ascunse. Nici n-are nevoie atâta de arme, cât de iscusinţă.</p>
                  <p rend="justify">Nu poate pierde din vedere că un drum lung îţi cere cheltuială, dacă vrei să-l faci cu repeziciune. Să zicem că ia pe sine straiul de postav albastru şi, în târgul Romanului, îl schimbă cu altul prost, însă cu adaos de bani. Nu se ştie dacă poate găsi neguţător chiar în acel ceas când va face popasul, iar la asemenea călătorie opririle, ziua, se cuvine să fie cât mai rare şi cât mai scurte. Noaptea o petreci în afară de târguri; şi neguţătorii de straie nu ţin dugheană în singurătate.</p>
                  <p rend="justify">Până ce-a ajunge să facă un schimb ca acela, se poate bizui pe trei zloţi.</p>
                  <p rend="justify">De trei ani, la trei Boboteze, jupâneasa Ilisafta comisoaia a poftit să aibă, într-o sticlă verde a domniei sale, aghiasmă de la Iordanul sfintei mănăstiri Neamţu. Nu era slujitor mai cu dragoste pentru domnia sa la Timiş decât Jderul cel mititel. Îndată Ionuţ a ales sania cea mai uşoară şi caii cei mai iuţi, s-a învălit în blăni de berbece şi s-a dus pe pârtia de omăt, ca săgeata. Pentru asemenea ispravă, în trei rânduri jupâneasa Ilisafta i-a pus în palmă câte un ban de aur. Şi asta a fost rânduit şi scris de mai nainte. Dacă n-ar fi fost acei zloţi în rânduială de sus, i-ar fi cheltuit până acuma. Însă nu i-a cheltuit, ci i-a ţinut ca pe un odor în scoarţa de argint a Maicii Domnului, pe care o are deasupra căpătâiului.</p>
                  <p rend="justify">Se sculă din culcuş şi căută la icoană, în lumina candelei. Comoara era acolo.</p>
                  <p rend="justify">Îi rămâne să vadă acuma în ce chip va putea ademeni mai uşor cu sine pe slujitorul tătar. Botezatu e un om nepreţuit, însă greoi la înţelegere. Şi mai ales are nărav de se îndărătniceşte câteodată, parcă ar avea în el pe dracu.</p>
                  <p rend="justify">Dacă n-o scoate la capăt cu Tătarul, plecarea i-i primejduită; căci Tătarul nu-l lasă să iasă de la Timiş; chiamă ajutor pe comisul Manole şi pe comisul al doilea.</p>
                  <p rend="justify">Cu toate acestea, dacă-i scris să se facă acest drum, Botezatu are să primească şi el în frunte lovitura de la Dumnezeu şi are să se supuie.</p>
                  <p rend="justify">Când veni jupâneasa Ilisafta în chilia lui Ionuţ, cu Chira roaba, ca să-l împresure cu descântece şi să-i puie buruiană de somn sub pernă, băiatul părea de mult cufundat în vis şi candela îi lumina liniştea obrazului.</p>
                  <p rend="justify">Comisoaia se învârti un răstimp în jurul frunţii lui, murmurând uşor şi stupind în laturi spre duhuri. Apoi îi făcu deasupra semnul crucii.</p>
                  <p rend="justify">Atunci Ionuţ deschise ochii, îi zâmbi, o cuprinse de după grumaz şi o sărută pe ochi. Comisoaia Ilisafta n-avu vreme să strige de plăcere, nici să întrebe ce-i şi dacă-i bine. Fecioraşul închisese iar ochii şi urmă să doarmă liniştit.</p>
                  <p rend="justify">—  Prea curata Maica Precistă s-a milostivit asupra noastră, şopti jupâneasa Ilisafta cătră cămărăşiţă.</p>
                  <p rend="justify">Făcând plecăciune smerită cătră candelă şi cătră zâmbetul neclintit al sfintei, comisoaia mai privi o dată cu mulţămire somnul Jderului celui mititel şi se retrase.</p>
                  <p rend="justify">Nu multă vreme după ce se făcu linişte deplină în iatacul dumneaei, Ionuţ Păr-Negru ieşi din chilie cătră saraiurile de dindos şi se duse să caute pe Tătar. Îl ştia că trebuie să fie lângă odaie, într-o despărţitură a lui sub streşină, unde îşi făcuse patul. Putea scoate de acolo capul ca să se uite la stele. Jder dădu ocol locului; căută o prăjină subţire şi împunse culcuşul, până ce omul dinlăuntru se frământă.</p>
                  <p rend="justify">—  Cine-i acolo, măi? Întrebă el, mormăit.</p>
                  <p rend="justify">—  Ieşi afară, Gheorghe, îl îndemnă Ionuţ, ca să vezi brumărelul.</p>
                  <p rend="justify">—  Aha! Domnia ta eşti?</p>
                  <p rend="justify">—  Eu sunt.</p>
                  <p rend="justify">—  Apoi, acu, oamenii cuminţi dorm.</p>
                  <p rend="justify">—  Ştiu; dă-te jos, ca s-asculţi ce spun cei nebuni. Tătarul nu răspunse. Înaintă din culcuş capu-i zbârlit şi se uită cu luare-aminte spre stăpânul său, desluşind în glasul lui ceva cu totul neobişnuit. Îşi stăpâni căscatul; se frământă în fân şi adună dulama de pănură. Întârzie numai până ce-şi rândui pe el straiele de dedesubt şi-şi dădu drumul la pământ.</p>
                  <p rend="justify">Ionuţ îl duse sub foişorul din livadă. Acolo chibzuise el că-i cel mai potrivit loc de sfat, de care nu s-ar fi putut apropia nimeni fără să fie văzut şi auzit.</p>
                  <p rend="justify">—  Botezatule, pune-te la pământ, porunci dintr-odată Jder. Mă aşez şi eu lângă tine. Avem de vorbit amândoi. Întâi să juri că, orice ţi-oi spune eu, tu n-ai să mărturiseşti nimănui. Fă-ţi cruce; jură pe sufletul tău şi pe viaţa mea.</p>
                  <p rend="justify">Tătarul încercă să holbeze ochii şi rămase numai cu gura căscată. Îndeplini jurământul, gâfâind de mare sfială, înţelegând tulbure că se pregăteşte o primejdie.</p>
                  <p rend="justify">—  Eu trebuie să ies numaidecât de la Timiş, urmă Ionuţ, cu stăpânire de sine. Am aflat mai nainte că jupâniţa Nasta s-ar fi găsind cu viaţă, vândută în robie unui slujitor turc de la Dunăre, cu numele Suleiman-Beg. Dacă nu mă duc acolo s-o scap, eu nu mai sunt vrednic de viaţă.</p>
                  <p rend="justify">Tătarul îşi plecă fruntea. I se părea că, dacă şi-ar fi apropiat urechea la gura aşa de stăpânită a lui Jder, ar fi putut auzi tumultul furtunii. Deci acel copil nebun se duce la pieirea lui!</p>
                  <p rend="justify">Cine să i se împotrivească? Dacă-i poprit şi rupt de la fuga pe care şi-o pregăteşte, e în stare să-şi ia viaţa. Dacă el, slujitorul, ar îndrăzni să-l înfrunte, şi-ar putea răpune capul, şi feciorul cel nebun tot se duce în lumea lui. Nici nu poate da de ştire, fiind legat cu jurământ. Nici nu vedea altceva, în treaba ce se punea la cale, decât pieirea sa şi a copilului. Poate o minune şi o voinţă anume a lui Dumnezeu să cârmuiască altfel întâmplările. Dar ca să se îndeplinească minunea şi voinţa lui Dumnezeu, feciorul stăpânului său nu trebuie lăsat fără ajutor. Prin aceeaşi voinţă de sus şi prin întârzierea lucrurilor omeneşti, călătorii de aici pot ajunge cu totul în altă parte; deci iar trebuie să întovărăşească pe copil. Dacă li-i dat să ajungă în pământul păgânilor, apoi numai el, Tătarul, poate fi ajutor şi sprijin lui Ionuţ, cunoscând şi limba necredincioşilor şi legea lor. Chiar dacă acolo n-ar fi jupâniţa Nasta şi n-ar isprăvi nimic, ar fi cine să-l ocrotească şi să-l călăuzească îndărăt.</p>
                  <p rend="justify">Botezatu răspunse deci îndată, cu un glas tot aşa de stăpânit ca al lui Jder:</p>
                  <p rend="justify">—  Văd că aşa mi-i scris, să-ţi fiu tovarăş într-o faptă cu desăvârşire neînţeleaptă.</p>
                  <p rend="justify">Ionuţ primi cu oarecare mirare răspunsul slujitorului. Se aştepta la o împotrivire. Privi cu bănuială piezişă spre tătar.</p>
                  <p rend="justify">—  Stăpâne, nu mă bănui, răspunse Botezatu, căci am făcut cruce şi am jurat. Am eu socotelile mele şi văd că nu se poate altfel. Pe lângă asta, eu am de plătit o datorie mare cătră jupân Manole, comisul. Când aveam numai zece ani vârstă, tatăl meu şi maica mea au murit de ciumă lângă Telekigiami în olatul Sultanului. Se duseseră acolo la un mormânt al unui sfânt şi eu am rămas plângând lângă leşurile lor, fără să mă cunoască nimeni. M-au luat de-acolo nişte ieniceri şi m-au vândut unui ceauş bătrân, la cetatea Silistrei. De la cetatea Silistrei am trecut în altă robie, la Brăila. Iar în vremea războiului lui Vlad-Vodă, stăpânii mei au fost puşi toţi sub sabie şi aşteptam şi eu să vie careva să mă taie. Aşa a fost acel război că nu trebuia să rămâie păgân cu viaţă, nici sălaş al păgânilor nepârjolit. Aşa că atuncea când s-au întors, la locul unde zăceam, alţi oşteni, ca să isprăvească ce mai rămăsese în fiinţă, eu, ca un nevinovat ce mă aflam, m-am sculat dintre morţi şi am întins capul, că să mi-l taie şi mie după cuviinţă. Atuncea a strigat unul din acei oşteni:</p>
                  <p rend="justify">—  Staţi! Poftesc să mi se deie mie acest prunc! Acel oştean a fost jupân Manole Păr-Negru.</p>
                  <p rend="justify">Dacă nu-i chip să te popresc şi dacă numaidecât trebuie să ieşi de la Timiş şi să te duci la Dunăre, eu nu se poate să te las singur. Dumnezeu vrea poate să cad eu şi să te întorci domnia ta.</p>
                  <p rend="justify">—  Avem să ne întoarcem amândoi, Botezatule, răspunse Ionuţ şi avem s-aducem şi pradă cu noi.</p>
                  <p rend="justify">Tătarul oftă:</p>
                  <p rend="justify">—  Să fie cum spui domnia ta şi nu cum mă tem eu. De parale n-avem nevoie. Dacă nu ne ajung din urmă vânători de la Timiş, mă prefac eu ismailitean şi te călăuzesc eu între primejdiile de-acolo.</p>
                  <p rend="justify">—  Am să fiu slujit la poştele măriei sale şi avem să luăm caii cei mai buni, ca să nu ne ajungă nimeni, se veseli Jder.</p>
                  <p rend="justify">—  Atuncea ai aur?</p>
                  <p rend="justify">—  Am ceva mai bun. Cartea măriei sale pe care o ţin la cobur încă de la Înălţare, când am fost la mănăstirea Neamţu.</p>
                  <p rend="justify">—  Dacă de-atuncea ai cartea domnească, oftă iar Botezatu, atuncea şi mie mi-i scris să nu mă pot feri de nebunia domniei tale. Porunceşte-mi unde să duc straiele şi merindea, ce cai să aleg ca să nu-ţi fie cunoscut pagul, care potecă luăm ca să ajungem în drumul Romanului.</p>
                  <p rend="justify">—  Ascultă, Botezatule, zâmbi Ionuţ, nu trebuie să ne grăbim fără mare chibzuinţă. După cum eşti pornit şi tu, văd că nu se poate să nu ajungem cu bine unde vreau eu. Mai întâi nu trebuie să se afle dintr-odată c-am plecat; trebuie să ne luăm vreme, ca să fim departe. Când or porni de-aici, noi să fim lângă Dunăre. Cum se face ziuă, eu mă înfăţişez muţei şi-i spun, cum ştiu eu, că-s tămăduit de toate; şi, fiind o sfântă zi de duminică, să afle domnia sa că mă duc la fratele meu părintele Nicodim, care mi-a poruncit să mă abat la cuvioşia sa când mi-a veni ceasul să mă liniştesc de tulburările mele. Noi pornim cătră Neamţu; iar de la cotitura cea dintâi, ne răsucim în loc şi intrăm în codru la locul unde ai să ascunzi tu toate câte ne trebuiesc de cale lungă; şi după aceea pălim la Roman şi la Fălciu.</p>
               </div>
               <div type="div3" rend="P11">
                  <head>Capitolul XVI.</head>
                  <subtitle>Cum se pregătesc Jderii cei mari să-l caute pe cel mititel.</subtitle>
                  <p rend="justify">Luni dimineaţa, început de octomvrie, bătrânul Manole Jder se strecură mai devreme decât de obicei din iatac. Dobândise acest nărav să iasă pe furiş, ca să nu-l apuce vreun cârlig de vorbă al jupânesei comisoaie. Dimineaţa, socotea dumnealui că sunt treburile mai cu spor. Încât ieşea la o altă încăpere, unde avea obicei să-şi lese încălţările şi brâul; şi, ca şi cum l-ar fi ameninţat vrăjmaş din urmă se grăbea încheindu-şi din mers o cataramă c-o mână şi îndesându-şi cu cealaltă cuşma în cap. Nu izbândea totdeauna în această retragere puţin ostăşească. Jupâneasa Ilisafta era de multe ori asupra domniei sale cu felurite mirări, întrebări şi griji, care făcuseră pui în cursul nopţii. De data aceasta, însă, ziua comisului Manole părea că începe bine. Deşi dumneaei era trează, căci o auzise oftând, nu se iscă nici o pricină de întârziere.</p>
                  <p rend="justify">Mormăind în barba-i mare nişte vorbe tainice, pe care nu le putea înţelege nimeni, jupân Manole Păr-Negru nu ieşi, ca de obicei întâi în ogradă. Deschise uşa de la chilioara lui Ionuţ şi văzu patul gol. Mormăitul i se desluşi mai bine.</p>
                  <p rend="justify">Acuma pricepea domnia sa de ce l-a lăsat să iasă cu pace jupâneasa Ilisafta. Dacă cumva fecioraşul nu s-a întors încă, să nu cadă asupra lui supărarea vorbelor de dimineaţă, căci de câte ori azvârlea dumneaei acel cârlig, comisul trântea şi bufnea prin încăperea cealaltă. Comisul nu făcu decât: Hm!</p>
                  <p rend="justify">Ieşi în ogradă şi se uită posomorât la slugi. După ce le făcu astfel, numai cu privirea, să-şi grăbească umbletul, porunci să-i vie calul.</p>
                  <p rend="justify">Dimineaţa era fără vânt, cu cerul îmbrobodit de nour. Se simţea că răsăritul soarelui, dincolo de zări şi de neguri, n-are să schimbe nimic dintr-acea întristare de toamnă.</p>
                  <p rend="justify">Un cârdişor de raţe sălbatice trecu vâjâind pe sus întorcându-se la vadurile Moldovei de la topliţele din munte.</p>
                  <p rend="justify">Comisul se ducea gânditor pe coastă, la deal, fără a-şi grăbi calul. Când ajunse la cele dintâi închisori ale mânjilor, văzu venind asupra sa pe Simion.</p>
                  <p rend="justify">Bătrânul îl aşteptă să se apropie. Îşi poftiră bună dimineaţa unul altuia numai din vârful buzelor.</p>
                  <p rend="justify">—  Băietul nu-i la mănăstire, zise Simion fără nici o pregătire şi ca şi cum vorbele acestea le lepăda de la sine, neavând ce face cu dânsele.</p>
                  <p rend="justify">—  Cum ai zis? Răcni comisul.</p>
                  <p rend="justify">Deodată parcă surzise, punându-şi mâna, leică, la ureche.</p>
                  <p rend="justify">—  Mie nu mi-a plăcut înfăţişarea lui, ieri dimineaţă, urmă comisul al doilea fără a-şi înălţa glasul. Mi se părea trudit şi nedormit. Dar nu-l puteam opri de la mărturisirea pe care se ducea s-o facă stareţului său. Avea tovarăş cu dânsul şi pe tătar.</p>
                  <p rend="justify">—  Avea tovarăş pe tătar… îngână bătrânul: omul meu cel mai de credinţă. Băietul e la mănăstire; nu poate fi în altă parte.</p>
                  <p rend="justify">—  Eu am avut altă socotinţă, urmă comisul al doilea. Asară m-am coborât la curte să aflu dacă s-a întors, cum îi fusese cătră mine făgăduinţa. Văzând că nu s-a întors, am repezit un om. Acel om mi-a adus înştiinţare acum un ceas. Băietul nu-i acolo; nici n-a fost; în Vânători nu l-a văzut nimeni trecând. A apucat alt drum; acel drum cred că-l înţelegi şi domnia ta; încă de sâmbătă sara nu mi-au plăcut mie istorisirile prea lungi din Ţara Leşască. Oamenii cuminţi ar fi trebuit să fie mai cu băgare de samă.</p>
                  <p rend="justify">—  Jupâne al doilea comis, mă rog domniei tale, care-s acei oameni cuminţi?</p>
                  <p rend="justify">Din blândeţa prefăcută a acestui glas, bătrânul se dezlănţui deodată într-un răcnet împotriva calului. Puse pintenii şi în acelaşi timp strânse cu putere struna. Răsucindu-se şi ameninţând înăbuşit, aruncă la pământ harapnicul de piele împletită.</p>
                  <p rend="justify">Simion descălecă uşor, culese harapnicul şi-l înfăţişă tatălui său.</p>
                  <p rend="justify">—  Între acei oameni cuminţi, cel dintâi sunt eu, tătuţă, zise el cu blândeţă. Ar fi trebuit să cuget mai din vreme că istorisirea are într-însa o primejdie. Cunoscând pe băiet şi ştiind şi firea altora, acuma nu mi-i greu să spun care-i drumul pe care a apucat Ionuţ. Dar ar fi trebuit să înţeleg chiar de-atuncea de ce a ieşit dintre noi şi s-a pitit ca s-asculte el singur, să nu-i putem ceti obrazul şi mişcările. La vârsta lui nici eu n-aş fi făcut altfel. Ştiu că şi alţii ar fi făcut tot aşa.</p>
                  <p rend="justify">—  Care-s acei alţii? Păru a tresări iar bătrânul din uimirea lui mânioasă. Însă privirea pe care o avea aţintită asupra comisului al doilea se îmblânzise. Într-adevăr, urmă el mai domolit, asta-i vârsta nebuniilor. Nu mă mai mir decât de tătar. Slujitor vrednic, acuma nu-i bun decât de ştreang.</p>
                  <p rend="justify">—  M-am supărat şi eu pe Botezatu, zâmbi Simion. Pe urmă am stat şi m-am gândit, până ce m-am desluşit.</p>
                  <p rend="justify">Comisul îşi scutură barba şi se posomorî iar.</p>
                  <p rend="justify">—  Văd, zise el, că trebuie să-mi pun la un izvor capul. După ce m-oi răcori şi m-oi limpezi, am să văd ce-i de făcut. Vorbele-s fără de putere.</p>
                  <p rend="justify">Punându-şi dintr-odată calul în mişcare, se duse până la şipotul dintre molizi, care bulbucea printr-un jghiab de scorbură. Descălecă, îngenunche pe lespezi, îşi zvârli într-o parte cuşma şi-şi vârî capul sub bătaia apei. Stătu aşa o vreme, apoi pufni aruncând stropi; trase peste ochi cu mânicile aspre ale contăşului; se şterse mai adânc şi mai îndesat cu poalele aceleiaşi haine; şi într-acelaşi timp nu înceta să cumpănească în sine întâmplarea.</p>
                  <p rend="justify">Primejdie pentru viaţa copilului, cugeta el, e numai pe celalalt mal al Dunării, în olatul turcesc. Tătarul deci, are să-l ţie pe cestalalt mal. Cum ar putea să-l ducă pe stăpânul lui la o pieire fără greş?</p>
                  <p rend="justify">Ce părere are Simion despre asta?</p>
                  <p rend="justify">Simion are părere despre asta că nu porunceşte tătarul şi porunceşte Ionuţ.</p>
                  <p rend="justify">Cea dintâi lămurire pe care o făcuse apa era alta pe care comisul al doilea o înţelese cu o plăcere ascunsă. Nu mai era vreme de spus cu ifos şi supărare, jupâne al doilea comis. Sună iar, în acea barbă zbârlită, numele adevărat al feciorului celui mare al lui Jder comisul.</p>
                  <p rend="justify">—  Atuncea, se miră bătrânul, nu mai putem sta aicea, pe loc, nici un ceas şi nici o clipă. Trebuie să ne ducem să-l căutăm.</p>
                  <p rend="justify">—  Asta-i cea mai bună poruncă, jupâne comise, zâmbi Simion. Armele şi straiele mi-s puse deoparte. Am învăţat pe vătaful Lazăr să ducă el singur, la noapte, harmăsarul domnesc în tainiţa de la schit pe care o cunoaşte şi el, în valea Largului, ca să nu mai am din partea asta nici o grijă. Când porunceşti, eu sunt gata.</p>
                  <p rend="justify">—  Apoi eu poruncesc acuma.</p>
                  <p rend="justify">—  Bine, tătuţă; te-ajung din urmă.</p>
                  <p rend="justify">Când intră pe poarta ogrăzii de dindos bătrânul comis, ca zvârlit din puşcă, slujitorii se năpustiră în laturi cu spaimă; găinile dădură zvon cotcodăcind şi zburătăcind. Ca stropii dintr-o baltă în care s-a prăvălit o stâncă, ţâşniră în toate părţile, şi unele ajunseră în braţele jupânesei Ilisafta, care ieşise în cerdac să privegheze cum li se dă grăunţe.</p>
                  <p rend="justify">—  Doamne Dumnezeule! Strigă dumneaei pălindu-şi palmele, ce este? Au dat iar tătarii?</p>
                  <p rend="justify">—  Jupâneasă Ilisaftă, strigă comisul descălecând; băietu-i fugar.</p>
                  <p rend="justify">—  Vai de mine! Unde-i fugar?</p>
                  <p rend="justify">—  Unde poate să fie decât la Turc? Ca să găsească ce-i trebuie lui!</p>
                  <p rend="justify">—  Vai şi iar vai, comise! Strigă înjunghiată jupâneasa Ilisafta; plodul acesta are să mă puie de vie în pământ! Am bănuit eu că aşa are să se întâmple.</p>
                  <p rend="justify">—  Când ai bănuit? Nu mi-ai spus nimica.</p>
                  <p rend="justify">—  Am bănuit, am bănuit, săraca de mine! De aceea am avut astă-noapte acel vis. Se făcea că umblu calare în dosul lui Ionuţ, pe pagul lui, şi-l ţineam pe după braţe, iar el cerca să-mi desfacă mânile, ca să poată struni calul. Şi mergeam aşa cătră o apă mult mai mare decât Moldova. Călătoria cu el însamnă ştirbă şi sfadă; iar apa-i primejdie. Unde te duci, omule?</p>
                  <p rend="justify">—  Da' ce? Am să stau să ascult visurile dumnitale? Mă duc s-aduc băietul.</p>
                  <p rend="justify">—  Stăi, comise, să-ţi dau ce-ţi trebuie. Să scot straiele cele bune, căci doar n-ai să ieşi aşa în lume, să zică cele care te-or vedea că n-ai soţie vrednică. Să nu leşi sabia cu care ai ieşit bine de la atâtea năcazuri.</p>
                  <p rend="justify">—  Am alta nouă.</p>
                  <p rend="justify">—  Eu zic s-o iai pe cea veche. Stăi şi te sfătuieşte puţintel cu mine; nu te duce aşa ca în bătaie de vânt. Treizeci şi cinci de ani ţi-am fost sfetnic. Nu mă lepăda acuma. Cine ţi-a spus? Cum ai aflat? Poate nu-i nimic-adevărat.</p>
                  <p rend="justify">—  Cum nu-i adevărat? Domnia ta ai ştiut de mai nainte şi ţi s-a arătat şi-n vis? De ce nu mi-ai spus din vreme ce aveai de spus? Acuma nu pot aştepta; dacă întârzii aici, îl taie pe băiet turcii dincolo.</p>
                  <p rend="justify">—  Care turci? Unde dincolo?</p>
                  <p rend="justify">—  Turcii cei cu cealma şi cu iatagan, jupâneasă Ilisaftă; dincolo de Cetatea Chiliei, în ostroavele şi smârcurile Dunării.</p>
                  <p rend="justify">—  Vai de mine! Departe-i până acolo?</p>
                  <p rend="justify">—  Cale de cinci zile.</p>
                  <p rend="justify">—  Apoi ai mai fost domnia ta pe-acolo; de aceea te grăbeşti aşa de tare. Alei, comise, nu te supăra pentru toate câte le spune o femeie năcăjită şi supărată.</p>
                  <p rend="justify">Comisul Manole se descătărămă de vechituri, trăgând pe dânsui straie curate. Pe jumătate îmbrăcat ieşi în cerdacul de dindos şi răcni porunci la odăi, numind slujitorii care trebuiau să-l întovărăşească. Intră înlăuntru şi îndată ieşi iar, strigând chelarului ce să puie în desagii de merinde.</p>
                  <p rend="justify">—  Cui să-i vie în minte, se tângui jupâneasa Ilisafta, vărsând lacrimi pe straiele nouă cu grijă alese, cui să-i vie în minte că un copil poate săvârşi o poznă ca asta!</p>
                  <p rend="justify">—  Aşa? Cine i-a spus, jupâneasă Ilisaftă, poveştile cu Făt-Frumos? Iaca, acuma s-a dus să caute pe Cosânzana.</p>
                  <p rend="justify">—  Încaltea de-ar aduce-o, să-mi iau de-o grijă!</p>
                  <p rend="justify">—  Da' ce crezi, comisoaie, că mie îmi trebuiesc turcoaice? Dac-aş putea să-l ajung înainte de-a trece. Căci eu tot cred că Botezatu îl întârzie şi-l ţine pe loc.</p>
                  <p rend="justify">—  Asta! Să ştii că asta-i! Să ştii că alta nu poate fi! Răsări cu mare aprindere comisoaia. Tataru-i vinovat. Tătarul l-a luat şi-l duce!</p>
                  <p rend="justify">Comisul Simion intră liniştit între asemenea cânguiri.</p>
                  <p rend="justify">—  Mămuţă, vorbi el, am venit să-ţi sărut mâna şi să mă binecuvântezi de drum lung.</p>
                  <p rend="justify">Comisoaia îşi lepădă lacrimile, c-un deget, într-o parte şi într-alta, ca să vadă lămurit pe cel care intrase. C-un suspin greu, îşi înghiţi amărăciunea şi făcu o silinţă, ca să se liniştească. Întrebă şoptit, cu glasul dintr-odată schimbat:</p>
                  <p rend="justify">—  Te duci şi tu?</p>
                  <p rend="justify">—  Mă duc, răspunse Simion. Tătuţa trebuieşte, chiar în acest ceas, să purceadă la Domnie şi cum ajunge, să ceară intrare la măria sa. Eu întârzii puţin în urma domniei sale, ca să mă abat la fratele nostru Cristea, să-l gătesc şi pe el. După asta trec la mănăstire, ca să iau sfat şi binecuvântare de la părintele Nicodim. Cu acest frate al nostru avem datoria să ne iertăm încă o dată, deoarece se poate să nu ne mai vedem până la învierea cea din veac. Ş-apoi după asta, ajung şi eu pe tătuţa la Suceava, şi ne tot ducem la vale.</p>
                  <p rend="justify">Comisoaia pe de o parte era îngheţată de rânduiala ce auzea şi pe de alta alintată de o adiere a unui cuvânt pe care nu-l mai auzise de multă vreme rostit între cei doi comişi.</p>
                  <p rend="justify">—  Ţi-am spus eu, jupâneasă Ilisaftă, să te grăbeşti, îi zise bătrânul Jder, căci avem de îndeplinit toate aceste lucruri pe care le-ai auzit şi pe care le-am poruncit eu.</p>
                  <p rend="justify">Comisoaia sărută fruntea comisului al doilea, dându-i binecuvântare.</p>
                  <p rend="justify">—  Eu am ieşit acuma, Simioane, şi am încălicat, vorbi bătrânul, stând drept în picioare, cu armele pe el – sabia şi jungherul. Domnia ta treci Moldova, la vistiernic; v-aştept la scaunul măriei sale.</p>
                  <p rend="justify">Comisul al doilea ieşi.</p>
                  <p rend="justify">Jupâneasa Ilisafta veni şi sărută dreapta domnului său. El o cuprinse de după umeri şi o sărută pe ochi, cum făcuse, în somnu-i viclean, şi Jder cel mititel.</p>
                  <p rend="justify">Rămasă singură, comisoaia păşi la icoana Pururea-Fecioarei, în lucirea candelei, ca să-i cerşească ocrotire şi izbândă pentru cei duşi în primejdie, pe drumuri depărtate.</p>
                  <p rend="justify">Simion Jder, cu slujitorul său, coborî la apa Moldovei; ocoli podul umblător şi trecu de-a dreptul prin vad. Când intră la curtea vistiernicului, găsi cal înşăuat la scară; deci boierul era acasă. Era acasă şi, ca totdeauna, îşi căuta vremea plecării. Înainte de vremea plecării, căuta şi alte lucruri care-i făceau trebuinţă. Acele lucruri jupâneasa Candachia le găsea la locul lor, pe masa vistiernicului. Le lua şi le aducea pe altă masă.</p>
                  <p rend="justify">—  Poftim lanţugul de aur şi paftalele cu smalţ albastru, zicea ea.</p>
                  <p rend="justify">—  Să ştii, Candachie, hotărî vistiernicul, că unui bărbat frumos şi voinic i se potriveşte totdeauna lanţugul de aur; însă smalţul albastru e bun mai ales la brâu roşu. Eu aş avea plăcere, azi, să pun brâu albastru.</p>
                  <p rend="justify">—  Decât plăcere, îi răspunse Candachia, mai bine ai avea brâul, pe care ţi l-a făgăduit de optsprezece luni fratele dumnitale Dămian şi nu ţi l-a mai trimes nici acum.</p>
                  <p rend="justify">—  Atunci ce fac eu fără brâu albastru?</p>
                  <p rend="justify">—  Stăi aici ş-aşteaptă până ce ţi l-a trimete Dămian.</p>
                  <p rend="justify">—  Cum să stau, când eu nu-mi văd capul de năcazuri?</p>
                  <p rend="justify">—  Of, mult îţi trebuie dumnitale până ce te urneşti de-acasă! Îi întoarse cuvânt, fără răutate, jupâneasa Candachia. Unei neveste tinere, de asta nu-i poate părea rău. Iar unui bărbat fudul ca domnia ta îi şede bine cu orice. Aş zice să te îmbraci ca şi ieri, să se mire cei ce te-or vedea şi să se teamă. Nu uita pintenii. Acuşi vine ceasul să-i mai deie ţiganul alt rând de ovăs calului.</p>
                  <p rend="justify">—  Uită-te la mine, Candachie.</p>
                  <p rend="justify">—  Mă uit; m-am uitat; îţi şade bine.</p>
                  <p rend="justify">—  Nu de asta, ci ca să-ţi văd ochii. Ochii aceştia sunt lenea mea în toate dimineţile.</p>
                  <p rend="justify">—  Ştiu, vistiernice Cristea. Mai avem paisprezece zile până ce împlinim doi ani de la nuntă; pe urmă ai să începi iar a te hărnici.</p>
                  <p rend="justify">—  Nu cred, jupâneasă Candachie. Am auzit eu odată pe fratele meu părintele Nicodim spunând o poveste despre tinereţă fără bătrâneţă şi frumuseţă fără ofilire. Asta nu-i laudă; ci har de la Dumnezeu.</p>
                  <p rend="justify">Candachia râse cu dulceaţă.</p>
                  <p rend="justify">—  Ah-ah! Cunosc eu meşteşugul domniei tale de vorbe. Nu mai sta. Pune-ţi repede straiul şi lanţugul. Mă uit afară şi văd că avem oaspete pe cumnatul Simion.</p>
                  <p rend="justify">—  Simion? Se miră nespus vistiernicul. Nu-l ştiam cu asemenea obicei; el şede sihastru la herghelie.</p>
                  <p rend="justify">—  Ba-i chiar el, şi nu pricep de ce vine aşa de aprig. Are cu el armele. Să ştii că s-a întâmplat ceva la Timiş!</p>
                  <p rend="justify">—  Puşchea pe limba dumnitale, Candachie, strigă spăriat vistiernicul. Poate-i slabă muţa! Unde mi-i calul? Să mă duc în clipă!</p>
                  <p rend="justify">—  Stai liniştit, nu-i asta! Îl opri cu agerime tânăra jupâneasă.</p>
                  <p rend="justify">Cu aceste vorbe, feri în dreapta şi-n stânga canaturile uşii boiereşti. Din prag, Simion auzise schimbul repezit de cuvinte dintre soţi.</p>
                  <p rend="justify">Îi ieşi întru întâmpinare numai Candachia, care făcea încă semne spre iatac, lui jupân Cristea, să-şi isprăvească îmbrăcatul. Vistiernicul umbla dincolo grăbit, după cele din urmă bucăţi de straie, şi-şi oprea din când în când urechea la firida unei sobe, care despărţea încăperile.</p>
                  <p rend="justify">—  Într-adevăr, cumnată, s-a întâmplat ceva la Timiş, vorbi Simion pe când pătrundea în casă.</p>
                  <p rend="justify">—  Ai! Ce s-a întâmplat? Se miră ascuţit jupâneasa Candachia, întorcând ochii cum văzuse în oglindă că i se potrivesc mai bine. Văd că purcezi de-acolo înarmat: atuncea umbli după cineva. Au dat hoţii?</p>
                  <p rend="justify">Simion făcu semn de împotrivire cu capul; nu.</p>
                  <p rend="justify">—  Ionuţ?</p>
                  <p rend="justify">Comisul al doilea încuviinţă.</p>
                  <p rend="justify">—  Să ştii, vistiernice, ţipă Candachia cu spaimă, că frăţiorul domniei tale a apucat drumul podgheazurilor şi al nohailor şi a fugit după fata aceea, în Ţara Leşască!</p>
                  <p rend="justify">Simion zâmbi:</p>
                  <p rend="justify">—  Văd că femeile au mai multă agerime decât noi.</p>
                  <p rend="justify">Din iatac vistiernicul se năcăjea să-şi vâre prin firidă capu-i mare.</p>
                  <p rend="justify">—  Vin şi eu să văd ce este! Strigă el de dincolo, cu aţâţare.</p>
                  <p rend="justify">—  Nu cred, nu se poate! Se frământa Candachia.</p>
                  <p rend="justify">—  Ba-i adevărat, o încredinţă cu destulă linişte comisul Simion; numai cât n-a fugit la leşi, ci la turci.</p>
                  <p rend="justify">—  Asta-i una care nu s-a mai pomenit! Vra să zică, acel copil se duce să bată război la Ţarigrad cu Mehmet-Sultan!</p>
                  <p rend="justify">—  Ceva mai aproape, o linişti comisul. S-a zvonit că cneaghinele de la Ionăşeni ar fi în robie dincolo de Dunăre în olatul Chiliei.</p>
                  <p rend="justify">—  Un copil care umblă după năluca lui! Cred, oamenilor şi boierilor, că n-aveţi să-l lăsaţi să se prăpădească.</p>
                  <p rend="justify">Comisul Simion zâmbi.</p>
                  <p rend="justify">—  Fii încredinţată, cumnată Candachie, că nu-l lăsăm. Dacă nu-l aducem, jupâneasa Ilisafta se pune la pământ şi moare. Am lăsat-o acu o jumătate de ceas prăpădită. În urma mea, ştiu că s-a pus în pat. Comisul, de pe altă parte, s-a ridicat în scări şi ne-a poruncit să nu lipsim din prejurul lui. Dumnealui a şi purces la Suceava, să ceară dezlegare măriei sale ca să trecem dincolo.</p>
                  <p rend="justify">La aceste vorbe, năvăli din cealaltă încăpere vistiernicul Cristea mai dezbrăcat decât îl lăsase jupâneasa Candachia. Îşi târâia pe jos lanţugul de aur. Când băgă de samă că-l are încă aninat de deget, îl zvârli la o parte cu piciorul.</p>
                  <p rend="justify">—  Mă duc să văd pe muţa! Strigă el, cu mare tulburare.</p>
                  <p rend="justify">Simion îl opri.</p>
                  <p rend="justify">—  Nu mai ai vreme. Comisul îţi porunceşte să-l urmezi la măria sa, chiar în această clipă. Numai feciorul nostru Cristea, zice comisul, are să poată grăi aşa, ca să ne deie slobozenie măria sa să trecem în olatul Turcului.</p>
                  <p rend="justify">Vistiernicul se umflă în sus, cu semeţie.</p>
                  <p rend="justify">—  Să trecem acolo numaidecât, strigă el. Dac-a fi trebuinţă, să batem război.</p>
                  <p rend="justify">Candachia îşi rotea cu uimire foile, între cei doi bărbaţi.</p>
                  <p rend="justify">—  Cine să bată război, şi de ce?</p>
                  <p rend="justify">—  Eu să bat război, pentru că am eu aşa bunăvoinţă. Nu este alt leac pentru comisoaie decât să-i aducem puiul.</p>
                  <p rend="justify">—  Atuncea grăbeşte-te, îi porunci Simion. Dacă ai cal bun, poate să-l ajungi pe tata.</p>
                  <p rend="justify">—  Cum să n-am cal bun? Aruncă spre fratele său încredinţare vistiernicul.</p>
                  <p rend="justify">Simion tăcu, privindu-l ţintă. Vistiernicul fu cuprins dintrodată de o hărnicie înfrigurată, desprinzând întâi din cuier armele.</p>
                  <p rend="justify">Candachia îşi încrucişă braţele pe sâni, întorcând un zâmbet subţire spre cumnatul său.</p>
                  <p rend="justify">—  Când nebunul acela după care vă duceţi, zise ea, are să ajungă în vârsta domniei tale, are să-ţi samene întocmai.</p>
                  <p rend="justify">Simion o cuprinse şi o sărută pe obrajii rumeniţi, apoi ieşi afară sunând din pinteni şi încălecă.</p>
                  <p rend="justify">—  Gata? Strigă el prin uşa deschisă cătră fratele său.</p>
                  <p rend="justify">—  Gata, ţi-l aduc numaidecât, îi şopti Candachia arătându-se o clipă în prag. Îşi răsuci foile zbătându-le ca pe nişte aripi şi intră iar înlăuntru.</p>
                  <p rend="justify">Nu lungă vreme, vistiernicul ieşi cu o repeziciune care pentru toţi cunoscuţii lui părea uitată. Abia încălecă şi puse iarăşi piciorul la pământ.</p>
                  <p rend="justify">—  Nu mi-am sărutat nevasta, îşi aduse el aminte, râzând.</p>
                  <p rend="justify">Simion porni. Fratele său îl ajunse din urmă la apa Moldovei, având după sine, precum se cuvenea măririi lui, doi slujitori.</p>
                  <p rend="justify">—  Îmi închipui, îi zise comisul al doilea, că vrei să treci întâi dincolo, ca să vezi pe muţa, după aceea te întorci iar în drumul Sucevii.</p>
                  <p rend="justify">—  Asta numaidecât, se încredinţă pe sine însuşi vistiernicul. De altminteri, cu asemenea cai, ca aceia pe care-i am eu, nu-i om pe lumea asta pe care să nu-l ajung din urmă.</p>
                  <p rend="justify">—  Cine nu se miră de caii domniei tale, frate Cristea? Dar eu tot aş zice că să te grăbeşti puţintel.</p>
                  <p rend="justify">Vistiernicul găsi pe jupâneasa Ilisafta în aşternut, învălită cu pocladă până sub bărbie. Fruntea îi era înfăşurată cu pânză muiată în apă rece. Ochii i se cerniseră. Ofta şi se tânguia încet împotriva unor ţânci din ziua de azi. Chira cămărăşiţa se învârtea în jurul ei, pregătise pe un scaun la o parte sita cu bobii; îşi adusese într-ascuns frigarea de descântat; când se alina o clipă comisoaia, murmura şi ea asupra răutăţilor din lumea asta. Atunci veni acel copil al Candachiei, pe care şi comisoaia îl alintase mai mult într-o vreme, iar acum îi era răpit de o venetică din Ţara-de-Jos.</p>
                  <p rend="justify">În vremea asta comisul Simion grăbea, prin ziua fără soare, cătră Târgul Neamţu. Ocolind pe sub cetăţuie, trecu la pas prin apa Ozanei şi apoi la aşezarea starostelui Nechifor. Ograda era goală; feciorii se aflau în munte cu cânii cei mari, împresurând un mistreţ, care le făcea trebuinţă. Sicriul cel în care se dădea orz la cai de-o bucată de vreme sta în preajma fântânii într-o rână şi spart la o coastă. Bătrânul îşi scoase capu-i pleşuv printr-o uşă scundă şi se bucură de vederea comisului al doilea.</p>
                  <p rend="justify">—  Oare ce să se fi întâmplat? Întrebă el cu zâmbetu-i încreţit şi strâmb, ce să se fi întâmplat de ies la lume sihaştrii? Într-o zi ca asta s-ar fi cuvenit să fie soarele la arătare, ca să aibă de ce se mira.</p>
                  <p rend="justify">—  Am mai ieşit, uncheşule, ş-acum şase săptămâni.</p>
                  <p rend="justify">—  Se poate; atunci ai făcut trebuinţă măriei sale. Acuma ce va mai fi fiind? Dac-ai descălicat şi binevoieşti a pofti în casă, să mă aştepţi numai o ţâră, până ce-oi aduce un pahar de vin, ca să-ţi fie limba mai dulce.</p>
                  <p rend="justify">Comisul intră după staroste, dădu solemn bună-ziua şi se aşeză la locul de cinste, sub culme, pe patul din fund, împodobit cu scorţuri.</p>
                  <p rend="justify">—  Te poftesc, cinstite staroste, vorbi Simion Jder, să nu te osteneşti că limba mea nu se poate îndulci şi vestea pe care ai s-o afli nu-i bună. Ionuţ mezinul nostru e fugar de-acasă de ieri dimineaţă.</p>
                  <p rend="justify">—  Ptiu, drace! De asta s-a oprit aici şi a întrebat de el un slujitor de la Timiş. Cu toate acestea eu am dormit fără grijă. Ciolan bătrân şi minte puţină. Trebuia să mă scol, să ies şi să întreb eu pe acel slujitor. Nici nu mi-a venit după aceea în cap să încalic şi să vin eu până la Timiş să aflu ce este.</p>
                  <p rend="justify">—  Apoi ai fi aflat, cinstite staroste Nechifor, că, în vremea cât a fost copil de casă la curtea măriei sale, băietul a dat peste o dragoste. Şi acea dragoste, căzând în robie la nohai, a fost vândută la un turc din olatul Dunării.</p>
                  <p rend="justify">—  Înţeleg, răcni starostele Căliman, sculându-se în picioare cât era de lung şi bătând cu pumnul în grindă. Acel copil n-a găsit altceva mai bun de făcut pe lumea asta, decât să se ducă să-şi scoată dragostea de la Turc.</p>
                  <p rend="justify">—  Întocmai, cinstite staroste.</p>
                  <p rend="justify">—  Ei? Şi ce gând are comisul Manole?</p>
                  <p rend="justify">—  Comisul Manole a purces din astă dimineaţă. După ce trec pe la fratele nostru, părintele Nicodim, îl ajung şi eu pe comis din urmă. Vine şi vistiernicul Cristea. La Suceava, găsim pe celalt frate al nostru, Dămian.</p>
                  <p rend="justify">—  Da' ce să căutaţi domniile voastre la Suceava, comise Simioane? Nu vedeţi domniile voastre câte răutăţi se iscă la curtea măriei sale? Acolo şede Vodă ca un cerb frumos cu stea în frunte, iar împrejurul cerbului numai jivine. Am să-i spun eu odată măriei sale că eu trimet de aicea tot felul de bunătăţi, pe care le prind în codrii măriei sale şi în apele măriei sale; şi am aflat că păstrăvii pe care i-am juruit pentru sfinţirea Putnei, ca să se afle acolo pe masa măriei sale, au ajuns în altă parte şi i-au crompăit alţii; iar un mistreţ pe care l-am trimes la Suceava, cum a intrat în Cetate, a făcut picioare. De asemenea şi-au luat zborul nişte ierunci. Am să-i spun aşa măriei sale, că-i stau în preajmă prea mulţi lupi şi dihori. Tare i-aş dezbrăca eu pe aceştia de piele, ca să-şi plătească stricăciunile ce-au săvârşit. Zău dacă nu-mi vine să încalic şi să mă duc să găsesc pe comisul Manole. Fiind doi, m-oi simţi mai în putere ş-oi spune cu îndrăzneală cele cuvenite. Dar iarăşi mă întorc şi zic că cinstitul comis are altă grijă. Ptiu, drace! Cum am să dorm eu la noapte? Căci văd că acel copil fără minte se duce în primejdie! Dacă nu m-oi grăbi să mă gândesc acuma, apoi mâni iar am să aflu că-s ciolan bătrân care nu mai preţuiesc nici o leţcaie. Acuma pricep eu de ce-au ieşit sihaştrii la lume.</p>
                  <p rend="justify">—  Într-adevăr, de aceea au ieşit, cinstite staroste.</p>
                  <p rend="justify">—  Ei, apoi să afle sihaştrii că se ridică în scări şi Nechifor Căliman pentru prietinii săi şi pentru acel prunc pe care el l-a ocrotit întâi. Ştim noi, eu şi comisul Manole, unele şi altele.</p>
                  <p rend="justify">—  Ştiu întrucâtva şi sihaştrii, cinstite staroste.</p>
                  <p rend="justify">—  Atuncea au ştiut c-am să umblu şi eu la Turc.</p>
                  <p rend="justify">—  Au ştiut, uncheşule.</p>
                  <p rend="justify">—  Ptiu, drace! Şi în care loc trebuie s-ajungem noi?</p>
                  <p rend="justify">—  Trebuie s-ajungem dincolo de Dunăre, în olatul Chiliei.</p>
                  <p rend="justify">—  Iaca-i bun, am mai fost noi pe-acolo, eu şi comisul Manole. Eu nu-ţi spun domniei tale să stai şi să mă aştepţi, căci treaba moşnegilor e cu negăială. Dacă te duci la mănăstire la Neamţu la celalalt frate al domniilor voastre, apoi te-ajung eu din urmă. Te poftesc să nu porneşti de-acolo fără starostele Căliman.</p>
                  <p rend="justify">După ce se zvârli în şa, comisul Simion umblă cu repeziciune până la mănăstire şi opri la poarta ieromonahului Nicodim, în vremea amiezii.</p>
                  <p rend="justify">În acel loc, sub munte, se mişca printre poieni o negură, din care picura umezeală. Chilia cuviosului Nicodim era plină de o umbră pustie. La geamul dinspre răsărit, unde era streşina mai îngustă, se afla singurul loc prielnic de cetit şi de scris slove pe dosul scoarţelor. Din spate, băteau flăcările de la sobă. Pe măsuţa de la ferestruică, sta un ceaslov, caligrafiat cu înflorituri. Asupra acestui ceaslov, pe foaia scorţoasă din urmă, sta aplecat cuviosul Nicodim, cugetând câţi ani sunt de la o întâmplare veche, a cărei amintire o înmormântase în sine. În acea zi de negură, de singurătate desăvârşită şi gânduri de mâhnire, se ridicau întâmplările trecutului ca fantasme cenuşii. Ca să le depărteze de la sine, călugărul se închinase şi cetise vorbe de mângâiere. Apoi îşi adusese pană şi cerneală şi însemnase cu luare-aminte aceste vorbe: „Ceaslov sfântă carte care este a ieromonahului Nicodim. Doamne, miluieşte pe smerit robul tău.”</p>
                  <p rend="justify">Când se pregătea să scrie ziua, adică întâi octomvrie, şi anul, adică 6978, auzi afară glasul lui Simion. Sări de la locul său, deschise pe rând două uşi şi întâmpină pe comis în pridvor. Îl cuprinse de după grumaz şi-l sărută, apoi îl binecuvântă asupra frunţii, după care se trase un pas. Întoarse pe fratele său cu faţa spre lumină şi-l privi eu luare-aminte.</p>
                  <p rend="justify">Îl întrebă cu glas scăzut:</p>
                  <p rend="justify">—  Acasă e bine?</p>
                  <p rend="justify">—  Muţa e bine, răspunse comisul Simion, numaicât mâhnită tare pentru nebunia pe care ai aflat-o şi cuvioşia ta.</p>
                  <p rend="justify">—  N-am aflat nimic.</p>
                  <p rend="justify">—  Ba ai aflat, căci am trimes om să întrebe de Ionuţ. Băietul a plecat după dragostea lui.</p>
                  <p rend="justify">Călugărul trase în casă după sine pe comis şi ascultă nu cu prea multă uimire lămuririle.</p>
                  <p rend="justify">—  Am înţeles că în acel copil e pulbere de puşcă, suspină el.</p>
                  <p rend="justify">Privi fără să vadă ceea ce scrisese şi împinse cu palma la o parte cartea deschisă. Se înălţă după aceea în picioare şi se învârti de câteva ori prin chilie, ca într-o cuşcă cu gratii.</p>
                  <p rend="justify">Păru că se linişteşte. Întoarse ochii spre Simion cercetându-l.</p>
                  <p rend="justify">—  Văd că ai la tine armele.</p>
                  <p rend="justify">—  Da, căci mă duc după tătuţa, la Suceava.</p>
                  <p rend="justify">—  Şi de la Suceava?</p>
                  <p rend="justify">—  De la Suceava, tot înainte. Aştept numai să vie din urmă starostele Nechifor; cum vine, nu mai stau nici o clipă.</p>
                  <p rend="justify">—  Ai vreme până atuncea să îmbuci ceva. Nu poţi găsi la mine decât mâncare călugărească, dar trebuie să te mulţămeşti şi cu aceea. Înţeleg c-ai venit pentru iertarea noastră; se poate să nu ne mai vedem. În pustia întru care mă aflu, nu încetez de a mă ruga pentru toţi şi mai ales pentru dumneata, Simioane. Am fost în zilele noastre ca doi căluţi fără grijă de la Timiş; iar pe urmă a venit peste noi un vârtej ca şi acesta care-l poartă pe Ionuţ. Eu mi-am găsit aicea mângâierea şi pacea; nu ştiu domnia ta dacă mai ai rana deschisă.</p>
                  <p rend="justify">—  Părinte Nicodim şi frate Nicoară, zâmbi Simion, trăiesc şi eu cum dă Dumnezeu. Numai câteodată mă uit într-un izvor alinat şi văd semnul prostiilor de altădată. Atuncea îmi vine să încalic, să dau fuga până aici, să te îmbrăţişez şi să ieşim iar la lume. Mă gândesc că poate ni se cuvine să facem şi altceva. Mă ispitea, la Lipinţi, Vodă, zicând că are nevoie de alţi boieri decât cei vechi.</p>
                  <p rend="justify">—  Oi, frate dragă, suspină monahul, drumul domniei tale e deschis. Pe mine iartă-mă şi lasă-mă aici.</p>
                  <p rend="justify">—  Părinte Nicodim, noi amândoi am fost cea dintâi păreche dintre feciorii comisului. Nu mi se cuvine să ies singur.</p>
                  <p rend="justify">—  Însă eu, bădiţă Simioane, sunt îngropat aicea şi uitat.</p>
                  <p rend="justify">Comisul al doilea oftă cu mare sfâşiere a sufletului, încât călugărul se opri, aţintindu-l îndelung. După aceea prinse iar a se frământa, umblând prin cuşcă.</p>
                  <p rend="justify">—  Ascultă, bădiţă Simioane, grăi monahul dintr-odată, poticnindu-se asupra fratelui său. Pentru ce ai venit să mă tulburi? Deschide uşa ca să ies şi du-mă la porunca ta.</p>
                  <p rend="justify">Simion clătină din cap.</p>
                  <p rend="justify">—  Nu-ţi poruncesc eu, părinte Nicodim. Muţa noastră-i slabă, părintele nostru-i bătrân. Trebuie să le ocrotim zilele pe care le mai au.</p>
                  <p rend="justify">—  Bine, se umili călugărul. Să încalic şi eu pe un asin, cum se cuvine tagmei noastre, să iau o carte şi să vă urmez, ca să vă ajut cu rugăciunile mele şi, dac-om găsi pe răzvrătit, să-l îmblânzesc şi să-l înduplec.</p>
                  <p rend="justify">Cei trei călăreţi, urmaţi de slujitorul comisului Simion, ieşiră de la mănăstire într-un târziu, după-amiază. Când suiră sus pe opcină între brazi, ca să coboare după aceea la Râşca, sună din urmă stâns toaca, pe urmă cântară clopotele, prin cernerea negurei. Erau tustrei înfăşuraţi în contăşuri de pănură, şi purtau glugă. Cel mai înfricoşat la înfăţişare, din pricina bărbii şi comanacului, era cuviosul Nicodim.</p>
                  <p rend="justify">În lipsă de asin, călugărul fusese nevoit să încalece un cal mănăstiresc, dintre cei care rătăceau pe sub pădure. Împrumutase de la stăreţie o şa naltă cu scări de lemn; pusese pe dânsul un strai larg ca pentru acea vreme de toamnă şi comisul îl poftise să treacă înainte pe poteca muntelui, ca să sperie jivinele şi arătările umbrei. Dacă ar fi ieşit hoţi în acea vreme în faţa unui asemenea călăreţ, care se înălţa cu comanacul până între cetini, numaidecât s-ar fi prăvălit într-o parte în râpă socotind că dă peste dânşii un moroi al pădurii.</p>
                  <p rend="justify">—  Eu credeam să-mi schimb la Suceava această cuvioasă înfăţişare, zise părintele Nicodim cătră fratele său mai mare. Din ceea ce spui domnia ta, văd că-i mai bine să mă duc aşa înainte. Se vor milostivi slujitorii măriei sale să-mi împrumute o suliţă, ca să nu fiu cu mâna goală; încolo nu mai am nevoie de nimica. Văd că trebuie să mă duc înainte, ori ca să vă fiu domniilor voastre de mângâiere, ori ca să fiu altora spaimă.</p>
                  <p rend="justify">—  Mai mult ca să facem spaimă altora avem noi trebuinţă, fu de părere cinstitul staroste al vânătorilor.</p>
                  <p rend="justify">La al treilea ceas al nopţii, printr-o întunecime deasă şi prin ploaie, un străjer răcni într-adevăr, cu groază, la marginea drumului.</p>
                  <p rend="justify">—  Care-i acolo? Stăi pe loc. Ce matahală-i asta?</p>
                  <p rend="justify">Era la locul unde se desface calea în două: un drum apucă spre târg şi altul spre Cetatea Sucevii.</p>
                  <p rend="justify">La răcnetul caraulei, călugărul răspunse cu blândeţă:</p>
                  <p rend="justify">—  Oameni buni, cinstite oştene. Dumnezeu să te binecuvânteze!</p>
                  <p rend="justify">Umbra străjerului se întorsese iar la drum, cu suliţa aplecată.</p>
                  <p rend="justify">—  Cine sunteţi domniile voastre?</p>
                  <p rend="justify">—  Suntem oameni de la Timiş. Ne ducem la Suceava. Avem treabă la Domnie.</p>
                  <p rend="justify">—  Dacă sunteţi de la Timiş, atuncea îl căutaţi pe comisul Manole Păr-Negru.</p>
                  <p rend="justify">—  Întocmai, cinstite oştene.</p>
                  <p rend="justify">—  Atuncea staţi pe loc şi nu treceţi mai departe. Treceţi domniile voastre la dreapta şi apucaţi drumul Cetăţii. A ieşit poruncă la poartă de la luminăţia sa ca să treceţi ori şi la care ceas aţi veni. Dumnealui comisul Manole Păr-Negru vă aşteaptă înlăuntrul Cetăţii, la odăile chelarului măriei sale. Acolo s-au dus şi alţii care au mai venit în noaptea asta.</p>
                  <p rend="justify">Călăreţii trecură la Cetate, bucurându-se de această întâi biruinţă. Auziră de departe chemările străjerilor de pe ziduri şi din turn, prin pâclă. La o cotitură, văzură pâlpâind făchii de răşină sub bolta neagră a porţii.</p>
                  <p rend="justify">—  Oameni de la Timiş şi de la sfânta mănăstire Neamţul, strigă cu glas gros cuviosul Nicodim.</p>
                  <p rend="justify">Năştea în el iarăşi plăcerea uitată a călăreţului care se simte în putere.</p>
                  <p rend="justify">—  Slujba măriei sale! Adăogi cuvioşia sa.</p>
                  <p rend="justify">Comisul Simion se ţinea cuviincios mai în urmă, socotindu-se cel mai mititel. Trecu fratelui său sabia, ca s-o sune spre străjeri.</p>
                  <p rend="justify">—  Trebuie să mă întorc în noaptea asta la postul şi rugăciunile mele, îi şopti nu fără oarecare voie bună călugărul; căci păcătuiesc în faţa lui Dumnezeu.</p>
                  <p rend="justify">Primi totuşi arma şi o păstră.</p>
                  <p rend="justify">Căpitanul de la porţi veni peste punte, ca să-i cunoască şi-i pofti înăuntru.</p>
                  <p rend="justify">Cum ajunseră şi descălecară, îi împresurară slujitorii. Un aprod îi desfăcu de straie şi-i călăuzi într-o cămara largă şi bine luminată cu lumânări de seu. La un capăt de masă lungă, stătea aplecat asupra unui pergament proaspăt ieşit de la logofeţie un bărbat subţiratic, cu puţină barbă şi cu părul mai scurt tăiat decât al moldovenilor. Îmbrăcămintea lui era întunecată; la cingătoare n-avea decât o singură armă pe care o purta în dreapta şi puţin îndărăt. Acea armă scurtă era un stilet veneţian cu mâner de argint. La stânga şi la dreapta lui, în laturile mesei, se ţineau pe scaune fără spătar, aplecaţi şi ei deasupra pergamentului, bătrânul comis Manole Păr-Negru şi feciorul său vistiernicul Cristea.</p>
                  <p rend="justify">Cum intrară ceilalţi trei oaspeţi ai Domniei, cetitorul subţiratic cu strai întunecat împinse la o parte cartea domnească şi se repezi asupra călugărului sărutându-i mâna dreaptă. În acelaşi timp fu cuprins şi de Simion. Umblând de la unul la altul, în îmbrăţişări repetate, acel bărbat, care era Dămian neguţătorul, şchiopăta abia văzut din stânga. Pe obrazul lui brăzdat de timpuriu apăru puţin zâmbet. Stătu fără cuvinte între fraţii săi. După aceea trecu la starostele Căliman, care-şi căuta loc lângă comisul Manole. Amândoi bătrânii se uitară de asemenea unul la altul, socotind că n-au nevoie de vorbe în acel ceas.</p>
                  <p rend="justify">Neguţătorul Dămian îşi plecă fruntea lângă umărul bătrânului Căliman. Cu pasu-i uşor alicnit se duse să-şi ia locul în capătul mesei şi trase iar cătră sine cartea.</p>
                  <p rend="justify">Simion şi Nicoară luară şi ei loc la sfatul de război.</p>
                  <p rend="justify">—  Poftesc pe Dămian să mai îngăduie, grăi, cu posomorala-i obişnuită, bătrânul comis. Trebuie să spunem fiului nostru Simion, şi altui fiu al nostru părintele Nicodim, precum şi cinstitului staroste Căliman, cum ne-a primit măria sa îndată ce-am ajuns la Cetate, ascultându-ne cu multă milă. Ne pare rău, cinstite al nostru comis, a zis măria sa, că a intrat în astfel de primejdie un oştean tânăr al nostru, întru care noi aveam nădejde pe mai târziu.</p>
                  <p rend="justify">Eu am stat în genunchi în faţa măriei sale şi l-am rugat să-mi deie drumul ca să-mi caut copilul.</p>
                  <p rend="justify">—  Ridică-te, cinstite comise Manole, a grăit măria sa, şi aşează-te în faţa noastră ca un prietin şi ca un frate mai mare. Ai stătut cu mine altădată în primejdie; se cuvine să-ţi răspund şi eu acuma. Îţi dau domnia mea carte, cu care să te înfăţişezi oriunde la dregătorii noştri. Dacă băietul a trecut dincolo şi ai nevoie de oşteni, ţi se vor da oşteni. După ce-l prinzi, adămi-l, ca să-l cert şi eu.</p>
                  <p rend="justify">După aceea măria sa a zâmbit a râde, bătându-mă pe spate:</p>
                  <p rend="justify">—  Să ştii, comise Manole, a zis măria sa, că acest prunc a săvârşit o faptă ce-mi place.</p>
                  <p rend="justify">Cinstitul staroste Căliman mormăi la locul lui, lângă urechea bătrânului comis:</p>
                  <p rend="justify">—  Îi place măriei sale, căci pruncul nu e al său.</p>
                  <p rend="justify">Bătrânul Manole Păr-Negru îşi încreţi fruntea şi privi în jur.</p>
                  <p rend="justify">—  Acuma, zise el, poftesc pe fiul nostru Dămian să cetească.</p>
                  <p rend="justify">Cei de faţă se foiră şi se aşezară mai bine pe scaune. Neguţătorul prinse a ceti şi a tălmăci în acelaşi timp, trudnic, cartea măriei sale: „Din mila lui Dumnezeu noi Ştefan-Voievod, Domnul Ţării Moldovei, facem cunoscut, cu această carte a domniei noastre, tuturor dregătorilor noştri mari şi mici, să deie, după a sa cerere, orice fel de sprijin de cai, arme şi slujitori, credinciosului nostru comis Manole Păr-Negru, carele se duce în Ţara-de-Jos pentru a săvârşi treburi ale domniei noastre. Nimene să nu cuteze a face într-alt chip, văzând pecetea noastră la această carte. Scrisu-s-a în Cetatea Sucevii, s-a atârnat pecetea şi s-a dat în mâna comisului Manole de cătră domnia sa Toma logofăt, octomvrie, zintăi.”</p>
                  <p rend="justify">Ciudat glas, ca de cântec, avea neguţătorul Dămian. Un glas care învăluia plăcut urechea ascultătorilor.</p>
                  <p rend="justify">Ieromonahul îl privea, zâmbind. După cât ştia cuvioşia sa, toţi neguţătorii lioveni învăţau, în acea vreme, asemenea meşteşug, ca să poată cumpăra ieftin şi vinde scump. Deci tuturor plăcea cartea măriei sale.</p>
                  <p rend="justify">—  Socot eu, urmă neguţătorul, privind pe rând pe toţi cei de faţă, că cel mai vinovat pentru neplăcerea părintelui nostru sunt eu. Necunoscând bine suferinţa fratelui nostru mezin, am trimes pe sluga mea Iosip să spuie felurite veşti la Timiş. Iar greşala n-am cunoscut-o decât după ce Iosip s-a întors la mine. Iar astăzi am văzut şi pe părintele meu, alergând la măria sa. L-am rugat pe părintele meu să mă ierte şi domnia sa m-a iertat. Dar eu socot că greşala totuşi trebuie să mi-o plătesc în bani cu dreptate cântăriţi. Am cu mine, deci, destul ca să cumpărăm ce ne lipseşte, să plătim cai proaspeţi, s-ajungem cât mai degrabă la Chilia şi acolo, dacă ne va face trebuinţă, pe lângă slujitorii măriei sale, să năimim şi slujitori străini. Acolo, mă gândesc eu, fratele nostru nu poate face nici o răutate, ca să-i cadă capul. Ce poate face alta decât să umble, întrebând de-o fată? Iar haremurile fiind închise şi eunucii muţi, el nimica nu poate afla. Cât umblă el întrebând, noi dăm de dânsul şi, dacă trebuie să-l răscumpărăm, stăm la tocmeală, îl târguim şi-l răscumpărăm; dacă nu-l putem răscumpăra, îl luăm cu de-a sila. Toate în viaţă sunt neguţătorie. După moarte, de asemeni, Dumnezeu cântăreşte ca un drept-neguţător toate ale noastre.</p>
                  <p rend="justify">Poftesc pe părintele nostru, sfârşi râzând Dămian, să mă primească şi pe mine tovarăş fără câştig la afacere. Eu mai ales pot duce înainte cartea măriei sale, plecându-mă la unii dregători şi uitându-mă de sus la alţii. Dacă trebuie, găsesc între supuşii lui Mehmet misiţi care să înlesnească târguiala. Un neguţător are datoria să cunoască pretutindeni orice, să lege, să deslege, să cumpere, să vândă, nu ca să agonisească aur, ci ca să poată face cel mai bun dar maicei sale.</p>
                  <p rend="justify">Sfatul ascultă cu mirare asemenea vorbe.</p>
                  <p rend="justify">Starostele Căliman se plecă la urechea comisului Manole şi zise destul de tare:</p>
                  <p rend="justify">—  Mie mi-au plăcut totdeauna neguţătorii mai mult decât curtenii măriei sale. Aşa acuma, domnia sa Hărman, chelarul, nu găseşte de cuviinţă să puie un ulcior de vin pe această cinstită masă!</p>
                  <p rend="justify">Vistiernicul Cristea, care de mai de mult se frământa simţind bolduri la limbă şi socotindu-se părăsit de cuvenita laudă, găsi prilej să se ridice cu îndârjire şi să arate că, oricât de bună ar fi iscusinţa şi blândeţa unora, cu necredincioşii nu se poate face nimica; şi, după cum a dovedit luminăţia sa Ştefan-Vodă, de la spurcatul Mehmet nu poţi lua înapoi ce e al tău decât cu arma.</p>
                  <p rend="justify">—  Aşa că, dacă nu se poate altminteri, noi intrăm acolo şi batem război.</p>
                  <p rend="justify">—  Eu şi cu fratele nostru cuviosul Nicodim nu ne pricepem bine ce-avem de făcut, mărturisi comisul al doilea Simion. Poate să facem negoţ, poate să tragem sabia; dar până ce n-om sta la faţa locului, părintele nostru comisul nu ne poate porunci aşa – ori altfel. Aş îndrăzni să arăt luminatului sfat că se apropie miezul nopţii şi băietul fuge cu treizeci de ceasuri înaintea noastră; deci e vremea să încălicăm.</p>
                  <p rend="justify">—  Ptiu, drace! Îşi scutură pletele starostele Nechifor, mi se pare mie că toţi au dreptate. Am şi eu, carele n-am pus în gură pită şi vin de la ceasul al treilea al dimineţii. Dacă dumnealui comisul porunceşte să vie caii, apoi n-avem alta de făcut decât să ne sculăm de aici şi să ne ducem.</p>
                  <p rend="justify">—  Să vie caii, mormăi posomorât comisul Manole Păr-Negru, iar Dămian să puie în sân cartea măriei sale.</p>
               </div>
               <div type="div3" rend="P11">
                  <head>Capitolul XVII.</head>
                  <subtitle>Unde şi cum l-au găsit Jderii cei mari pe cel mezin şi ce au făptuit cu toţii în acel loc.</subtitle>
                  <p rend="justify">Comisul Manole Jder îndreptă drumul domniei sale şi al soţilor săi întâi la Ştefăneşti, după aceea mereu în lungul Prutului. Erau de toţi şase stăpâni şi cinci slujitori. Dămian neguţătorul şi ieromonahul Nicodim se aflau fără slugi ale lor; însă, la orice popas, se găsea un creştin care să vie să se închine cu mirare la scara acelui boier cu comanac şi cu sabie; iar Dămian găsea tot aşa de repede împrejurul său slujbă, întrucât nu uita să sune în palmă trei grivne cu pajură crăiască, pe care poftea să le lepede cuiva, neavând ce face cu ele.</p>
                  <p rend="justify">Două zile, vremea a ţinut nouroasă. Într-a treia zi ieşi soarele de toamnă peste lunci pustii şi mirişti arse.</p>
                  <p rend="justify">La trei poşte domneşti, îşi schimbară caii. Slujitorii deschingau şi puneau la pământ şăile cu tot tacâmul lor, iar argaţii căpităniei de poştă se duceau prin nişte râpi, să caute cai hodiniţi. Asemenea cai, care nu se găsesc decât la apa Prutului, au o înfăţişare întru totul deosebită decât a altor cai de pe lume. Îmbrăcămintea li-i de păr des şi gros; par mici de stat, mai ales pentru că au capul mare; ştiu a răbda de foame; pot sta iarna în crivăţ, fără adăpost, şi nici nu le pasă; fug iepureşte cu călăreţul lor şi cotesc numai din când în când cătră apa Prutului, în care se adapă des şi cu mare plăcere. Au copitele late, ca pentru locuri mocirloase, şi nu li se aude rânchezatul, ca să nu-i simtă lupii din zăvoaie şi păpurişuri. Vistiernicul Cristea îi privea cu îndoială şi dispreţ, şi nu voia să primească sub sine pe cei care aveau cozile încâlcite cu scai.</p>
                  <p rend="justify">Din jos de Fălciu, urmăritorii lui Jder cel mititel apucară la Cahul, apoi se apropiară de bălţile cele mari şi ocoliră Catlabuga, ţinând după aceea calea împotriva vântului şi cătră mirosul sărat al mării.</p>
                  <p rend="justify">Într-a cincea zi, într-o sâmbătă, văzură departe, la marginea dumbrăvilor şi dincolo de luciul Dunării Cetatea Chiliei.</p>
                  <p rend="justify">Calea, aici, era printre locuri deşerte împodobite cu bolândari de stepă, pe pămătufurile cărora se zbăteau şi scânteiau acele fire neţesute, numite de pământeni matasa-morţilor. Nu se zăreau sate aşezate, cât cuprindea ochiul; era un pământ la linia fluviului, supus puhoaielor şi uneori războiului. Dintr-o lature a umbletului călătorilor se ridică greoi un cârd de dropii, fâlfâind întâi cătră soarele asfinţitului şi cufundându-se după aceea într-o zare plumburie.</p>
                  <p rend="justify">—  Pe aici, astăzi, n-a trecut nimeni, băgă de samă comisul Simion.</p>
                  <p rend="justify">Adevărat că drumurile pe uscat erau puţin umblate în acea parte de ţară, iar drumul de negoţ al Chiliei era mai mult pe apă în lungul malului, coborând de cătră Galaţi. Vasele se întorceau spre acest mare târg fie sub vântrele, fie trase la edec.</p>
                  <p rend="justify">Nu se putea şti de pe acuma dacă fugarul a stârnit ieri ori alaltăieri aceleaşi dropii. Drumul lui se poate să fi fost prin altă parte. Poate a nimerit la malul apei prin altă ieşire şi a coborât cu pescarii în ostroave.</p>
                  <p rend="justify">Călăreţii îşi aruncau ca pe nişte mingi asemenea prepusuri, umblând înşiraţi unul după altul. Luarea-aminte în acelaşi timp le era atrasă de acea zidire zimţuită de cărămidă şi piatră, care creştea încet-încet în soarele pieziş. Când Cetatea se desfăcu în întregime, oglindindu-se răsturnat în balta aprinsă, luci în zare şi aria mării, încovoiată spre streşina cerului.</p>
                  <p rend="justify">În partea de curgere a Dunării, se grămădeau păduri de sălcii spre ostroave vechi şi plăvii nouă. Revărsarea acelui braţ multiplu, căruia grecii vechi îi spuseseră Licostom, adică Gura Lupului, mânca întruna din hotarul mării, îmbulzind an cu an mâluri, sporind domnia luncilor şi a apelor dulci. Corăbiile se apropiau acuma de Cetate prin canaluri. Între pustia apelor pontice şi meterezuri, crescuseră în cinci ani sălcii răsfirate, în care cânta cucul primăvara.</p>
                  <p rend="justify">În Dunărea mai veche, se întemeiaseră stejărişuri. Sforul apelor, cu mare lărgime, bătea în ţărmul moldovenesc, unde malul era împodobit cu câteva colibe de pescari şi cherhanale.</p>
                  <p rend="justify">În ţărmul celalalt, întâi stătea Cetatea, stăpânind intrările. După acest colţ întărit cu oşti şi tunet, se desfăcea alt braţ care închidea alt ostrov. Aici începea împărăţia neagră. Într-acolo apa se posomora de umbra pădurii. Peste vârfurile stejarilor, se înălţau fumuri de alte aşezări omeneşti. Acest loc avea poreclă străină: Ormanlî-Ghiol; în el se afla cetăţuie de ceamur şi strajă de ieniceri a lui Mehmet-sultan.</p>
                  <p rend="justify">Printre ostroavele mărunte din sus, de sub stăpânirea lui Dumnezeu şi a jivinilor, umblau plăvii mişcătoare mânate de vânt, poposind când ici, când dincolo, căutând o ancoră de pace în tainiţile acelor întinderi. Apele se răsfirau în gârle şi în stufuri, ocoleau depărtări de multe mile şi se întorceau iarăşi la matcă. Era sub luciu domnia peştilor, care intrau odată cu viiturile primăverii în limanuri odihnite, să-şi puie icrele în bătaia soarelui, ca să sporească din nou miliardele generaţiilor; iar deasupra, în necontenita prefacere a luncilor şi stufurilor, era cealaltă domnie a sălbătăciunilor aripate, oprite aici în popas din toate părţile lumii.</p>
                  <p rend="justify">Călăreţii descălecară lângă bordeiele străjii celei mici a Cetăţii, săpate în râpa malului. Neguţătorul Dămian trecu înainte şi înfăţişă hotnogului cartea Domniei. Cum fu înţeles cuprinsul ei şi cunoscută pecetea roşă, slujitorii se închinară. Grăbiră a trage şăicile, ca să nu sufere întârziere slujba măriei sale. Poftiră pe cinstiţii boieri cu tot cu cai şi slujitori pe podină, stupind în palme şi apucară vâslele.</p>
                  <p rend="justify">Era un loc ş-un ceas de mare singurătate a oamenilor; însă prin văzduh, din luncile desfrunzite, începură a trece cu repeziciune pe deasupra raţe sălbatice. Deasupra raţelor călătorii auziră gârliţi. De la unghiul de gârliţi rămaseră apoi aţintiţi asupra unei învăluiri măreţe de pelicani albi, care se suiră până în bolta cerului şi coborâră ca într-un joc de fulgi spre flamura albastră a turnului Cetăţii. Acea flamură a lui Ştefan-Vodă, desfăcută de vânt, avea pe ea capul de bour, cusut cu fir de aur.</p>
                  <p rend="justify">Oştenii de pe ziduri, rezemaţi în suliţi cu baltag, păruseră a urmări şi ei zborul înalt al pelicanilor; străjerul de deasupra porţilor nu dădu semn de trâmbiţă decât după ce şaica ajunse la celălalt mal. Comisul cel bătrân încălecă şi trecu singur înainte, în pas, oprindu-se la punte. Îl privea, din firida de deasupra porţii, un slujitor a cărui înfăţişare nu părea deloc duşmănoasă, cunoscând îmbrăcămintea curtenilor lui Vodă.</p>
                  <p rend="justify">Bătrânul comis ridică braţul drept şi pofti să vorbească. Oşteanul de sus strigă din firidă:</p>
                  <p rend="justify">—  Dacă-i slujba măriei sale, jupânul părcălab al nostru a poruncit să se deie drumul fără de nici o întârziere.</p>
                  <p rend="justify">—  Venim de la Suceava, răspunse comisul: noi suntem Manole Păr-Negru de la Timiş; avem carte de la Vodă.</p>
                  <p rend="justify">—  Ştim, zâmbi oşteanul de sus, aplecând fruntea.</p>
                  <p rend="justify">La porunca lui, puntea scrâşni pe lanţuri şi porţile se deschiseră. Nu cu puţină mirare, însă cu osebită mândrie, jupân Manole trecu. Soţii săi şi slujitorii îl ajunseră numaidecât din urmă.</p>
                  <p rend="justify">Coborî de sus oşteanul şi pofti să vadă cartea. Neguţătorul Dămian i-o înfăţişă. Oşteanul râse:</p>
                  <p rend="justify">—  Numele meu e Dima Voruntaru, dădu el lămurire, şi mă aflu căpitan la aceste porţi de două luni. De când am descălicat aici, n-am văzut decât alaltăieri obraz de om pământean întâia oară; şi astăzi văd de-al doilea. Să sărut pecetea măriei sale şi să vă poftesc să ne daţi veşti din lume. Vă roagă jupânul părcălab Goian să nu-l lipsiţi prea mult de plăcută vedere a obrazurilor domniilor voastre. Este întinsă la cămările pârcălăbiei masă; în fiecare, sară cercăm să ne mângâiem de singurătatea noastră.</p>
                  <p rend="justify">Asemenea bunăvoinţă care-i întâmpina din cel dintâi ceas înlătură o parte din truda oaspeţilor. Le aducea însă oarecare nedumerire, părându-li-se că sunt aşteptaţi. Înaintea lor însă nu avusese chip să treacă nimeni din urmă. Iar între cei pomeniţi că ar fi intrat cu două zile înainte, care ar fi fost acela să ştie cine vine în urmă? Să fie băietul? Punea întrebare comisul cătră starostele Nechifor. Ce îndrăzneală ar fi avut Ionuţ să vie la Cetate? Şi de ce să vie într-o prinsoare, când el tocmai s-a silit să fie singur, ca să poată trece la Turc pentru nebunia lui? Dar numai el putea bănui că va fi urmărit de ai săi.</p>
                  <p rend="justify">—  Daca-i el, mormăi bătrânul comis, mă bucur, căci îl găsim aici. Pot să-l mustru pentru osteneala noastră, însă nu prea tare.</p>
                  <p rend="justify">Comisul al doilea Simion era mai puţin nedumerit.</p>
                  <p rend="justify">—  Tătuţă, vorbi el, oştenii de aici mi se pare mie că se bucură de orice obraz creştinesc, de aceea stau cu masa întinsă până la al unsprezecelea ceas, dorind oaspeţi. Băietul n-a avut ce căuta aici. Dac-a ajuns la mal, a şi trecut pe furiş în ostrovul de unde se zăreau suind în sus fumuri. Dacă n-a ajuns, trebuie să întocmim o pază, ca să-l prindem când va vrea să treacă. Prin alt loc decât pe la cherhanale şi colibele pescarilor, nu se poate să treacă; şi trecerea nu şi-o poate face decât în vremea nopţii. Iar dac-a apucat a trece, treaba noastră mi se pare cu mult mai grea. Aici nu-i loc deschis, să vezi. Nu-i nici târg, să te strecori printre mulţime. Iar dacă-i cetate, un singur om n-o poate împresura. Ori şede în stuh între dihănii şi se subţiază de foame; ori iese la vedere şi-l păleşte în frunte cel dintâi nelegiuit.</p>
                  <p rend="justify">—  Socot eu, comise al doilea Simioane, mormăi bătrânul, că n-ai venit după mine, până aici, ca să mă amărăşti cu asemenea vorbe. Să cerem mai bine acestui vrednic oştean să ne ducă la mai-marele său.</p>
                  <p rend="justify">Călătorii îşi lăsaseră în sama slugilor caii şi armele şi se grăbeau să vadă masa întinsă despre care se pomenise.</p>
                  <p rend="justify">—  Înţelept este, zise Dămian tatălui său, ca să mâncăm întâi. După aceea, supărarea are să ni se pară împuţinată.</p>
                  <p rend="justify">Dumnealui Golan Albu, părcălab, primi pe trimeşii măriei sale cu fruntea descoperită, închinându-şi spre ei pletele-i cărunte. Era îmbrăcat cu strai scump şi purta la gât lanţ cu zale de aur.</p>
                  <p rend="justify">—  Noi cunoaştem de mult pe cinstitul comis Manole, binevoi el să vorbească; şi-l ştim mai ales din faptele lui, în vremea când luminăţia sa stăpânul nostru era la munteni. Nu înţeleg de ce după aceea nu s-a arătat la curte şi s-a poprit într-o singurătate, sub nişte munţi.</p>
                  <p rend="justify">—  M-am poprit tot pentru slujba stăpânului meu, zâmbi comisul Manole, aşa cum domnia ta ai venit în altă singurătate, pentru acelaşi lucru.</p>
                  <p rend="justify">—  Într-adevăr, suspină jupânul părcălab; şi încă într-această singurătate nu adie miroaznă plăcută de la brad; aproape de noi sălăşluieşte Suleiman-Beg; câteodată suflă putreziciune dinspre el, încât nici nu putem mânca de greaţă. Noroc avem astăzi că bate vânt dinspre Marea.</p>
                  <p rend="justify">În cămara unde era întinsă masa, se adunaseră boierii de ajutor ai jupânului părcălab: patru care aveau în pază cele patru cornuri ale Cetăţii şi al cincilea stăpânul porţilor, spătarul al treilea Dima Voruntaru.</p>
                  <p rend="justify">Părintele Agapie, preotul paraclisului, lipsind, cuviosul Nicodim binecuvântă acea masă îndestulată cu mult peşte.</p>
                  <p rend="justify">Dumnealui pârcălabul porunci cuparului să toarne întâi vin dulce de la ostroavele grecilor, apoi se umili astfel cătră călători:</p>
                  <p rend="justify">—  Domnilor mei cinstiţi oaspeţi, vă rog să iertaţi sărăcia noastră; că noi altceva nu vă putem pune dinainte decât morun, nisetru şi păstrugă, nesuferită hrană de care suntem sătui până în gât, iar acest crap de nouă ocă l-a trimes medelnicerul numai să vă uitaţi la dânsul, că de plăcut ştiu că nu vă place. Dor ne este nouă de păpuşi de brânză şi de ierunci de la ţinutul Neamţului!</p>
                  <p rend="justify">Numai după aceste vorbe comisul Manole şi starostele Căliman lepădară orice fel de sfială faţă de cinstitul părcălab şi-l socotiră prietinul domniilor lor. Întrucâtva fu de folos însăşi mâncarea, ca să îmblânzească desăvârşit privirile lui jupân Manole.</p>
                  <p rend="justify">Cuprinzând de după grumaz pe comisul al doilea Simion, bătrânul îl aduse lângă părcălab.</p>
                  <p rend="justify">—  Jupâne Goian, întrebă el cu blândeţă, am fi doritori, eu şi feciorul meu Simion, să cunoaştem dacă sosirea noastră v-a fost vestită. Şi unde se găsesc acei oameni care v-au vestit-o?</p>
                  <p rend="justify">Pârcălabul Goian îl privi nedumerit.</p>
                  <p rend="justify">—  Credeam, jupâne comise, răspunse el, că treaba asta s-ar cuveni să fie vorbită între mai puţini. Aşteptam sfârşitul ospăţului, ca să trecem în cămara mea de taină.</p>
                  <p rend="justify">—  Răspunsul domniei tale mă miră mai mult pe mine, jupâne pârcalabe. Nu putea nimene cunoaşte sosirea noastră.</p>
                  <p rend="justify">—  Cu toate acestea sosirea domniilor voastre a fost vestită, şi a fost vestită anume de un fecior al domniei tale, care fecior avea la mână carte domnească, pe care carte domnească am pipăit-o şi cetit-o eu singur. Şi acel fecior nu poate să fie decât al domniei tale pentru că are nume Ionuţ şi poreclă Păr-Negru. Mai avea de asemeni semnul pe care-l văd la domnia ta şi la ceştialalţi feciori ai domniei tale.</p>
                  <p rend="justify">—  În viaţa mea n-am fost mai mirat decât acuma, şopti comisul, după care stătu cu gura căscată, aşteptând o urmare a istorisirii.</p>
                  <p rend="justify">—  De ce să fi vestit acel prunc sosirea noastră? Se trezi el din nou. Şi unde-i acel prunc? Dacă l-ai pus la închisoare, n-ai făcut rău, jupâne pârcalabe.</p>
                  <p rend="justify">—  Aş socoti, comise, întoarse cuvânt dintr-o lature jupân Goian, că şaga domniei tale nu-i destul de potrivită cu aceste bărbi cărunte ale noastre. Dacă nu s-ar şti anume de ce a venit feciorul domniei tale Ionuţ, n-aţi fi nici domniile voastre aici. A intrat în Cetate cuviincios cu slujitorul său; s-a înfăţişat la mine şi mi-a sărutat mâna; a arătat că va veni o putere după sine, la două ori trei zile. „Dacă nu vine acea putere, atuncea însamnă că hotărârile s-au schimbat, a adăogit el, şi eu de unde mă duc nu cred să mă mai întorc. Însă dacă acea putere, cu părintele meu şi fraţii mei, vine, atuncea nădăjduiesc să pot iarăşi ieşi la lume.” I-am cerut o lămurire mai bună şi el mi-a răspuns că asta e o taină pentru care a jurat. Fiind în slujba măriei sale, să am în el credinţă. Orice-ar săvârşi, să nu mă mire, căci aşa i-i poruncit să facă. Poate să mă învrednicesc acuma să aflu şi eu ce taină se săvârşeşte fără ştirea mea şi de ce iscodire aveţi domniile voastre nevoie. Dacă-i taină legată, vă rog să tăceţi. Dacă se poate spune, nu mă lăsaţi întru neştiinţă. Cum s-a făcut sară, feciorul dumnitale s-a mistuit ori în cer, ori în pământ, căci nu l-am mai văzut. Calul şi straiele sunt aici, lăsate în sama slugilor mele.</p>
                  <p rend="justify">Comisul Manole bău un pahar dulce şi ochii i se înfierbântară.</p>
                  <p rend="justify">—  Cinstite jupâne, grăi el, domniei tale nu se poate şi nici nu se cuvine să-ţi ascund ce este. Află că acest fiu al nostru a fost fugar de-acasă şi noi am pornit întru căutarea lui.</p>
                  <p rend="justify">—  Înţeleg, încuviinţă zâmbind pârcălabul. Şi acest fugar se poate să fie acuma în prinsoare la turci; iar domniile voastre vă duceţi să-l căutaţi şi să-l scoateţi.</p>
                  <p rend="justify">—  Întocmai.</p>
                  <p rend="justify">—  Înţeleg, înţeleg şi mai bine, deoarece vinul grecesc, oricât de tare ar fi, ascuţeşte duhul omenesc. De alte vorbe nu mai am nevoie; poţi să te opreşti aici, cinstite comise Manole. Precât se poate lesne vedea de un om priceput, este aici treabă diplomaticească. Avem nevoie să se afle în lume ce fel de fapte groaznice săvârşesc aceşti ismailiteni care se află în coasta noastră. Nu numai prădăciuni de averi, pojaruri şi morţi, ci şi silnicii de prunci, încât vin părinţii şi fraţii din alt capăt de ţară, să-i caute, primejduindu-şi şi ei vieţile. Deci neguţătorii de pe mări împrăştie vestea până la crai şi împăraţi şi până la papa de la Râm. Se cuvine, prin urmare, să se scoale iar papa de la Râm şi să îndemne pe toţi domnii şi craii săi să vie întru sprijin fraţilor lor tot de-o lege creştinească. Să se ridice iar oşti împotriva necredincioşilor cum s-a mai făcut odinioară, în vremea fericitului întru pomenire Iancu-Vodă de la Ardeal.</p>
                  <p rend="justify">Bătrânul Manole înmărmuri, nemaifiind în stare să întoarne pe părcălab cătră un adevăr mic şi de aşa de puţină însemnătate. Îi veni în sprijin numaidecât neguţătorul Dămian, nu cu vorbe, ci cu o privire ascuţită de încuviinţare spre înfierbântatul vorbitor. De asemeni vistiernicul Cristea nu se putu opri să nu arate că domnia sa de la începutul începutului a fost de partea săbiei.</p>
                  <p rend="justify">—  Războiul trebuie pornit fără de nici o întârziere! Încheie dumnealui bătând cu pumnul în masă.</p>
                  <p rend="justify">—  Eu îmi spăl mânile şi nu ştiu nimica, râdea pârcălabul, închinând alt pahar şi îndemnând şi pe bătrânul comis să nu rămâie în urmă; eu şi cu măria sa ne spălăm mânile şi nu ştim nimica. Ne mirăm numai de asemenea fapte, de care sunt vinovaţi numai ismailitenii şi trimetem cărţi la domni şi crai. Nu m-aş mira să iasă de aici dărâmarea cetăţii lui Suleiman-Beg şi pojarul saraiului său; însă eu am martori pe neguţătorii din Cetate că slujitorii domneşti nu s-au clintit de pe ziduri. Chiar dacă v-aş da sprijin într-ascuns, nimene nu poate şti că l-am dat. Daca înlăturăm din coasta noastră putreziciunea, n-are să ni se mai aplece când bate vântul dinspre Ormanlî-Ghiol. Strigăte, răcnete, cărţi: noi avem mărturie pe aceiaşi neguţători fie de la Veneţia, fie de la împărăţia nemţească, fie de la Levant, că răutăţi mai mari decât ale lui Suleiman-Beg nu s-au mai pomenit pe lume.</p>
                  <p rend="justify">Starostele Căliman stupea mormăit în barbă pe demonul său şi-şi muşca vârful limbii în dinţi, ca să nu s-amestece într-aşa vorbire. „Iaca ce poate face un copil!” cugeta el cu grijă, şi, din când în când, îşi desfunda cu degetul cel mic urechea stângă, cea de cătră cinstitul părcălab.</p>
                  <p rend="justify">Nu cu puţină mirare şi spaimă aflară îndată oaspeţii, fie de la cinstitul părcălab, fie de la boierii şi căpitanii de faţă, că, într-adevăr, Ormanlî-Ghiol nu-i decât o răsuflătoare a spurcatului Tartor.</p>
                  <p rend="justify">Ascultaţi, oameni buni şi creştinilor; nici în poveşti nu s-a pomenit una ca asta!</p>
                  <p rend="justify">În alte părţi ale ostroavelor şi a bălţilor Dunării, înfloresc flori după bunăvoinţa Domnului Dumnezeu. Acolo, la Ormanlî-Ghiol, asta nu se pomeneşte; asinii lui Suleiman-Beg rod tot. Chiar dacă n-ar roade asinii, ies ienicerii şi spurcă, de nu mai poate încolţi nicăieri sămânţa adusă de vânt. De asemenea, primăvara, la luna plină a lui mai, aicea în sălcii, pe plăviile cele nouă de cătră Marea, cântă privighetorile de ţi se pare că eşti într-un colţ de rai. Marea se leagănă sclipind din talazuri, iar străjerii stau sus şi nici nu suflă, ascultând cu dulceaţă. Să se ştie că la Ormanlî-Ghiol stă tăcerea ca pe o baltă moartă. Numai într-un fund de dumbravă pustiită şi uscată, croncănesc dimineaţa cormoranii, închinându-se cu pliscurile spre saraiurile lui Suleiman.</p>
                  <p rend="justify">Să spuie pescarii de la ţărmul moldovenesc, care trec dincolo, să spuie de asemeni pescarii turci şi greci care trec dincoace şi s-adună cu ai noştri la foc de noapte, aşteptând să cadă peştele în închisori, ce fel de om e acel Suleiman-Beg.</p>
                  <p rend="justify">Şade toată ziua la soare, se coace şi se umflă. E pleşuv, negru şi burduhos. Din ce i-a venit asemenea boală, nu se ştie. Se umflă de răutate şi nu se poate încălzi niciodată. Pielea lui e umedă, rece şi grunţuroasă, ca la broască. Cât e vară, se prăjeşte şi tot geme: Ala-Ala! Când vine toamna, se trage în casă şi-i pun slujitorii primprejur tipsii cu mangal aprins.</p>
                  <p rend="justify">Se zice că ar fi având pe lângă sine un vraci, care-l caută de păcătoşenia lui. Acel vraci grec altă doftorie nu i-a găsit decât asta: în culcuş, lângă şale ori coastă, să-i puie trup tânăr, ca să-i încălzească sângele.</p>
                  <p rend="justify">Aşa că are acest Suleiman-Beg un neguţător care umblă la Oceacov şi la Crâm. Îi cumpără roabe tinere de la hoţii din pustie ori de la hoardele ieşite în pradă şi i le aduce la Ormanlî-Ghiol. Nu trece mult şi acele fete tinere se ofilesc, se întunecă şi se răcesc la piele, până ce vine vremea de mor, ori se azvârl ele singure într-o gârlă, de le mănâncă racii. De aceea, la o mie de stânjeni depărtare împrejur de Ormanlî, creştinii nici nu se ating de racii din baltă. Cum văd om acei raci, cum bat din foarfece. Au băltăreţii de aici o zicală: Fă binele şi-l aruncă în Dunăre; dacă l-a înghiţit un crap, apoi peste nouăzeci şi nouă de ani Dumnezeu are să-şi amintească de fapta ta! Nu ştim cum are să steie la judecata din urmă Suleiman-Beg, pentru tot binele căzut în baltă din pricina lui. Socotim că Dumnezeul lui cu numele de Alah nici n-are să-l mai cheme la cercetare, are să-l lese cufundat în balta lui de smoală topită. De asemeni şi în această lume stăpânul său Mehmet-Sultan, nemaiputându-l suferi în apropierea sa, l-a trimes la surgun aici, la marginea împărăţiei.</p>
                  <p rend="justify">Auzind de întâmplarea care-i pe cale să se făptuiască, se poate ca chiar Sultanul să întoarcă fruntea încolo şi să zică: Eh! Mai bine şi mai curat în lume este fără acea dihanie pe care am lepădat-o de la faţa noastră!</p>
                  <p rend="justify">Între toate aceste vorbe şi poveşti, comisul al doilea Simion Jder îşi păstra cu destulă greutate cumpătul. Abia îşi atinsese buzele de vinul grecesc, mâncase cu stăpânire, făgăduindu-şi pe mai târziu o dezlegare înfricoşată, dacă Dumnezeu se va milostivi acuma să-i scoată din strâmtoarea în care intrau.</p>
                  <p rend="justify">La acel ceas oamenii se găseau cam aprinşi, vorbele lor erau destul de amestecate, însă, ceva, Simion putea desluşi. Anume că mezinul Ionuţ se afla în stufăriile de cătră Ormanlî-Ghiol şi cerea un sprijin de la ai săi. Acest copil a avut mai multă minte decât un sfat întreg, cugeta el. Aprinsă inimă, care l-a sculat şi l-a pornit ca în vifor; însă, în cursul drumului, s-a arătat şi judecata, învăţându-l să se folosească de puterea care vine după el.</p>
                  <p rend="justify">Ce poate face acuma acest copil şi unde se află? Nu înceta să-şi puie întrebări chinuite comisul al doilea Simion. După felurite socoteli cu sine însuşi, ajunse la o încheiere dintre cele mai de mirare, anume că numai vorba vistiernicului Cristea are în ea adevărul, cum sămânţa cuprinde în ea floarea viitoare. Căci dacă prevederea lui Ionuţ s-a adeverit şi puterea pe care o aşteaptă a sosit, el n-are să se mulţămească să iasă din trestii, să se închine, să se supuie şi să plece acasă. Putere, lui îi trebuie ca să desfacă seraiul acelui balaur Suleiman-Beg şi să scoată de la pedeapsă pe Nasta.</p>
                  <p rend="justify">Unde poate să fie deci Ionuţ? N-a aşteptat în Cetate, ca să nu fie prins în capcană. A ieşit cu slujitorul său, însă nu se poate depărta prea mult. Chiar dacă ar fi izbândit să se apropie într-un chip oarecare de serai, ori de cetăţuia de ceamur, el nu se poate să nu vie iar în vederea Cetăţii Chiliei, ca să aştepte întâmplările.</p>
                  <p rend="justify">În dimineaţa ce vine – urma a-şi cumpăni socotelile Simion Jder – trebuie să iasă el însuşi, singur, să cerceteze malurile şi pescarii. Îndată după aceea oaspeţii părăsesc cetatea, în vederea neguţătorilor străini. Cinstitul părcălab are să se arate supărat asupra lor şi are să-i ameninţe cu mânia măriei sale, sfătuindu-i să se întoarcă înapoi de la fapta pe care au pus-o la cale. După supărare, are să se vadă că se închid porţile şi ei rămân desfăcuţi de pârcălăbie, lucru pentru care toţi neguţătorii, ca nişte creştini ce se află, au să se frământe cu supărare, şi unii dintre ei au să îndemne pe slujitorii de la corăbii ca să vie întru sprijinul obijduiţilor. Neguţătorul Dămian şi cu Simion Jder purced cu luare-aminte în lungul grindului. Au în apropiere doi pescari, care poartă pe gârle două luntri. Dămian încearcă să umble cu vorbe de pace şi de neguţătorie spre serai. Simion Jder îl priveghează din urmă. În acele ceasuri dinaintea amiezii, nu se poate să nu iasă la arătare şi Jder cel mititel.</p>
                  <p rend="justify">S-a adeverit chiar a doua zi că întâmplările nu s-au depărtat prea mult de prepusurile comisului al doilea.</p>
                  <p rend="justify">Se găsea acolo, la Ormanlî, pe grind, între cetăţuia ienicerească şi seraiul lui Suleiman, nu departe de umbra stejarilor, un mormânt sfinţit al unui oştean vechi. Cu o sută treizeci de ani în urmă, când stăpânea Sultan Murad şi avea curte la Odrii, acest vestit luptător cu numele Ibraim, din neamul Osman, pătrunsese cel dintâi cu bulucurile sale până la malul cel mai de miazănoapte al Dunării şi căzuse aici. Împărăţia îi zidise boltă şi clădise în jur stâlpi de cărămidă cu acoperământ de olane. Se sădise lângă acea clădire şi un copac din Anatolia, care la Dunăre nu avea nume. Mulţi credincioşi ai prorocului veneau până acolo ca să se închine şi să anine ceva în crengile copacului. Deci acel copac străin era înflorit, iarna şi vara, de bănuţi şi bucăţele de pânză colorată. În fiecare semn era o dorinţă a unui suflet şi acele dorinţi vegheau la mormântul vechi, aşteptând să fie înfăţişate de cătră Ibraim sfinţitul la picioarele prorocului, iar prorocul să dea samă de ele lui Alah-Dumnezeu.</p>
                  <p rend="justify">Joi, înainte de asfinţitul soarelui, au fost văzuţi de cătră slujitorii lui Suleiman-Beg, în singurătatea de la mormânt, doi străini care stăteau de mult îngenunchiaţi cu mare înfrângere a inimii. După ce au aninat şi ei în crengile desfrunzite nişte aţe albastre, acei străini s-au sculat din umilinţa rugăciunii şi s-au tras mai la o parte pe un dâmb, privind pojarul asfinţitului de soare în meterezurile cetăţii de ceamur. Unul din ei a scos din desagă o pită şi a dat şi celuilalt. Au trecut pe deasupra lor doi cormorani dintre aceia care se puieziseră într-o dumbravă, pustiind-o: ei au ridicat frunţile şi au privit îndelung după zborul lor.</p>
                  <p rend="justify">Fiind sara spre vineri, slujitorii aveau felurite treburi mărunte, de la care nu puteau lipsi; aşa că străinii rămaseră neîntrebaţi, până ce se osteni vătavul să se ducă să-i cerceteze.</p>
                  <p rend="justify">Isac ceauş, bătrân credincios şi milostiv cătră călători, veni clămpănind din papuci spre ei şi-i întrebă:</p>
                  <p rend="justify">—  Cine sunteţi voi, bre, şi de unde veniţi?</p>
                  <p rend="justify">S-au ridicat cuviincios acei străini, dar numai cel mai în vârstă dintre dânşii a vorbit.</p>
                  <p rend="justify">—  Stăpâne, a răspuns el, eu sunt un oarecare Tamur, pribeag tătar, carele am avut neamuri la Crâm, iar acuma am rămas prigonit şi sărac. Nu am altă avere decât acest frate al meu care, din spaima bătăilor şi asupririlor câte au fost asupră-ne, a rămas mut. De auzit, aude prea puţin, când îi spui „du-te” ori „vină”; însă de grăit nu poate grăi nicicacum. Precum vedeţi, e frumos fecioraş, bun să slujească la un stăpân îngăduitor. Ne-am ostenit lungă cale, ca să venim până la acest sfânt mormânt, ca să cer pentru fratele meu deslegarea graiului. Dacă n-om găsi aici de lucru, ne-om îndrepta în altă parte, căci lumea-i plină de puterea dreptcredincioşilor. Unu-i Alah şi Mahomet e prorocul său, în vecii vecilor, şi-ţi doresc domniei tale, stăpâne, sănătate şi pace.</p>
                  <p rend="justify">Isac ceauş îi cercetase repede cu privirea ca un bun cunoscător, şi-i văzuse sărac şi subţire îmbrăcaţi, cu iminei sparţi şi cealmale zdrenţuite. Îmbrăcăminte pe deasupra aveau numai câte un ilic de pânză de in.</p>
                  <p rend="justify">—  Se vede, zise el, că veniţi de cătră miazăzi, unde-s locurile mai văratice.</p>
                  <p rend="justify">—  Adevărat este, stăpâne, mărturisi Tamur.</p>
                  <p rend="justify">—  Apoi să ştii dumneata că aici, cu asemenea îmbrăcăminte, vă străpunge gerul şi rebegiţi de moarte. Veniţi acasă la mine, ca să vă dau câte-un strai vechi de lână, dintre ale mele.</p>
                  <p rend="justify">—  Alah să facă parte celor darnici; pentru una, o mie! Se închină, lăcrămând, Tamur tătarul; şi, după el, se închină smerit şi tătăraşul cel mut.</p>
                  <p rend="justify">Cei doi oameni străini trecură după vatav. Soarele asfinţise şi Suleiman-Beg se scula gemând cu nemulţămire de pe covorul lui. Căuta sprijin în umerile a doi robi negri. După ce se puse greoi pe picioare, împinse cu vârful toiagului la o parte pe robi de la domneasca sa apropiere. Era unsuros şi copt de grăsime şi pleşuv cu desăvârşire. Făcea doi paşi şi se oprea, gâfâind: Af! Af! Îl străbătea şi câte o înfiorare de răceală, ş-atunci iar îşi descleşta umbletul cătră cămările seraiului.</p>
                  <p rend="justify">—  Cine-s mişeii aceştia? Întrebă el deodată pe vatav, sucindu-şi într-o lăture capul şi zbârcindu-şi nasul.</p>
                  <p rend="justify">Isac ceauş se opri, cu sărmanii lui.</p>
                  <p rend="justify">—  Mărite stăpâne, sunt doi străini pribegi.</p>
                  <p rend="justify">Ca totdeauna când era posomorât, Suleiman-Beg n-auzea bine. Îşi îmbrăcă urechea cu palma, răcnind:</p>
                  <p rend="justify">—  Ce-ai spus? N-aud bine. Mai grăieşte o dată.</p>
                  <p rend="justify">—  Mărite stăpâne, sunt doi străini pribegi; îi duc la mine, să le dau pomană câte un strai de lână.</p>
                  <p rend="justify">—  Ha? Spune-mi, Isac ceauş, ce caută aici la Ormanlî-Ghiol păcătoşii aceştia? Dacă nu-s buni de nimica pune-i în butuc şi dă-i cu capu-n jos în baltă.</p>
                  <p rend="justify">—  Au venit să se închine la sfinţitul Ibraim.</p>
                  <p rend="justify">—  Ce-ai spus? N-aud bine. Mai grăieşte o dată.</p>
                  <p rend="justify">—  S-au închinat la sfinţitul Ibraim. Unul dintr-înşii e mut.</p>
                  <p rend="justify">—  Cum?</p>
                  <p rend="justify">—  Unul dintr-înşii e mut.</p>
                  <p rend="justify">—  Care-i mut?</p>
                  <p rend="justify">—  Cel tânăr.</p>
                  <p rend="justify">—  Apoi dacă-i mut, ce foloseşte pe lume? Dă-l cu capu-n jos.</p>
                  <p rend="justify">—  Se roagă de milostivirea ta pentru lucru, luminate stăpâne. Amândoi sunt în putere şi pot face orice treabă. Dacă milostivirea ta nu-i primeşte, ei se închină cu umilinţă şi se duc.</p>
                  <p rend="justify">—  Ce-ai spus? N-am auzit bine. S-or duce când voi pofti eu. Până atuncea să-i pui în jug. Mâni să nu lucreze, fiind vineri; ci să mănânce pilaf cu seu şi să doarmă. Iar sâmbătă să care apă pentru feredeul haremului.</p>
                  <p rend="justify">Gemând, af! Af! Şi împungând cu vârful toiagului pe robi, Suleiman-Beg intră în serai. Isac ceauş sculă din genunchi pe pribegi şi-i luă la sine ca să-i îmbrace şi să-i ospăteze.</p>
                  <p rend="justify">Vineri, stăpânul locului a ieşit iar să se prăjească la soarele de toamnă, iar străinii s-au ferit pe cât au putut de vederea lui.</p>
                  <p rend="justify">Sâmbătă, au pus pe umăr cobiliţile şi au luat câte-o păreche de bracace de aramă, cu care au cărat până la amiază apă din baltă, la harem. Partea aceea a clădirii era toată întunecată de zăbrele. Veneau la uşă nişte babe cu şalvari, luau căldările din mâna străinilor, le deşertau înlăuntru, şi le înturnau iar la dânşii goale. Cât au umblat Tamur şi fratele său mut primprejur, nu s-a auzit dinlăuntru sunet sau murmur.</p>
                  <p rend="justify">Sâmbătă după amiază, au ieşit de la cetăţuia de ceamur doisprezece ieniceri bătrâni. S-au înşirat la malul bălţii, şi după ce au stupit toţi în apă, au început sfat pentru pescuitul chefalilor. Unii au hotărât să întocmească coteţe, alţii să aşeze la marginea gârlelor rogojini. În coteţe intră singuri peştii şi nu mai pot să iasă; rămân între îngrădituri de trestie ocolite şi întortochiate. Cu rogojinile, pescuitul se face noaptea. Chefalii au obicei de sar din gârlă la mal şi cad în rogojini. Obiceiul coteţelor îl cunoşteau acei slujitori păgâni de la moldoveni; iar al rogojinilor îl aduseseră cu dânşii de la Anatolia. Cinci dintre ienicerii bătrâni pofteau numaidecât să întocmească coteţe, fiind acesta un meşteşug mai iscusit şi mai trainic. Atunci ceilalţi şapte s-au supărat şi s-au hotărât pe loc să-i taie pe ceilalţi cinci dacă nu se supun obiceiului lor turcesc. Cei cinci au început a râde şi s-au supus.</p>
                  <p rend="justify">Aşa, venind ziua de duminică, ienicerii cei bătrâni au lepădat de pe ei şalvarii şi au zvârlit din picioare imineii, umblând în baltă după tăiat papură, ca să facă rogojini. Isac ceauş a dus pe ocrotiţii săi iarăşi la seraiul stăpânului şi le-a poruncit să care altă apă, dintr-acelaşi loc, cu aceleaşi bracace. De astă dată are nevoie de slujba lor însuşi Suleiman-Beg, căci vraciul lui i-a poruncit de două ori pe săptămână abur fierbinte într-o chilioară, ca să se încălzească pe el carnea şi să i se moaie scoarţa pielii.</p>
                  <p rend="justify">La prânzişor, Tamur şi fratele său au contenit un răstimp scurt din munca lor. Tamur a venit cătră mormântul sfinţit, iar tătăraşul a urmat mai departe linia grindului, în lungul bălţii, spre Cetatea moldovenească. La o cotitură, se desface în două dumbrava de sălcii şi se vede flamura cu bour umflându-se lin şi căzând moale. Străjerii stau scrişi pe cer. De la meterezuri cască guri rotunde balimezurile cele mari. În fundul fundului se bănuia numai Marea, tot aşa de cenuşie ca şi cerul.</p>
                  <p rend="justify">Tătăraşul stătu neclintit, privind într-acolo cu luare-aminte. Aşa era lipsit de mişcare, încât un stârc alb veni asupra lui fulguind din pene, ca să se aşeze la doi paşi pe un plop tânăr. Dar înainte de a se aşeza, paserea se zbătu îndărăt dând un strigăt şi coti fâlfâind pe deasupra bălţii. Mutul nu se clintise ca ş-un trunchi cafeniu al luncii; dar stârcul simţise apropiere de oameni adevăraţi.</p>
                  <p rend="justify">Veneau cu luare-aminte, pe sub trunchiuri scorburoase şi aplecate, comisul al doilea Simion şi neguţătorul Dămian. Întâi se afla Dămian fără arme, numai c-un postav siniliu pe braţul sting şi c-o vargă ruptă din luncă în mâna dreaptă. În urma neguţătorului, comisul Simion purta suliţa, cumpănind-o în dreapta, şi la şoldul stâng avea sabie.</p>
                  <p rend="justify">La mişcarea zăvoiului, tătăraşul ieşi din neclintirea lui şi zvâcni înainte cu repeziciune. Se opri la zece paşi de cei care înaintau:</p>
                  <p rend="justify">—  Bădiţă! Bădiţă! Strigă el c-un glas fără răsunet. Mă rog domniilor voastre nu mai întârziaţi. Acuma-i vremea cea bună, cât stau ienicerii în baltă. N-au decât cosoare la dânşii, cu care taie papură. După aceea toate-s în primejdie.</p>
                  <p rend="justify">Dămian se oprise şi aşteptă pe Simion să se apropie.</p>
                  <p rend="justify">—  Cine-i acest turcaleţ? Se miră el.</p>
                  <p rend="justify">—  Cum? Nu-l mai cunoşti? Râse cu amărăciune comisul al doilea. Din pricina lui am nebunit şi noi.</p>
                  <p rend="justify">—  Tu eşti, Ionuţ? Se răsuci Dămian.</p>
                  <p rend="justify">—  Eu sunt, amărâtul şi năcăjitul; căci văd că bădiţa Simion se întoarce de cătră mine.</p>
                  <p rend="justify">—  Na mă întorc, răspunse Simion; caut să înţeleg care-s acelea toate în primejdie; căci, afară de viaţa ta, nu văd nimic altceva ameninţat. Iar pe viaţa asta a ta, tu singur ai pus puţin preţ. Pas între noi, ca să ne întoarcem cu ceilalţi.</p>
                  <p rend="justify">Turcaleţul se zbătu în loc şi se trase îndărăt câţiva paşi.</p>
                  <p rend="justify">—  Nu se poate, bădiţă, până ce nu deschidem haremul. Eu am nădăjduit venirea domniilor voastre. Vă rog încă o dată cu lacrimi să păşiţi înainte. Altfel nu-mi rămâne decât să mă dau cu capu-n baltă.</p>
                  <p rend="justify">—  Îl auzi cum grăieşte asemenea copil! Strigă Simion cu supărare. Vin-aicea, lângă noi, ca să te ştiu la adăpost.</p>
                  <p rend="justify">—  Nu vin, dragă bădiţă Simioane, se ruga băiatul răsucindu-se în loc, cu palmele împreunate.</p>
                  <p rend="justify">—  Atuncea cum să venim şi pe unde?</p>
                  <p rend="justify">Turcaleţul zvâcni iar înainte, cu ochii scăpărători!</p>
                  <p rend="justify">—  Ocoliţi, bădiţă, prin cealaltă parte a grindului şi veniţi drept asupra seraiului. Eu mă duc să înştiinţez pe Botezatu şi să fac spaimă.</p>
                  <p rend="justify">În ceasul acela dinaintea amiezii, în liniştea de toamnă, fără să se ştie de ce, de unde şi cum, a izbucnit dintr-odată în Ormanlî-Ghiol cutremur de furtună. Fapta aceasta de război, de care se uimeşte cronicarul leşesc Bronislav Leşinski în hronicul său din acel timp, a fost aţâţată şi sporită mai cu samă de neguţătorii creştini aflaţi în acea zi la Chilia. Cu îndemnuri de mânie s-au adunat în jurul celor unsprezece călători sosiţi în ajun şi au cerut sprijin şi de la cele două corăbii aflătoare în ancoră în apropierea zidurilor cetăţii. Slujitorii de la corăbii n-au pregetat o clipă, aflând că-i vorba de răpiri de suflete creştineşti şi de feciori ai unui cinstit comis moldovan gata să fie traşi în ţapă. Au pus mâna unii pe căngi, alţii pe topoare şi au ieşit cu mare zvoană la uscat, împresurând pe comisul Manole Păr-Negru şi privind îndeosebi cu plăcută mirare pe cuviosul Nicodim, mai nalt decât toţi prin comanacul său şi mai înfricoşător prin cuvioasa-i barbă. N-au lipsit a se burzului şi oşteni ai pârcălăbiei. Însuşi jupânul părcălab stătuse la îndoială, cerând la oamenii săi sabia cea grea. Numai în cea din urmă clipă se domolise şi se suise pe ziduri, ca să vadă măcar de departe, cu chiar ochii domniei sale, ce se întâmplă.</p>
                  <p rend="justify">Suleiman-Beg era încă la abur fierbinte când zvoana a detunat pe pământul mişcător al ostrovului, într-o apropiere numai de trei sute de paşi. Tamur tătarul, care venea cu bracacele în cumpănă, urmat de fratele său mut, lepădă de după grumaz cobiliţa şi lăsă căldările să se ducă de-a rostogolul într-o parte. Aceeaşi mişcare de spaimă o făcu şi mutul. Sărind amândoi asupra seraiului, prinseră a urla şi a bate în uşi.</p>
                  <p rend="justify">—  Luminăţia ta, vin ghiaurii să te taie! Strigă Tamur. Iar mutul slobozea numai nişte chiote ascuţite de spaimă.</p>
                  <p rend="justify">Înturnându-se amândoi spre balta unde tăiau ienicerii stuh, arătară nişte ochi rotunzi aşa de înfricoşaţi, încât slujitorii împărăteşti lepădară totul şi dădură fuga la şalvari şi la iminei. Nu trecură mai mult decât câteva clipe ca să se vadă ieşind la lumină din luncă năvala de suliţi şi de săbii. Unii din ieniceri grăbiră spre cetăţuie numai cu jumătatea de sus a îmbrăcămintei pe ei.</p>
                  <p rend="justify">Slujitorii negri scoteau afară de subsuori, din aburul cămării, pe Suleiman-Beg.</p>
                  <p rend="justify">O  clipă, stăpânul locului stătu încordat, simţind în tălpile picioarelor cutremurul şi auzind răcnetele de război. Îmbrâncind în dreapta şi în stânga pe robi, dobândi pe loc o sprinteneală ce nu se putea bănui de la grăsimea lui amorţită. Adunând pe sine halatul de păr de cămilă, se prăvăli spre cetăţuie, chemând c-un glas ca de trâmbiţă pe ieniceri.</p>
                  <p rend="justify">La meterezuri şi pe ziduri apărură slujitorii care erau de strajă. Slugile de la odăile dinlăuntru ieşiră la porţi cu suliţele. Altele se întoarseră în loc, ca să scoată din armurărie, pentru Suleiman-Beg, cămaşa de sârmă, coiful cu obrăzar şi sabia de Damasc.</p>
                  <p rend="justify">Pe când slugile îl înarmau cu grabă, stăpânitorul de la Ormanlî răcnea cu învierşunare:</p>
                  <p rend="justify">—  Unde-i Isac ceauş? Să vie numaidecât aici Isac ceauş! Să-mi aducă pe pribegii tătari. Numai cânii aceştia vânzători au adus asupra noastră primejdia. Să mi-i aducă şi să le văd în clipă capetele retezate!</p>
                  <p rend="justify">Năvala asupra seraiului se desfăşură repede. Cei care nu cunoşteau pricina zurbalei se îndemnau cu chiote de mânie înspre cetăţuie. Dintr-acolo bubuiră două puşti, învăluind meterezurile în fum. Se ridicase însă căpitenie a oştenilor ce umblau cot la cot, în număr de unsprezece, un fecioraş învierşunat, cu capul gol ras tătărăşte, care nu era altul decât feciorul mezin al comisului Manole Păr-Negru.</p>
                  <p rend="justify">Îndată ce împresurarea cuprinse aşezarea lui Suleiman-Beg, haremul fu spintecat cu topoarele şi gratiile rupte cu căngile, Ionuţ şi Botezatu pătrunseră înlăuntru, izgonind afară babele cu şalvari în număr de şase. Din odaia cea mai din fund traseră cătră lumină şi scoaseră afară pe femeile cele tinere, care alcătuiau desfătarea lui Suleiman. Erau patru. Între ele nu se afla Nasta. Tătarul se întoarse şi mai cotrobăi o dată. Când ieşi iarăşi la lumină, ridică din umeri nedumerit:</p>
                  <p rend="justify">—  Nu este.</p>
                  <p rend="justify">—  Nu se poate! Strigă fecioraşul spumând. Trebuie să fie. Dacă nu-i aici, poate-i ascunsă în altă parte. Întreabă pe aceste patru muieri. Pune-le cuţitul la beregată şi să răspundă fără întârziere.</p>
                  <p rend="justify">Cu mişcări pripite Botezatu înlătură iar feregelele femeilor. Erau îngrămădite unele în altele; nu păreau prea înfricoşate, întrucât ştiau care poate fi soarta frumuseţii lor.</p>
                  <p rend="justify">Comisul Simion şi cuviosul Nicodim pătrundeau şi ei la faţa locului, ca să-şi dea samă ce este.</p>
                  <p rend="justify">Botezatu trase jungherul asupra muierilor întrebându-le turceşte.</p>
                  <p rend="justify">Una răspunse moldoveneşte, c-un glas dulce:</p>
                  <p rend="justify">—  Mă rog domniilor voastre, pe cine căutaţi?</p>
                  <p rend="justify">—  Căutăm pe o jupâniţă de la Moldova, se încruntă împotriva ei căpitanul cel tânăr cu ţeasta rasă tătărăşte. Am aflat că ar fi fost vândută de nohai la Oceacov şi adusă cu altele aici la Suleiman-Beg.</p>
                  <p rend="justify">—  Pe cine căutaţi, mă rog domniilor voastre? Spuneţi anume. Altcineva nu se mai află aici. Dacă vorbiţi poate de o jupâniţa cu numele Nasta…</p>
                  <p rend="justify">—  Pe dânsa o căutăm! Izbucni ţeasta rasă tătărăşte, holbând ochii.</p>
                  <p rend="justify">—  O, n-o mai căutaţi, suspină glasul cel dulce. Jupâneasa Tudosia, mama ei, a fost ruptă de lângă dânsa şi dusă înainte la Volga cu ceilalţi robi. Iar jupâniţa Nasta a fost pusă cu mine într-aceeaşi cuşcă de roabe. Când am intrat cu corabia în Marea, am fost schimbate din închisoarea noastră şi duse într-o cămara cu covoare şi cu slujitoare bătrâne. Atuncea căutând vreme potrivită, acea copilă a strigat un nume, s-a răsucit ca o zvârlugă şi s-a dus cu capu-nainte peste punte. A intrat sub corabie şi înotătorii n-au mai putut-o găsi.</p>
                  <p rend="justify">Ţeasta se clătină într-o parte şi-n alta şi neguţătorul Dămian o primi în braţe.</p>
                  <p rend="justify">Ajunşi în locul unde stăteau tupilate cele patru femei ale haremului, comisul al doilea Simion şi cuviosul Nicodim ascultaseră tocmai cele din urmă cuvinte ale acelei roabe cu glas plăcut care ştia moldoveneşte. Întâi priviră fără de nici o spaimă, şi chiar cu o mulţămire crudă a adâncului fiinţii lor, spre şovăirea ameţită a mezinului. Era o cufundare iute, din care oricine se întoarce.</p>
                  <p rend="justify">—  Cine eşti dumneata? Întrebă Simion pe roabă. Cum se uită la ea, cum tresări în sus şi întâlni privirea lui Nicoară. Era o privire în care ceti, într-o fărâmă de clipă, clocotul renăscut al unei patimi înfricoşate de altădată, patimă întocmai ca şi aceea a ticălosului lor mezin.</p>
                  <p rend="justify">Când bărbaţii îşi văzură chipurile rătăcite şi se opriră ca de o lovitură în creştet, femeia, nemaiauzind întrebarea, ridică fruntea şi cunoscu şi ea ceea ce-i înfricoşa pe dânşii. La răsăritul soarelui era veşnicia unei uitări între ei toţi – ş-acuma se făcea întuneric în soarele amiezii şi năştea din plaur o fantasmă a morţii.</p>
                  <p rend="justify">—  Vai! Vai! Se apără femeia, punând palmele înainte şi răsucindu-şi într-o parte fruntea.</p>
                  <p rend="justify">Cuviosul Nicodim suflă cu stăpânire pe nări dinlăuntru în afară o flacără.</p>
                  <p rend="justify">—  Asta-i Sofia greaca, zise el cu linişte cătră Simion. Am cunoscut-o amândoi cândva.</p>
                  <p rend="justify">Comisul al doilea înlătură pe roabă şi trecu la ţeasta rasă tătărăşte. Păşind, pintenul stâng i se aninase în şalvarii de matasă galbenă ai femeii. Trase rupând pânza, înlătură cu piciorul ceea ce i se anina de genunchi; apucând pe Ionuţ, îl cunoscu că se îndârjeşte din nou, după cum îl vedea că strânge jungherul în pumnul stâng.</p>
                  <p rend="justify">—  Daţi la o parte băietul, porunci bătrânul Manole Jder. Păgânii vin asupra noastră.</p>
                  <p rend="justify">Suleiman-Beg îşi bulucise în grabă ienicerii şi-i aducea asupra vrăjmaşilor. Ienicerii cărunţi, care cu un ceas mai înainte se năcăjeau în baltă la tăiat papură cu cosorul, veneau acuma cu semeţie de vechi oşteni. Oaspeţii de la Suceava şi marinarii de la corăbii se rânduiră şi ei în bătaie, steclindu-şi armele în soarele de amiază.</p>
                  <p rend="justify">Tânguirea pe care o lăsaseră în urmă cei doi fraţi se umflă în chiar acest răstimp de un strigăt de deznădejde. Greaca se răsuci în sus, apucă furiş de la un slujitor domnesc sabia, o întoarse cu iuţeală punându-i straja în pământ şi se lăsă în ascuţiş. Fierul o pătrunse prin grumaz; ea rămase la pământ, înotând în tresăriri uşoare, cu braţele, pe apa veşniciei.</p>
                  <p rend="justify">La strigăt, toţi cei de faţă întorseseră obrazul şi văzuseră. Bătrânul Jder îşi trecu mâna pe frunte şi-şi sparse deodată răcnetul poruncind retragere spre Cetatea Chiliei, căci toată acea învălmăşeală se arăta a fi fără noimă. Domnia sa înţelesese asta mai din vreme; dar alţii păreau a nu înţelege încă.</p>
                  <p rend="justify">Mânia lui Jder cel mititel, înviată iar şi crescută de disperare, era sprijinită mai cu samă de vistiernicul Cristea. De asemeni cuviosul Nicodim avea un cap înfricoşat, de sub comanacul căruia se răsuceau şi se zbăteau, şuierând, şerpi. Comisul al doilea Simion îi stătu mai mult în preajmă, ca să-l apere şi să-l sprijine.</p>
                  <p rend="justify">În asemenea cumpănă, în care se puteau prăpădi suflete de oameni pentru visuri şi fantasme, îşi ţinu firea, lângă comisul cel bătrân, mai ales, cinstitul staroste Nechifor Căliman.</p>
                  <p rend="justify">—  Ptiu, drace! Grăi el cătră prietinul său. Hai să-i ţinem pe loc şi să-i întoarcem. Asemenea nebuni, când se înfierbântă, sunt în stare să moară până la unul, din pricină că noi cei cuminţi am fost mai nebuni decât dânşii.</p>
                  <p rend="justify">Învălmăşeala nu conteni decât printr-o întâmplare tot aşa de ciudată.</p>
                  <p rend="justify">Atât Ionuţ, cât şi Simion, cât şi Nicoară ţinteau să iasă mai cu samă asupra lui Suleiman-Beg. Cum ajungeau la el, trebuiau să se izbească şi cu ienicerii. Între ei îşi făcu loc cu repeziciune din urmă Gheorghe Botezatu Tătarul. Trecând într-un salt înainte, se opri. Îşi cumpăni jungherul întâi în jos, apoi deasupra capului, ţinându-l de vârf; apoi îl repezi, pălind pe Suleiman-Beg în deschizătura dintre coif şi cămaşa de zale. Stăpânul de la Ormanlî-Ghiol căzu dintr-odată cu faţa la pământ, fără nici un răcnet. Un sânge puturos se împrăştie subt el ca o baltă neagră. Ienicerii îşi ridicară armele în sus, strigând: Ala-Ala! Cunoscând în acel sânge un semn şi o pedeapsă de la Dumnezeu.</p>
                  <p rend="justify">După această din urmă întâmplare a uceniciei sale, Ionuţ Jder, potrivit poruncii ştiute, a fost înfăţişat la Domnie.</p>
                  <p rend="justify">La 15 octombrie, Domnia era la târgul Iaşilor. Comisul Manole Jder ceru cu umilinţă învoire măriei sale ca feciorul său mezin să nu-şi descopere ţeasta, atunci când măria sa va binevoi să-l primească şi el va sta în genunchi cerând iertare pentru nebuniile lui. Vodă a zâmbit şi a şoptit la ureche coconului său câteva vorbe de lămurire; după care Alexandru-Vodă a ridicat palma la mustăcioară şi a întors fruntea într-o parte.</p>
                  <p rend="justify">La 20 octomvrie următor, Ionuţ Jder se înfăţişa muţei sale comisoaia Ilisafta, având capul descoperit. Comisoaia Ilisafta Jderoaia îl îmbrăţişă şi-l sărută furtunatic, după aceea stătu, se uită la dânsul şi începu a-şi face cruce, înălţându-şi ochii la sfintele icoane.</p>
                  <p rend="justify">La 21 octomvrie, cuviosul ieromonah Nicodim se întoarse cu întristare la sihăstria sa şi intră singur în chilie, unde, pe masa de la ferestruică, se afla încă ceaslovul. Înainte de a-l deschide în altă parte, la sfinte rugăciuni, cuvioşia sa muie pana de hultan în cerneală şi scrise data întoarcerii sale, după care adăogi, ca să fie amintire, pentru mai târziu: „Când am fost noi în pământul Turcului.”</p>
                  <trailer>SFÂRŞIT</trailer>
               </div>
            </div>
            <div type="div2" rend="P9">
               <head>
                  <label>Volumul</label>
                  <label>2</label>
                  <lb/>Izvorul Alb</head>
               <div type="div3">
                  <head>
                     <label>Capitolul I.</label>Când a fost cutremurul cel mare.</head>
                  <p rend="justify">Era cătră amiază şi soarele bătea cu putere în zidăria sură a Cetăţii. Nu sufla adiere de vânt; se boltea deasupra un cer alburiu de secetă.</p>
                  <p rend="justify">De douăzeci şi una de zile nu plouase. În partea câmpului, gospodarii nu mai puteau cosi otavă. Asemenea bucurie n-o puteau avea, ca totdeauna, decât oameni din munte. Într-o sfântă zi ca aceea, a Tăierii Cinstitului Cap al lui Ion Botezătorul proroc, era acum mare sfat între munteni, la Ieslele lui Vodă şi la Timiş, şi sub Rarău, şi la Hangu, ca să iasă cu toţii de a doua zi, cu femei şi copii, să înceapă a cosi acea ierbuşcă de matasă, poreclită de ei „dulceaţa cerbilor”. Pe când aici, împrejurul Sucevii, miriştile şi imaşurile erau cafenii. Ţăranii îşi purtau oile şi vitele sub poala pădurilor, spre apa Siretului şi tocmai dincolo de Moldova. Se dovedise, deasemenea, puţin spor la stupi. În acea vară nu ieşiseră nici paroi, nici nu putuseră prisăcarii să reteze a doua oară fagurii mătcilor neroite, cărora ei le zic „buhai”. Nu ieşise spor nici la fruptul oilor, deoarece oile merg una cu albinele. Se împuţinase apa şi în fântâni.</p>
                  <p rend="justify">Spuneau unii oameni vechi că să fie asta semn, ca în anul de la zidirea lumii 6963, când a detunat spurcatul Mehmet-Sultan cetatea Ţarigradului. Şi în acel an s-a prelungit seceta asupra toamnei, până în luna noemvrie; şi monahii de la Aton au scris despre un râu de la Machedonia, care, la 7 noemvrie a acelui an pustiu, s-a vârât sub pământ într-un loc anume, lăsând albia uscată; şi numai după ce s-a vestit căderea Cetăţii împărăteşti şi pieirea lui Constantin-Împărat, au pornit puhoaie mari de ploi şi apa acelui râu numit Vardar a prins a curge iarăşi în albia ei. Asemenea acum, de pe zidurile Cetăţii Domneşti, străjerii văd peste zăvoaie Siretul curgând împuţinat: pare un brâuşor de argint. Şi ziua şi noaptea, în lungul ceasurilor, fâlfâie când şi când dinspre miazăzi aceeaşi aburire caldă. La a treia strajă, în puterea nopţii, când ies spaimele şi înlemneşte firea, aşa de tare se subţiază văzduhul sub clipirea stelelor, de s-aude un cucoş cântând stâns dintr-aşa depărtare, încât nu poate să fie decât de pe celălalt tărâm. Când se descopăr în răsărit genele zilei, întâi se scrijelează zarea cu sânge şi după aceea se arată soarele în senin. Străjerul din chindia de cătră târgul Sucevii îşi înalţă ochii spre flamura de pe palatul măriei sale; boarea dimineţii n-o poate desfăşura. Acea flamură de matasă albastră, cu stema Moldovei – cap de bour şi stea cu cinci crengi – cusută cu fir de aur, a fost adusă măriei sale de cătră doi cinstiţi boieri greci de la Domnia Mangopului, dar de la împărătiţa Maria Comneanca. Acei boieri graşi cu bărbi pătrate au plutit pe Marea într-o caravelă genoveză, de la Cafa până la Cetatea Albă; şi de la Cetatea Albă au venit la Suceava cu călăreţi domneşti şi cu Luca Pârcălabul, aducând şi alte daruri de la Mangop, mai ales brocart italienesc, pentru straiul de mire al măriei sale Ştefan, şi, pe lângă asta, şi cu bună vestire că va sosi chiar Împărătiţa Maria nu târzie vreme la Moldova. Cătră mijlocul lunii septemvrie se va sili înălţimea sa luminată să fie la Suceava. Deci se va bucura ţara de mireasă din viţa autocratorilor de la Bizanţ.</p>
                  <p rend="justify">— Să ştii că atunci se vor deslega ploile, dădea încredinţare cuviosul Timoftei Sârbul, dascălul măriei sale Alexăndrel-Voievod. Mai mult fost dascăl, căci acuma coconul domnesc era ieşit de subt ascultarea lui.</p>
                  <p rend="justify">— Se poate, a răspuns dumnealui Petre Hărman, căpitanul siimenilor din Cetate; dacă acesta-i semnul secetei, apoi nu văd în el nici o minune. După secetă nu poate să urmeze decât ploaie, aşa cum, după văduvia destul de lungă a lui Vodă, urmează bucuria pe care ne-au vestit-o solii de la Mangop.</p>
                  <p rend="justify">Aceşti tovarăşi care vorbeau despre toate se aflau într-un fund de pridvor, la chilia căpitanului. Era un fund adăpostit de vedere, numai bun pentru lucrarea ce se săvârşea. În ziua aceea se întâmplase să deie dovadă de hărnicie la cuvânt mai ales cuvioşia sa Timoftei.</p>
                  <p rend="justify">— După vorba pe oare i-o scornise călugărul nebun Stratonic, de care vorbă binevoise a zâmbi însuşi măria sa Vodă:</p>
                  <p rend="justify">Este la noi un dascăl de sârbeşte Care, când vorbeşte, Clipeşte, bolboroseşte, pufneşte.</p>
                  <p rend="justify">Dar, cât bea vin, Bolboroseşte mai puţin Şi grăieşte Moldoveneşte Ca apa.</p>
                  <p rend="justify">— Aşteptând ploaia de la Dumnezeu şi bucuria domnească, eu aş zice să nu stăm întru lenevie, urmă a da spor sfatului căpitanul Petrea.</p>
                  <p rend="justify">— Bun cuvânt, a încredinţat cu grabă cuvioşia sa Timoftei. Pe cât de mare arşiţă e în păliştea soarelui, pe atât de plăcută e umbra sub boltă. Toate-s cu rânduială, căpitane, la curtea măriei sale şi bine este de trăit întru această Ţară a Moldovei. Când arată ceasornicul de soare al cincilea ceas, ştim că numaidecât medelnicerul bate cu polonicul în căldarea de aramă la cuhnii; fiind tocmai un ceas înaintea amiezii, copiii de casă deschid canaturile uşilor şi poftesc pe măria sa la prânz în spătăria cea mică. Au fost chemaţi astăzi unii boieri mari şi nu lipseşte înalt prea sfinţitul Teoctist, ca să binecuvinteze bucatele. Vine miros gras de batal fript şi ştiu că, pe lângă ulcioraşul de vin, arnăutul domniei tale n-are să uite să aducă partea ce se cuvine căpitanului său.</p>
                  <p rend="justify">— N-are să uite.</p>
                  <p rend="justify">— Aşa că, urmă călugărul sârb, având eu slăbăciune atât pentru friptură de batal cât şi pentru vin de Cotnari, aşa de bine mi se desleagă limba, încât s-ar mira părintele Amfilohie auzindu-mă ce fel mă bucur. Adevărat că, după aceea, pentru lăcomia mea, cad întru mare întristare; şi cerând de la cuvioşia sa iertare pentru păcătoşenia mea, îmi caut pe jos vorbele; însă bucuria cea de a doua, a iertării, n-aş avea-o fără aceasta dintâi.</p>
                  <p rend="justify">Această dintâi bucurie – o bucată de friptură din locul cel mai gras, de lângă coadă, şi un ulcioraş de vin – tocmai o înfăţişa arnăutul căpitanului Petrea, şi trupul mare şi gras al cuvioşiei sale părintelui Timoftei păru că se subţiază deodată, lungindu-se în partea aceea. Căpitanul trase de la cingătoare jungherul şi desfăcu două bucăţi.</p>
                  <p rend="justify">Monahul sârb înghiţi un rând, apoi se opri, băgând de samă ceva nou în ograda castelului. Neamţul îl urmărea zâmbind cu ochii lui albaştri, care păreau solzi de cicori pe obrazu-i ars de soarele verii.</p>
                  <p rend="justify">— Prea cinstite căpitane…</p>
                  <p rend="justify">— Ascult, părinte.</p>
                  <p rend="justify">Cuviosul Timoftei mai înghiţi o dată cu putere, după care, dobândind iarăşi răsuflet, îşi scutură pletele.</p>
                  <p rend="justify">— Poate domnia ta cunoşti, căpitane Petre, cine-s acei munteni mari, pe care-i văd ieşind de la cămări.</p>
                  <p rend="justify">— Îi cunosc, răspunse căpitanul; sunt feciorii starostelui Nechifor.</p>
                  <p rend="justify">— Doritor sunt, prietine, să aflu ce veste au adus, urmă cu viclenie sârbul.</p>
                  <p rend="justify">— Au adus veste bună de la staroste: două căprioare şi un mistreţ tânăr, de şaizeci de ocă; deasemeni au adus şi alt vânat mărunt, precum şi lipani, dintr-un tău din munte. Cum se ştie, lipanul îi place măriei sale mai mult decât păstrăvul; însă trebuie adus cu cea mai mare grabă. Deci vânatul mare a fost pornit de ieri dimineaţă cu slujitori anume; iar feciorii au prins lipanii asară; au schimbat în două locuri, la poştele domneşti, caii şi au ajuns aici tocmai la ceasul potrivit, ca să aibă mulţămire măria sa.</p>
                  <p rend="justify">— Ştiu, se grăbi să încuviinţeze sârbul. Dumnealui Toma stolnicul are obicei de vine el însuşi cu tipsia şi o aşază furiş în stânga lui Vodă, când măria sa întoarce obrazul spre dreapta ca să spuie ceva părintelui mitropolit. Când întoarce ochii, măria sa vede lipanii şi se bucură de dragostea slujitorilor săi.</p>
                  <p rend="justify">— Mai pofteşti, cuvioase părinte?</p>
                  <p rend="justify">— Mai poftesc; bună friptură. N-ar fi fost chip să ne dăruiască acei feciori şi nouă câţiva lipani?</p>
                  <p rend="justify">— Nu cred, zâmbi neamţul, chiar dacă i-ai fi rugat însuţi cuvioşia ta. Aceşti doi feciori ai lui Nechifor Căliman nu cunosc nici milă, nici slăbăciune. Ar fi ascultat fără să clipească rugămintea cuvioşiei tale şi ar fi dat numai din cap, împotrivindu-se. Uită-te la dânşii cât îs de mari şi de grei: parcă ar fi nişte inorogi.</p>
                  <p rend="justify">— Atunci, căpitane, numai degeaba ai vorbit de lipani, ca să se amărască inima în mine.</p>
                  <p rend="justify">— Îndulceşte-o numaidecât, cuvioase părinte, ca să nu mi se scrie păcat la catastiful cel mare din cer.</p>
                  <p rend="justify">Părintele Timoftei se adăpă îndelung şi îndesat din ulcica de lut.</p>
                  <p rend="justify">Neamţul clătină din cap:</p>
                  <p rend="justify">— Îngăduie, prea cuvioase, zise el, să-ţi fiu dascăl întru acest meşteşug. Învăţătura o am de la un meşter care îngrijeşte vinul armaş, din care, în această clipă, gustă şi stăpânul nostru.</p>
                  <p rend="justify">— Pe cât înţeleg, e folositor să fii prietin cu pivnicerul Cetăţii.</p>
                  <p rend="justify">— Sunt prietin cu pivnicerul, părinte; dumnisale Andronic Drăgotescu i-am botezat al doilea copil, deci suntem şi cumetri; însă n-am cutezat, nici eu nici domnia sa, să ne atingem de buţile pe care stă pusă pecetea măriei sale. Aceste buţi, de cincizeci de vedre tocmai, sunt trimese de la Cotnari de cătră dumnealui Feltin, pivnicerul de-acolo al Domniei, precum cunoşti cuvioşia ta; şi Vodă ştie socoteala acestor buţi, care sunt anume ale măriei, sale. Plăcut îi este să închine pocalul la petreceri cu soţi, precum face astăzi. Uneori gustă şi singur, când are griji, şi gânduri. Îi place să dea singur; s-ar supăra dacă i s-ar lua fără voie. Ai văzut poate şi cuvioşia ta, uneori, mânia măriei sale: boier, oştean şi mişel nu pot s-o înfrunte fără a-şi primejdui capul. Încât vinul care te îndulceşte acum pe cuvioşia ta nu-i de aici; ci de la dumnealui Feltin pivnicer, care-şi are partea sa, şi care Feltin pivnicer e socrul meu prea iubit şi învăţătorul meu. Domnia sa Feltin m-a învăţat că vinul acesta domnesc nu se bea ca apa, ca să se audă cum gâlgâie în gâtlej, ci îl primeşti pe limbă ca pe un şirag de mărgele, ca să-i prinzi agerimea şi mireasma.</p>
                  <p rend="justify">— Aşa? Se miră lung călugărul.</p>
                  <p rend="justify">— Da, şi dacă vrei cuvioşia ta să te mai aduni cu mine la această lucrare, primeşte legea pe care ţi-o dau. Dumnealui Feltin pivnicer mi-a dăruit şi patru cupe de cleştar: în ele se prevede limpezimea cotnarului ca o nestemată; plăcerea vederii sporeşte pe a gustului. Când îmi vin prietini buni, scot cupele.</p>
                  <p rend="justify">— Vrei să spui domnia ta, căpitane, că eu nu-ţi sunt prietin?</p>
                  <p rend="justify">— Îndrăznesc să spun, cuvioase părinte, că nu-mi eşti, deoarece bei armaşul ca pe o apă de rând.</p>
                  <p rend="justify">— Sunt păcătos, sunt lacom, se tângui părintele Timoftei. Ai găsit domnia ta băutori care gustă cum spui? Mira-m-aş!</p>
                  <p rend="justify">— Am găsit.</p>
                  <p rend="justify">— Doresc să aflu care sunt acei prietini ai domniei tale.</p>
                  <p rend="justify">— Sunt puţini, părinte, şi-i văd rar. Unul e comisul Simion Păr-Negru.</p>
                  <p rend="justify">— Cinstite căpitane Petre, trebuie să-ţi mărturisesc alt păcat: al zavistiei. Când voi vedea pe acel comis, am să-l urăsc de moarte!</p>
                  <p rend="justify">— Ba iartă-l, părinte Timoftei, căci comisul Simion e ca şi acest vin, întru care nu se află răutate.</p>
                  <p rend="justify">— Oi, căpitane, atunci mie mi-i scris să rămân cel mai netrebnic, cel mai lacom şi cel mai rău. Încaltea având sub nas câte sunt trebuitoare ticălosului trup, îmi simţesc limba slobodă; dar îndată ce trec la spovedanie şi la ispăşire, mă încâlcesc ca şi cum aş uita cu desăvârşire limba moldovenească. După ce mi-ai spus că nu-ţi sunt prietin, nu-mi mai rămâne decât să lepăd lacrimi şi să mă duc să caut pe stareţul meu, părintele arhimandrit Amfilohie.</p>
                  <p rend="justify">Dând odată de duşcă ulcica de vin şi umilindu-se în aceeaşi clipă pentru asemenea faptă, cuviosul părinte Timoftei se ridică de pe laiţă şi se sprijini pufnind într-un stâlp al pridvorului. Neamţul îl privea cu zâmbetu-i neclintit; numai ochii i se ascuţiseră în două ace de lumină.</p>
                  <p rend="justify">Deodată căpitanul de siimeni avu o tresărire. I se păru că s-a clătinat, de şi era liniştit în toată făptura lui bine legată. Ori se mutase, pieziş faţă de stâlp, călugărul sârb? Dar între monah şi stâlpul pridvorului, păruse a se mişca, pieziş, faţă de stâlp, turnul de pe râpa dinspre târgul Sucevii. În aceeaşi clipă adâncimile subpământene ale Cetăţii sloboziră un freamăt depărtat de năruire. Petrea Hărman primi prin tălpi simţirea acelui vuiet al afundului.</p>
                  <p rend="justify">Cuviosul monah Timoftei privi nedumerit faţa schimbată a oşteanului şi începu a râde.</p>
                  <p rend="justify">Chiar atunci, dinspre partea palatului unde era gangul ce ducea la spătăria cea mică, zvâcni în lumina soarelui amiezii o arătare firavă, brâncind într-o parte şi în alta aprozii zăpăciţi. Era călugărul cel nebun Stratonic de la mănăstirea Neamţu. Răsuflând o dată cu putere aerul liber, se opri ca să privească dacă toate ale acestei lumi sunt încă în fiinţă; după aceea, ca şi cum ar fi fost ars de un şfichi de foc, porni în goană spre pridvorul căpitanului Petrea Harman. Din cinci în cinci paşi, îşi zbătea în laturi braţele, tinzând să salte în zbor în afară de orice primejdie; şi de câte ori pâlpâia cu braţele şi cu rantia, ţipa scurt; groaza din el nu găsea destulă trecere prin gâtlejul lui: se frământa în lăuntru-i ca o epilepsie. Când cutremurul se desluşi deplin ca o unduire de val în toată Cetatea, cuviosul Stratonic căzu cu fruntea la pământ în pulbere; apoi se ridică în genunchi, cu braţele înălţate, privind halucinat spre un Dumnezeu al răzbunării în adâncimea cerului. Cuviosul Timoftei, otrăvit şi el de aceeaşi groază fără măsură, dădu drumul răcnetului pe care celalalt nu-l putuse elibera.</p>
                  <p rend="justify">— Ne prăpădim! Vine sfârşitul lumii! Urlă cu disperare călugărul sârb şi bătu şi el metanie, sorbind în gură nisip şi mestecându-l în măsele.</p>
                  <p rend="justify">Hărman se uită în juru-i, căutându-şi armele. Puse mâna pe toiagul lui de căpitan şi dintru-ntâi, fără ştire, năzui să meargă spre turnul care se clătise.</p>
                  <p rend="justify">Câteva clipe, freamătul pământului conteni. În palatul domnesc se stârni larmă; câteva ţipete de femei sfredeliseră gangurile. La cămările slujbaşilor domneşti se ţeseau alergări fără noimă; boiernaşi cu capetele goale, unii cu sabia în mână, se îmbulzeau la uşi. Siimenii, la odăile lor, se băteau la praguri şi în ferestre ca să iasă la lărgime. Al doilea val al cutremurului scutură pământul cu mai multă putere şi mai îndelung decât întâia oară, cu aceleaşi detunete subpământene. În cornul dinspre răsărit al Cetăţii, turnul numit al Nebuisei îşi lepădă în râpă o aripă, cu mare sunet, şi clopotul lui dădu zvon prelung, atins ca de zimţii unei aripi a Demonului.</p>
                  <p rend="justify">— Bate clopotul; se dărâmă Cetatea! Se tânguia monahul sârb. Întins la pământ, pe o coastă, nu se mai putea ridica. Stratonic zvâcni în sus, îl privi pieziş şi cu groază ca pe însăşi dihania cutremurului, şi se duse în goană, pălălăind din nou din aripi, spre zvonul clopotului.</p>
                  <p rend="justify">Frământarea de spaimă se opri deodată. Măria sa Vodă ieşise în soare, sunând grăbit din pinteni. Privirea sa verde, cu sprânceana uşor încruntată, se ridică întâi spre ziduri, la străji, apoi se aţinti la odăile siimenilor. Orice tumult încetă acolo într-o clipă.</p>
                  <p rend="justify">În vremea aceea, la sfârşitul anului 1471, măria sa Vodă avea încă înfăţişarea tânără, de şi fruntea îi pleşuvise întrucâtva şi în plete avea sămănat argintul cărunteţii. Era cu capul gol. Purta strai de catifea roşă. Căpitanul de siimeni veni în fugă, pieziş, spre măria sa.</p>
                  <p rend="justify">— Ce este, căpitane Petre?</p>
                  <p rend="justify">— Măria ta, răspunse neamţul, nu-i nimic alta decât că trebuie să chemăm mâni meşteri zidari pentru turnul Nebuisei.</p>
                  <p rend="justify">— Nu cumva, întrebă măria sa privind cu străşnicie spre oştenii buluciţi la odăile lor; nu cumva trebuie să chemăm şi nişte babe de sub Cetate, ca să descânte şi să afume cu păr de lup pe siimenii tăi?</p>
                  <p rend="justify">Căpitanul Petrea Hărman încremeni, fără a îndrăzni să scoată un cuvânt de răspuns. În vremea asta, şiragul boierilor îmbrăcaţi în haine grele se desfăcu din gangul spătăriei în lumină, având în frunte pe prea sfinţitul mitropolit Teoctist. Pe obrazurile tuturor se încreţea acel dumnezeiesc semn al spaimei, pe care omul îl ţine de obicei ascuns în sine. Glasul veşniciei şi al morţii sunase din adâncimi spre pacea neclintită a cerului. Domnul izbutise să-şi ţie, sub zâmbetul batjocoritor din afară, zbuciumul lăuntric. Deasemeni, privind în tăcere pe boierii săi, îşi domolea gândurile şi îndoielile de prevestire care legau întâmplarea aceea catastrofală cu alte întâmplări năprasnice din anii trecuţi. Destinul ne pândeşte din umbră în fiece clipă. În fiece clipă putem trece, ca acest glas din ceruri.</p>
                  <p rend="justify">Un glas striga din ceruri. Era un zvon prelung de chemări ale unor paseri străine care treceau prin înălţimea amiezii pe deasupra Cetăţii.</p>
                  <p rend="justify">— Aceştia-s puhoieri, zise cineva.</p>
                  <p rend="justify">Vodă întoarse fruntea, ca să cunoască pe cel care grăise. Era unul din feciorii cei mari ai starostelui Nechifor Căliman. Glasul acela gros şi fără nici o urmă de sfială în el aduse un fior de veselie strâmbă pe obrazurile curtenilor.</p>
                  <p rend="justify">— Înalt prea sfinţite părinte, vorbi măria sa cătră bătrânul mitropolit, te rog să binevoieşti a te întoarce în palat şi să găseşti pe măria sa Chiajna şi pe copii în paraclis, unde le-am poruncit să se ducă. Linişteşte-i cu sfatul şi încredinţează-i că Domnul Dumnezeu este ocrotitorul nostru. Veştile pe care le dă El sunt pentru căderea vrăjmaşilor noştri. De va fi bună-voia lui Dumnezeu, cum a căzut aripa turnului Nebuisei, aşa va cădea fala lui Radu-Vodă de la munteni, care se dovedeşte viclean cătră credinţa noastră şi supus ismailitenilor. A detunat în fundul pământului şi s-a dat zvon în înălţime, pentru ca să nu mai întârzie domnii şi împăraţii; să nu se mai desfrâneze în lene, ci să purceadă împotriva lui Antihrist război pentru credinţa dreaptă. Duceţi-vă domniile voastre, boierii noştri, unii să cerşiţi gând bun, alţii să vă rugaţi de iertare, alţii ca să isprăviţi vinul pe care l-aţi lăsat nebăut în cupe. Eu vreau să cunosc cât de tare s-au înfricoşat oştenii mei, în care mi-am pus nădejdea.</p>
                  <p rend="justify">Cât cuvântase Vodă, ca să-şi stăpânească el însuşi furtuna gândurilor şi inimii, căpitanul Petrea Hărman se înturnase în loc, uitându-se urât la nemţi şi la siimeni. Când fu în preajma odăilor lor, le dădu o poruncă scurtă, ameninţându-i cu toiagul. Nu le trebuiră oştenilor domneşti decât puţine clipe ca să se întoarcă la paturile şi la firidele lor, să-şi ia platoşele, coifurile şi suliţile. C-o repede rânduială ieşiră, înşirându-se în faţa pridvoarelor. Panţirii cu platoşe şi coifuri de metal erau într-o parte. Alţi lefegii, cu platoşă de piele de bour şi cu arcuri nalte, se rânduiră în altă parte. Slujitorii de la balimezuri se urcară pe podul zidului, în straiele lor roşe, cu lădunci la şold şi chivere cu pene de cocor în cap. Când se întoarse măria sa de cătră boieri, ca să certe pe oşteni, văzu opt sute de oameni aşteptându-i porunca, într-o neclintire de stâncă. Căpitanul Petrea singur nu-şi pusese coif şi platoşă, nici n-avea la coapsă sabia. Îşi păstrase toiagul; era cu capul gol ca şi stăpânul său şi aştepta nemişcat voia măriei sale.</p>
                  <p rend="justify">Vodă a făcut câţiva paşi pe dinaintea şiragurilor. Şi-a prelungit cercetarea cu ochii. Sutaşii erau la locurile lor.</p>
                  <p rend="justify">Unii bătrâni alvaniţi, pe care măria sa îi păstrase dintru început, de când venise cu ei ca să ia în stăpânire domnia, se uitau în vârful turnului castelului, unde începea să se desfacă de vânt flamura. Simţind asupra lor privirile măriei sale, nu-şi puteau stăpâni un tremur al mustăţilor lor cărunte. Însfârşit măria sa zâmbi şi bătu de două ori pe umăr pe căpitanul Petrea.</p>
                  <p rend="justify">— Toate semnele lui Dumnezeu sunt bune pentru cei care cred în el, a grăit măria sa. Căpitane Petre, dă din partea noastră poruncă lui Andronic pivnicer să străpungă un vas pentru slujitorii mei. Fiecare să închine o oală pentru sănătatea noastră şi pentru biruinţa crucii.</p>
                  <p rend="justify">— Întru mulţi ani să trăieşti măria ta! Au strigat şiragurile de oşteni.</p>
                  <p>Vodă s-a întors cătră spătărie, urmat de boieri. Căpitanul Petrea Hărman a ridicat în sus toiagul şi lefegiii s-au desfăcut în clipă. Numai străjerii au rămas la locurile lor în cele patru cornuri ale Cetăţii. Un vânt dinspre munţi a început să zbată matasa albastră din boldul de pe vârful castelului.</p>
               </div>
               <div type="div3">
                  <head>
                     <label>Capitolul II.</label>
                     <lb/>Aici se arată feciorii cei mari ai starostelui Nechifor.</head>
                  <p rend="justify">Înainte de a pătrunde în gangul ce ducea în spătărie, Vodă se oprise întorcându-se cu faţa cătră ogradă. Spusese un cuvânt unui copil de casă din preajmă, iar acesta îşi făcuse loc cu grăbire printre curteni, trecând spre grupele rămase în faţa pridvoarelor. Îndată se vestise porunca: măria sa chiamă pe feciorii starostelui Căliman. Tinerii vânători domneşti se înălţară greoi în sus, păşind cu paşi mari spre locul unde se oprise măria sa.</p>
                  <p rend="justify">Erau c-un cap mai nalţi decât toată mulţimea aceea de oameni care se afla de faţă. Când se apropiară, descoperindu-şi capetele pletoase, Domnul le făcu semn cu degetul, zâmbind spre ei cu o bunăvoinţă pe care arar o arăta. Unii curteni se priviră pieziş, clătinând în sus bărbile cu o înţelegere ascunsă a lumeştilor slăbăciuni, de care nu-i scutit nici stăpânul lor, oricât s-ar arăta că-i făurit din altă criţă decât lumea de rând. Măria sa are ca o dezvăluire de şagă după primejdie. S-a înfricoşat întâi, de aceea nici n-a cutezat să se ducă până în marginea Cetăţii, unde s-a dărâmat o aripă a unui turn, iar acum găseşte de cuviinţă să spuie câteva vorbe unor vânători de rând. Îi întreabă cum îi chiamă, trimete sănătate lui Nechifor Căliman starostele, îi înştiinţează pe ei că are de gând, ca şi-n alţi ani, să iasă la munte la vânătoare de bouri; căci acuma, în septemvrie, la începutul anului, fiarele acestea încep a avea fierbinţeala dragostei şi se caută unele pe altele; mai ales buhaii mugesc cu putere, pălindu-se cu frunţile şi împungându-se cu coarnele, războindu-se pentru stăpânirea poienilor unde pasc bouroaicele. Mugetul bourului e mai adânc şi mai înfricoşat decât al cerbului care umblă după ciutele lui tot la vremea asta. Feciorii lui Căliman au dat răspunsurile cu sfiala pe care se cuvenea s-o aibă; după aceea s-au întors la pridvorul căpitanului Petrea, pe când siimenii şi panţirii se alinau la odăile lor. Căpitanul neamţ şi repezise un aprod la pivnicerul Andronic, ca să-l înştiinţeze de bunăvoinţa stăpânitorului pentru oştenii Cetăţii. După ce măria sa intră în umbra gangului cu alaiul său de curteni, se desfăcu dintr-acolo fiinţa subţiratică, naltă şi ciolănoasă a cuvioşiei sale arhimandritului Amfilohie. Înaintând lin pe lângă zid, cuvioşia sa părea cufundat în nişte gânduri ale sale, străin cu desăvârşire de zarva care avusese loc numai c-un pătrar de ceas înainte. Soarele se afla înălţat drept în crucea amiezii; când sfinţitul Amfilohie se opri iarăşi, jucându-şi în neştire mătăniile între degetele uscate, păru a-şi căuta la picioare umbra şi n-o găsi; se răsuci ca s-o vadă îndărăt şi n-o descoperi nici acolo. Abia atunci păru cuprins de nelinişte, întrebându-se oarecum dacă n-ar trebui s-o caute în adunarea de la pridvorul căpitanului Hărman. Stătu întâi în cumpănă ascultând clopotele din târgul Sucevii, care sunau primejdia trecută. Făcu după aceea câţiva paşi în straiu-i cernit, în care trupu-i schilav mişca numai unghiuri. În cadrul camilafcei, obrazul lui avea un alb vechi de fildeş. Ca un painjen strâmb, care-l pândea dintr-o umbră ascunsă, se arătă dintr-odată nu se ştie de unde Stratonic. Acest nemernic monah de la Neamţu umbla de-o vreme rătăcind prin târguri şi pe la curţi boiereşti. Câte un răstimp se oploşea şi la Cetatea Domnească. Atunci era ajutor sfinţitului Amfilohie Şendrea la slujba paraclisului. Uneori avea primire şi la masa lui Vodă, ca să-i spuie unele din nebuniile lui, de care măria sa binevoia să facă haz. Ridicând mai sus de umeri coatele, îşi mişcă degetele negre lângă ochi ca şi cum ar fi voit să ia în căngi pe arhimandrit.</p>
                  <p rend="justify">Cei de la pridvor priveau cu uimire, de şi ştiau că nu-i nici o primejdie. Cum ajunse la trei paşi de mai-marele său, Stratonic se supuse în genunchi; cu mânile sprijinite în pământ şi cu fruntea plecată aşteptă binecuvântarea. Sfinţitul Amfilohie îl atinse cu mătăniile; Stratonic tresări şi se caţără prin aer spre mâna dreaptă a arhimandritului cuprinzând-o şi sărutând-o. Părea mai degrabă c-o muşca rânjind. El însă arăta o mare desfătare a sufletului.</p>
                  <p rend="justify">— Cuvioase frate Stratonic, zise arhimandritul cu blândeţă, după cât ştiu, aveai o anume rânduială poruncită pe ziua de azi.</p>
                  <p rend="justify">— Sfinţite stăpâne, răspunse monahul, după ce ies cnejii de la prânzul luminăţiei sale, mă duc şi eu la târg. Are să fie faţă, la acel botez al nepoatei dumnisale marelui logofăt, şi înalt prea sfântul.</p>
                  <p rend="justify">— Se ştie asta, frate Stratonic, însă lumea nu-i alcătuită numai din cneji; sunt şi cneaghine, care au mare putere de vorbă. Câteodată tac şi atunci le place să asculte sfaturile unui vraci iscusit cum eşti cuvioşia ta, care ai picături de felurite buruieni, pentru patimi ale trupului şi ale inimii. După ce le-ai dat ce le trebuie, domniile lor vorbesc iar. Toţi boierii care-or veni după aceea… câţi sunt?</p>
                  <p rend="justify">— Nu ştiu anume, sfinţite stăpâne. Poate să fie peste douăzeci de bărbi.</p>
                  <p rend="justify">— Toţi aceşti douăzeci de boieri, cuvioase frate Stratonic, nu grăiesc – toţi la un loc – cât o jupâneasă vrednică.</p>
                  <p rend="justify">— Aşa este întocmai, sfinţite stăpâne. Fiind lipsită de podoaba bărbii, muierea a dobândit de la Domnul Dumnezeu spor limbii sale. Deci-dar binecuvintează, părinte.</p>
                  <p rend="justify">Arhimandritul privi în locul unde stătuse monahul şi nu mai văzu nimic. Umbra lui strâmbă dintr-un umăr se prelingea în lungul păreţilor spre poarta cea mare a Cetăţii.</p>
                  <p rend="justify">Sfinţitul Amfilohie închise o clipă ochii oftând, urmând a-şi petrece printre degete mătăniile. Apoi, căutând dinaintea paşilor săi ceva pierdut, veni spre adunarea căpitanului neamţ.</p>
                  <p rend="justify">Deşi era după tată din neam de venetici aşezaţi la Cotnari, căpitanul Petrea se dovedise bun pământean şi credincios slujbaş al măriei sale. De la maică-sa, care fusese moldoveancă, moştenise meşteşugul vorbirii. Iar de la părintele său, răposatul Hărman Neamţu, îi rămăsese bună cunoaştere a meşteşugului armelor celor nouă. Boierii moldoveni, mai ales cei bătrâni, se uitau la el pieziş, domniile lor având în mare cinste sabia şi suliţa, singurele arme care pot dovedi vitejia unui bărbat. Şi arcul îl socoteau o armă vicleană care trimete de departe săgeata. Însă de la o vreme se născocise pe lume un meşteşug de puţini cunoscut, al pulberei de puşcă şi a unor sacaluşuri mari de bronz care detună şi bat cu ghiulele de piatră şi de fier. Asemenea drăcărie cunoştea căpitanul Petrea şi îndemnase pe măria sa Ştefan-Vodă să aducă meşteri turnători de la cetatea Danţig; după care măria sa încuviinţase să fie suite la unghiurile Cetăţii câte două bombarde, iar la poarta cea mare una deosebită în turn, deasupra, în total nouă. Întrebarea era dacă se poate îngădui unor creştini drept-credincioşi să se folosească de arme care dau putere slabilor împotriva adevăraţilor viteji. Luminăţia sa Ştefan-Voievod zice că orice născocire a minţii omeneşti e bună, întrucât însăşi mintea omului e de la Dumnezeu şi întrucât acea născocire slujeşte adevărul, adică legea lui Hristos. Dacă măria sa Vodă spune aşa, boierii trebuie să se plece şi să tacă, fără a fi încredinţaţi. Numai unii dintre cnejii tineri, cătră care măria sa are deosebită luare-aminte, s-au înduplecat să creadă în asemenea rătăcire, însă bătrânii nu primesc cu dragă inimă decât cele bune de demult, iar stricăciunile noutăţilor nu le primesc decât în silă. Mare mirare le era tuturora că şi sfinţitul Amfilohie Şendrea încuviinţa născocirile neamţului. Ba încă făcuse ceva şi mai nechibzuit: că îl binecuvântase întru ortodoxie. Aici iarăşi era o întâmplare ciudată şi întrucâtva nelegiuită. Hărman Neamţu cel bătrân dusese pe prunc la episcopia catolică în Cotnari, ca să-i toarne popii lor în creştet aghiasmă din nişte cănăţui de steclă. Asta s-a săvârşit la opt zile după naşterea copilului şi se chiamă la dânşii botez. Dar Smaranda Ursache, mama pruncului, rămăsese acasă bocind pierderea celui dintâi odor al ei. După ce a plâns cât a putut, au găsit-o adormită şi i-au pus la sân pe Petrea. Pe când pruncul sugea, femeia a avut un vis: i se părea că a încolăcit-o pe după grumaz un balaur negru. Supunând ea această vedenie soborului de creştine de la Hârlău, unde era locul său de baştină, judeţul moaşelor şi babelor a hotărât să fie adus pruncul în taină, la biserica Sfântului Dumitru din târg, şi acolo să fie cu adevărat botezat în legea dreaptă: ceea ce s-a şi făcut. Aşa că Smaranda Ursache s-a liniştit şi n-a mai avut visuri de groază; iar copilul a crescut în capiştea catolicilor, necunoscând decât mult mai târziu taina botezului său. Deci sfinţitul Amfilohie l-a îmbrăţişat pe căpitanul Petrea întru ortodoxie şi boierii cei bătrâni au scuturat şi pentru aceasta din bărbi şi au cârnit din nasuri. Însă arhimandritul îi privea cu aceeaşi blândeţă, şi-i binecuvânta cu dulceaţă, fără să se supere de vorbele lor, care se rosteau mai ales într-ascuns.</p>
                  <p rend="justify">Ziua aceea a Tăierii Capului Sfântului Ioan Botezătorul era o zi de ajunare întreagă pentru arhimandrit. Rânduiala monahicească a sfinţitului Amfilohie, aşa cum venise cu ea de la patriarhia Ţarigradului, era să mănânce de două ori pe săptămână legume la amiază. În trei zile ale săptămânii îşi îngăduia pâne cu puţintel vin la prânzişor şi la asfinţitul soarelui. Iar miercurea şi vinerea ţinea post desăvârşit. Fiinţa lui, de şi uscată, avea în ea lumină duhovnicească, care-i înfrumuseţa mai ales ochii şi fruntea naltă. În pielea străvezie a tâmplelor erau scrise vine albastre din care un vraci bun şi iscusit cetitor de stele – ştiind că arhimandritul e născut în zodia cumpenei, luna septemvrie în 14, sub domnia planetei Jupiter, cu strălucire mare a luceafărului pe cerul dimineţii – ar fi cetit izbândă mare într-ale spiritului, ceea ce se vădea într-adevăr în toate ale sfinţiei sale. Ştiindu-se de asemeni că măria sa Ştefan-Vodă s-a născut într-aceleaşi împrejurări ale semnelor cereşti, însă cu şapte ani mai târziu, aceiaşi vraci ar fi lămurit la Voievod puterea stăpânirii prin sabie şi ar fi dovedit pricina pentru care sfinţitul Amfilohie este cel mai apropiat sfetnic de taină al măriei sale. Şi asta era o pricină de nemulţămire pentru sfatul bărbilor.</p>
                  <p rend="justify">Cuviosul Amfilohie Şendrea ajunse, fără să pară că vede, la pridvorul unde începuse sfat şi unde feciorii lui Nechifor Căliman se întorseseră. Vorba conteni; cei de faţă se închinară. Arhimandritul cunoscu pe căpitan şi-i zâmbi într-un chip cu totul prietinesc. După acel zâmbet păru că s-a deşteptat deplin şi privi în juru-i. Feciorii starostelui veniră şi sărutară mâna dreaptă, în care sfinţitul Amfilohie ţinea mătăniile de chilimbar roş.</p>
                  <p rend="justify">— Voi sunteţi vânătorii domneşti cei noi? Întrebă arhimandritul.</p>
                  <p rend="justify">— Într-adevăr, cuvioase părinte, răspunse unul dintre feciori.</p>
                  <p rend="justify">La acest răspuns, se amestecă monahul sârb, urnindu-se greoi de lângă stâlpul de care sta rezemat. Grăi cu glas tare:</p>
                  <p rend="justify">— Vi se cuvine vouă, feciorilor vânători…</p>
                  <p rend="justify">Sfinţitul Amfilohie se întoarse deodată spre el, privindu-l ţintă.</p>
                  <p rend="justify">— Ce li se cuvine, cuvioase frate Timoftei? Suspină el moale.</p>
                  <p rend="justify">Subt acea privire cu scânteieri cenuşii de oţel, călugărul sârb deveni în clipă gângav.</p>
                  <p rend="justify">— Am vrut, sfinţite stăpâne…</p>
                  <p rend="justify">— Ce-ai vrut, cuvioase frate?</p>
                  <p rend="justify">— Am dorit…</p>
                  <p rend="justify">— Ce-ai dorit, cuvioase frate al meu?</p>
                  <p rend="justify">— Ma-mai întâi, sfinţite stăpâne, mă rog cu umilinţă de iertare. În faţa lui Dumnezeu şi a fraţilor creştini care se află aici, rog a mi se ierta destrăbălarea întru care iarăşi am căzut. Am mâncat carne într-o sfântă zi în care monahul are datoria să ajuneze. Am dorit să îndrept limba acestor feciori neştiutori, ca să se ştie că un arhimandrit nu e numai cuvios. Voi neştiutorilor, se întoarse el zbârlit cătră vânători, aflaţi cum e cuviincios să închinaţi vorba voastră sfinţitului părinte arhimandrit.</p>
                  <p rend="justify">Cei doi oameni mari îl priviră cu mirare şi sfială. Arhimandritul făcu un semn uşor cu mâna. Monahul sârb îşi astupă cu palma vorbele care i se grămădeau iarăşi pe buze şi se feri din ochii stareţului său, căutându-şi un loc de umilinţă mai îndărăt, în spatele creştinilor. Mai erau în preajma căpitanului Petrea şase dintre sutaşii panţirilor şi siimenilor, între care se găsea şi mustăciosul Atanasie Alvanitul. Sosise deasemeni şi Andronic pivnicerul, ca să i se lămurească mai bine porunca Domniei. Cum se dădu la o parte cuviosul sârb, avu şi domnia sa loc ca să se aşeze cu tot trupu-i mare şi cu obrazu-i rotund de coloarea stacojului fiert.</p>
                  <p rend="justify">Amfilohie Şendrea zâmbi iar spre vânători, privindu-i cu luare-aminte şi cercetându-i din creştet până la picioare.</p>
                  <p rend="justify">— Precât înţeleg, sunteţi feciorii starostelui Nechifor.</p>
                  <p rend="justify">— Într-adevăr, cuvioase şi sfinţite părinte, răspunse de data asta cel de al doilea, care avea glas mai gros.</p>
                  <p rend="justify">— Cum vă chiamă? Până acuma nu v-am cunoscut. Prietinul nostru Nechifor Căliman starostele nu mi-a vorbit de voi niciodată, nici nu v-a adus la curte.</p>
                  <p rend="justify">— Apoi, cuvioase şi sfinţite părinte arhimandrit, răspunse tot cel cu voce groasă, noi am fost acasă, la părintele nostru, şase feciori. Doi, aceştia care ne aflăm de faţă, am fost mai mari; ceilalţi s-au născut mai în urma noastră. Aşa că noi am fost rânduiţi de tineri în munte, la oile bătrânului. Am purtat oile ş-am stăpânit ciobanii. Am umblat de la Rarău până la Căliman, de unde-i baştină noastră, şi până la Ceahlău. Ne-am bătut uneori cu lotrii, cu lupii şi cu urşii. Aşa am stat noi mulţi ani, până ce s-au ridicat cei de acasă. Atuncea ne-a poruncit bătrânul să coborâm la vale; şi în locul nostru s-au suit în munte ceilalţi patru. Acuma, fiind flăcăi ungureşti, în vârstă de treizeci şi cinci de ani, trebuie să ne căutăm soţii, ca să avem şi noi feciori. Tot la aceeaşi vârstă ca şi noi s-a însurat şi starostele. Deasemeni am fost rânduiţi vânători domneşti şi facem slujbă şi la Cetatea Neamţu.</p>
                  <p rend="justify">— Am înţeles tare bine, zâmbi Amfilohie Şendrea. Rămâne să-mi spui numai cum vă chiamă.</p>
                  <p rend="justify">— Apoi, sfinţite părinte arhimandrit, pe mine mă chiamă Onofrei; iar pe frate-meu acesta îl chiamă Samoilă.</p>
                  <p rend="justify">— De ce râzi? Îl întrebă monahul, privindu-l lung.</p>
                  <p rend="justify">— Avem noi ale noastre… răspunse cu îndoială Onofrei.</p>
                  <p rend="justify">Samoilă râdea şi el, arătându-şi toţi dinţii. Erau amândoi îmbrăcaţi cu straie groase de pănură şi-n cap cu căciuli brumarii de pielcică de miel. Mijlocul le era încins cu curea; la şoldul drept aveau junghere lungi în teacă. Purtau cizme, semn că nu erau ţărani de rând. Amândoi erau ciolănoşi, sprâncenaţi, arşi de soare şi cu mustăţi dese castanii. Aveau mâni mari, pe care le strângeau din când în când: la pumnii aceia se oprea mai ales cu stăruinţă admiraţia sfinţitului arhimandrit. Onofrei părea mai gros, şi mai spătos decât Samoilă.</p>
                  <p rend="justify">— Dacă aveţi ale voastre, bine, urmă a zâmbi cu îngăduinţă monahul; eu nu vă cer să-mi spuneţi tainele voastre.</p>
                  <p rend="justify">— Nu-i nici o taină, se amestecă Samoilă.</p>
                  <p rend="justify">— Bine, bine. Ce v-a spus măria sa? A rămas mulţămit de vânatul pe care l-aţi adus şi mai ales de lipani?</p>
                  <p rend="justify">— A rămas mulţămit mai ales de lipani. I-am prins asară într-un tău al nostru. Măria sa zice că are să ne dăruiască semne domneşti de argint, cu stema măriei sale, cum are bătrânul, şi cum mai are cineva, care-i tovarăş de vânătoare cu noi.</p>
                  <p rend="justify">— Şi asta-i bine. Ce v-a mai întrebat măria sa?</p>
                  <p rend="justify">De astă dată dădu răspuns glasul cel mai gros, adică Onofrei:</p>
                  <p rend="justify">— Măriră sa ne-a întrebat dacă ne-am înfricoşat de cutremur.</p>
                  <p rend="justify">— Şi voi ce i-aţi răspuns măriei sale?</p>
                  <p rend="justify">— Noi i-am răspuns că nu ne-am înfricoşat. Se chiamă, sfinţite părinte, că zilele noastre sunt în mânile lui Dumnezeu şi sfârşitul nostru e de mai nainte scris aşa că n-avem de ce ne teme. Dac-ar fi fost să se dărâme peste noi Cetatea, se dărâma, şi gata! Mulţămim lui Dumnezeu, nu s-a dărâmat. Căci n-a dat din coadă prea tare…</p>
                  <p rend="justify">— Cum?</p>
                  <p rend="justify">— N-a dat din coadă prea tare peştele cel mare pe care stă aşezat pământul. Precât spun oamenii vechi, este apă fără sfârşit care se chiamă Marea. Şi la faţa apei stă peştele cel mare, cu poruncă de la începutul zidirii să ţie sub soare pământul. Din vreme în vreme acel peşte are şi el nevoie de somn, adoarme, îi intră în nări apă şi strănută; ş-atunci se deşteaptă şi bate o dată din coadă; pe urmă bate ş-a doua oară. Aşa s-a cutremurat zidirea lumii de două ori şi azi.</p>
                  <p rend="justify">Amestecă şi căpitanul Petrea cuvânt:</p>
                  <p rend="justify">— Prea multă apă nu-i bună.</p>
                  <p rend="justify">— Ştiu, încuviinţă Şendrea; de aceea a binecuvântat Dumnezeu rodul viilor.</p>
                  <p rend="justify">Îndrăzni, cu multă umilinţă, fără să iasă la lumină, şi cuviosul Timoftei:</p>
                  <p rend="justify">— Când m-oi duce la dreptul judeţ, să dau samă pentru ticăloşia mea, Dumnezeu are să mă rânduiască în locul chitului, ca să nu simţesc în veac, pe limbă, decât apă.</p>
                  <p rend="justify">— Apă sărată, adaose arhimandritul.</p>
                  <p rend="justify">Cuviosul sârb râdea; însă ochii bulbucaţi îi erau plini de lacrimi. Vânătorii lui Căliman se uitau la el c-o uimire nemaipomenită.</p>
                  <p rend="justify">— Gândul care a venit de sus iubitului nostru frate întru Hristos e singura pedeapsă adevărată, urmă Amfilohie, ca şi cum şi-ar fi vorbit sieşi. Apoi ridică privirile-i deodată întristate spre neamţ. Precum ţi-am mai spus domniei tale, căpitane, a fost un filosof grec, cu numele Pitagora, care ne-a învăţat să cunoaştem pe lună umbra pământului; asta se chiamă eclipsis şi înseamnă deşertăciunea eresurilor. Fericiţilor prietini, de ce râdeţi iar? A venit poate vremea să spuneţi taina voastră?</p>
                  <p rend="justify">— Avem un prietin, boier tânăr, zise Samoilă Căliman, care ne-a pus alte porecle decât cele pe care le avem. Umblăm cu el la vânat, şi nu este în acest meşteşug altul mai priceput decât dânsul. Aşa-i de ager încât chiar la o bătălie noi nu l-am putea birui, cu toată virtutea noastră. Aşa, dacă avem de vânat un mistreţ, noi nu luăm cu noi ajutor decât o slugă a lui, un tătar pe care-l chiamă Gheorghe; ş-o capaucă iscusită care are un glas ca de clopot, ce s-aude din cel mai îndepărtat afund de râpă. După ce am vârât mistreţul în strâmtoare, noi ne pregătim ţepuşile cele mari, aşa cum am învăţat să le întocmim, lungi şi groase, pârlite la vârfuri. Când se izbeşte mistreţul, noi ne proţăpim în el. Tovarăşul nostru are alt meşteşug. Vine c-o suliţă numai cât o trestie, şi pe aceea o aruncă aşa încât străpunge fiara subsuoară, drept în inimă.</p>
                  <p rend="justify">— E vorba de fecioraşul comisului Manole, dădu lămurire, cu glas încet, căpitanul Hărman.</p>
                  <p rend="justify">Arhimandritul Şendrea asculta cu mare luare-aminte.</p>
                  <p rend="justify">— Vra să zică, staţi sub ascultarea lui Ionuţ Păr-Negru? Acest boiernaş bezmetic se află deci tot în slujbă la Cetatea Neamţului? Într-adevăr măria sa Vodă a binevoit a-l uita acolo, până ce s-a cuminţi deplin. Spuneţi-mi dacă e în bună sănătate.</p>
                  <p rend="justify">— Ce să spunem? E bărbat frumos şi fudul, sfinţite părinte. Iar când e cu noi domnia sa, avem o putere mai mare, încât nu ne mai temem de nimene pe lumea asta. Ş-avem mare plăcere să ne veselim cu domnia sa. Aşa că uitându-se el de mai multe ori la noi şi cântărindu-ne pe fiecare după cât putem, mi-a spus mie Farmă-Piatră, iar lui Samoilă, Strâmbă-lemne. Este o poveste cu aceşti doi moldoveni de demult, cum s-au dus ei cu Făt-Frumos la Împărăţie. Apoi va veni vremea, zice domnia sa, ca să pornim şi noi la fel, să facem nişte isprăvi. Noi stăm sara la foc, îl ascultăm şi râdem de năzdrăvăniile lui: nici nu ne mai trebuie vin.</p>
                  <p rend="justify">— Parcă spuneaţi că vă aflaţi în slujbă la Cetatea Neamţului. Când aveţi vreme să staţi în petrecere la focuri, prin codri?</p>
                  <p rend="justify">— Avem, sfinţite părinte arhimandrite. Nu ştie, se vede, toată lumea, cum umblă slujba la noi, la Cetate. Dacă nu ştii sfinţia ta, care ai de-a face cu altele, apoi să-ţi spunem noi. Trei săptămâni facem slujbă. Stăm strajă la poarta cea mare şi în chindie. Când vine pârcălabul nostru, suim sus steag. Când se duce pârcălabul la ale sale treburi dăm jos steagul. Noaptea, ridicăm puntea şi grapa. Când răsare soarele, sună din trâmbiţi cântăreţii şi dăm jos puntea. Grijim să fie apă; şi la luna lui iulie, curăţim fântâna din mijlocul Cetăţii. Deasemeni băgăm de samă să avem, la cămări, mălai pe trei luni de zile, pentru toţi străjerii, când sunt cu toţii grămadă, în număr de două sute. După trei săptămâni de slujbă la ziduri, avem o săptămână slobodă a noastră; atuncea umblăm cu tovarăşul nostru. Are şi el o poreclă, de la moşneag; dar nu-i place când o aude, de aceea noi ne păzim să i-o spunem. Când face câte o ispravă care nouă nu ne place, apoi eu numai mă uit aşa într-o parte la Samoilă ş-apoi el ştie ce vreau să spun.</p>
                  <p rend="justify">— Ce vrei să spui?</p>
                  <p rend="justify">— Vrea să spuie, se amestecă Samoilă, că Ionuţ al nostru e un mânz – precum îi zice bătrânul. Adică tot n-a uitat să zburde fără grijă. Dar acum i-au mai trecut incurile; numai stă pe gânduri şi câteodată oftează. Zice că i-i urât într-asemenea închisoare.</p>
                  <p rend="justify">— Stăi dumneata, Strâmbă-Lemne, râse Onofrei, că mai am eu de dat şi altă lămurire părintelui arhimandrit. După acea săptămână slobodă, mai avem de slujbă în afară de Cetate, fie la podul Moldovei, fie la poşta domnească, fie de scos gospodarii din sate în podvezi, fie de adunat cai de jold. În alte părţi, slujba asta o fac răzăşii de rând. Acolo, două poşte împrejurul Cetăţii, slujba o facem noi vânătorii. Dacă vrei să ştii sfinţia ta, noi avem rânduială, în acest cuprins, să prindem şi pe hoţi; dar bătrânul spune că sămânţa acestor mişei s-a stârpit de câtăva vreme, de când s-a statornicit cu putere asupra Ţării Moldovei măria sa Ştefan-Vodă. Deci şi noi dinspre partea asta avem mai puţin de lucru. În această săptămână slobodă, ne adunăm noi câteodată cu comişelul Ionuţ; dar nu totdeauna, căci domnia sa, pe lângă toate, mai are un năcaz şi o lucrare. Are poruncă de la măria sa să se ducă în fiecare vineri la sfânta mănăstire Neamţu, să se spovăduiască la părintele Nicodim, fratele domniei sale. Iar în săptămânile slobode, trebuie să steie la părintele Nicodim trei zile: vineri, sâmbătă şi duminică, la învăţătura cărţii. Acesta-i un lucru greu şi neplăcut vânătorilor, ne gândim eu şi cu Samoilă. Cartea-i bună s-o ştie popii şi călugării; nouă ne sunt date altele. De aceea îl vedem uneori pe comişelul Ionuţ Păr-Negru că se tulbură la ochi şi se rătăceşte, umblând aşa prin Cetate, grăind singur şi scriind cu cărbunele pe păreţi.</p>
                  <p rend="justify">Pe când Onofrei Căliman dădea aceste desluşiri, părintele arhimandrit încuviinţa din cap, plăcându-i să asculte, şi se mişca încet spre palatul domnesc, ducând cu sine pas cu pas pe cei doi vânători nemţeni. Sfatul căpitanului Petrea rămase astfel deoparte.</p>
                  <p rend="justify">— Veniţi după mine, porunci apoi sfinţia sa.</p>
                  <p rend="justify">Samoilă şi Onofrei se văzură cu sfială în umbra gangurilor şi pătrunseră după sfinţia sa într-o chilie în care soarele răzbătea foarte împuţinat printre zăbrele, luminând într-un colţ un iconostas cu candela aprinsă. Între icoanele schivnicilor credinţii, se afla o înfăţişare a Domnului nostru Hristos, răstignit. Vânătorii nemţeni îşi plecară grumazurile şi se descoperiră, făcându-şi grăbit cruce. Se uitară în jurul lor şi văzură cărţi legate în scoarţe, şi suluri de hârtii, într-o ocniţă cu rafturi. În toată încăperea se mai afla o măsuţă, un scaun scund şi un pat îngust, care nu era nici după lungimea sfinţiei sale.</p>
                  <p rend="justify">— Mi-au plăcut toate câte mi-aţi spus, grăi părintele arhimandrit, aşezându-se pe scaun, şi ţinând pe feciorii lui Căliman în picioare dinaintea sa. Vi se pare că-i mai bună rânduiala la Cetate, de când măria sa a trimes acolo părcălab nou?</p>
                  <p rend="justify">— Ce să spunem? Răspunse Samoilă Căliman cu îndoială, noi am făcut slujbă şi cu răposatul Albu, dar nu multă vreme. Ne place mai mult un stăpân tânăr. În fiecare zi când sună trâmbiţaşul şi se înalţă steagul, domnia sa ne aduce aminte că slujim pe măria sa Ştefan-Vodă; iar măria sa Ştefan-Vodă, zice pârcălabul nostru cel nou, are moştenire şi legământ să scoată Ţarigradul din mânile necredincioşilor. Atuncea tot are dreptate domnia sa Ionuţ Păr-Negru, că avem să ne ducem cândva la acea împărăţie.</p>
                  <p rend="justify">— Are dreptate, suspină arhimandritul privindu-i visător.</p>
                  <p rend="justify">Se întinse în jurul lor o tăcere de ziduri sure, în care li se părea muntenilor că se înăbuşă. Se mişcară domol, dând înapoi, spre uşă.</p>
                  <p rend="justify">— Staţi, le porunci monahul.</p>
                  <p rend="justify">Ei se opriră, cuprinşi de un fel de nelinişte. Întoarseră capetele de cătră privirea tare, care-i cerceta.</p>
                  <p rend="justify">— Aţi spus că cunoaşteţi munţii, cu văile, piscurile şi potecile.</p>
                  <p rend="justify">Onofrei veni iarăşi un pas înspre scaun:</p>
                  <p rend="justify">— Cunoaştem, sfinţite părinte. Cincisprezece ani am hălăduit în acele singurătăţi, şi am avut megieşi numai fiarele din codru.</p>
                  <p rend="justify">— Aţi umblat cu turmele starostelui până la Căliman?</p>
                  <p rend="justify">— Am umblat. Ne-am suit până într-un pisc unde este o peşteră veche. După porunca părintelui nostru, am stat acolo şi ne-am închinat, punând într-o firidă apă şi pită. Ne-a spus bătrânul nostru cum că acolo e un mormânt vechi.</p>
                  <p rend="justify">— Însă nu v-a spus cine-i îngropat în acel mormânt vechi?</p>
                  <p rend="justify">— Nu ne-a spus; nu ştie nici el.</p>
                  <p rend="justify">— Aţi fost şi la Ceahlău?</p>
                  <p rend="justify">— Am fost, sfinţite părinte</p>
                  <p rend="justify">— Cunoaşteţi toate potecile care suie cătră Panaghia?</p>
                  <p rend="justify">— Cunoaştem şapte poteci, pe care le ştiu şi ceilalţi ciobani. Iar odată, fiind cu bătrânul, el ne-a dus pe o cărare pe care n-o ştie nimeni. Am ajuns până într-un loc unde se face o râpă. Acolo am stat. Bătrânul a lăsat acolo o oaie înjunghiată şi doi desagi de mălai măcinat; l-a pus pe Samoilă să sune din bucium de trei ori – de două ori lung şi a treia oară scurt. Am înţeles că acolo ar fi trăind un schivnic. Am umblat şi prin alte locuri cu turmele; când şi când venea şi bătrânul la stânile noastre.</p>
                  <p rend="justify">— Aţi putea voi să găsiţi poteca aceea, a opta, pe care n-o cunoşteau alţii?</p>
                  <p rend="justify">— Nu ştim, sfinţite părinte; de-atuncea a trecut vreme. Chiar de-atuncea uitasem de toate, căci treburile noastre sunt altele, nu să ne căţărăm la peşterile schivnicilor; însă când te-ai uitat sfinţia ta la mine până în dosul ochilor mei, unde stau cele uitate, mi-am adus aminte. Poteca anume însă tot n-aş putea-o alege.</p>
                  <p rend="justify">— Să ştii, Onofrei: când te vei întoarce sub munte, ai să cunoşti iarăşi toate.</p>
                  <p rend="justify">— N-avem de ce ne întoarce; acuma stau la oi fraţii noştri cei mai mici.</p>
                  <p rend="justify">— Dacă primiţi poruncă de la măria sa, vă întoarceţi.</p>
                  <p rend="justify">— Dacă primim poruncă de la măria sa, ne întoarcem, răsuflă cu anevoie Samoilă. Onofrei îşi înghiţi răspunsul, rămânând mut şi înfricoşat. Cu toată blândeţea pe care o punea în vorbă, arhimandritul Şendrea avea în glas o ascuţime ameninţătoare.</p>
                  <p rend="justify">Călugărul se întoarse spre masă, puse dinaintea sa o foaie de hârtie, muie pana în cerneală şi trase câteva semne, pe care vânătorii le priveau holbat. Îndoind foaia, arhimandritul întinse la candelă un beţişor de ceară roşie şi lipi marginile scrisorii. Scoase din degetul inelar de la mâna stângă inel şi-l apăsă cu pecetea în ceară.</p>
                  <p rend="justify">— Onofrei şi Samoilă, vorbi călugărul privind rând pe rând pe amândoi vânătorii; vă încredinţez acest răvaş, ca să-l daţi mâni, dumnealui pârcălabului Luca Arbore, în Cetatea măriei sale, la Neamţu. Să ştiţi că am scris aici o poruncă a luminăţiei sale stăpânul nostru. Domnul fie cu voi, sărutaţi-mi mâna şi duceţi-vă.</p>
               </div>
               <div type="div3">
                  <head>
                     <label>Capitolul III.</label>
                     <lb/>Vedeniile şi istorisirile lui Stratonic cel nebun</head>
                  <p>„Călugărul cel nebun”, cum îi zicea toată lumea în Suceava, ieşi pe poarta cea mare a Cetăţii în soarele puternic de amiază. Cum dădu în câmp, se opri o clipă şi se întoarse cu faţa la asfinţit, smârcâind de câteva ori şi trăgând în nas un vântişor harnic ce venea de cătră munţi. Pe codrii din acea parte a zării plutea acum o pâclă fumurie. Stratonic păru a-şi face socoteli, dând din cap şi mormăind. „Până în sară nu plouă, îşi zise el, avem vreme să ne ducem şi să ne întoarcem. Sfinţitul stareţ Amfilohie nu se culcă pe pătuţul lui de un lat de mână, până ce nu mă întorc eu să-l ospătez cu veşti. Atâta bucurie are acest monah, care-i mai nebun decât Stratonic: să ştie toate câte se întâmplă şi se spun pe lumea asta.” Deşi umbla acum cu barba în piept şi pripit, cotind pe o potecă la dreapta, între risipituri de pietre vechi, deşi nu înceta de a mormăi cătră sine însuşi, monahul cerceta cu luare-aminte împrejurimea. O vedea întrucâtva strâmb, însă o pricepea. De altminteri de multă vreme curtenii băgaseră de samă că nebunia lui era mai mult o înţelegere sucită a lucrurilor, sau o mască sub care se ascundea ori sfială, ori şiretenie.</p>
                  <p rend="justify">Când ajunse în vederea târgului, la o cotitură unde drumeagul poticnea în râpă, Stratonic ridică ochii lui tulburi şi privi depărtarea răsăritului. Peste Siret, cine ştie unde, şi mai departe, dincolo de Prut înspre Nistru, era o pustie de pulberi. Dedesubt, din cotlonul văii, dintr-o baltă aproape uscată, căptuşită cu giulgiu de matasă verde, izbucni fără samă orăcăitul broaştelor. Era la un ceas când aceste vietăţi de obicei tac. Glasul lor izbucni încă o dată, pe urmă tăcu.</p>
                  <p rend="justify">Are să vie ploaie mare, cugeta Stratonic, cu privirile pierdute în adâncimea răsăritului. Sucevenii au să se mire că un călugăr sărman le dă vestea; au să se mire mai ales când, nu peste multe ceasuri, au să audă sunetul puhoaielor; şi n-au să ştie că nebunului i-au spus broaştele.</p>
                  <p rend="justify">Ha! Ha! Au să se bucure cei de departe, care trăiesc lângă pustia Ucrainei, întru sărăcie şi înfricoşare. De mult vitele şi oile de acolo au fost lăsate slobode, ca să caute singure apă şi păşune; iar nemernicii pământeni îşi strâng în fiecare dimineaţă mai tare brâiele, ca să-şi subţieze pântecele; în puţinul mălai care le-a mai rămas, amestecă humă. De-acolo, dintr-acea parte de lume, dintr-un sat cu bordeie scurmate în pământ, a fugit Stratonic, când i-a venit vremea înţelegerii. Când era băitanaş şi trăia acolo, îl chema Sava şi umbla cu ceilalţi prunci la paza vitelor. Marginea aceea de ţară, ca şi acum, era supusă secetei la şapte ani o dată; însă în ceilalţi ani dădea Dumnezeu oamenilor atâta bielşug, încât n-aveau ce face cu el. De vândut n-aveau cui vinde, nici grâu, nici orz, nici mălai. Mâncau şi părăduiau. Unii învăţaseră a face vinars din pâne. Înţelepciunea cea de obşte îi îndemna să strângă în şase ani de bielşug, pentru vreme de lipsă, în care vreme de lipsă omul are mai cumplită poftă de mâncare decât în anii buni. Însă o altă înţelepciune, a ticăloşiei lor şi a nestatorniciei, de mult îi învăţase că gropile agonisite sunt prada lotrilor cazaci şi tătarilor. Tocmai în acei ani de lipsă şi arşiţă se ridicau nohaii de la Crâm şi flămânzii din Ucraina şi veneau să le răpească puţina hrană pusă deoparte.</p>
                  <p rend="justify">În anul 1444, când ieşise zvon în lume despre marele război cu păgânii, Sava trăia într-acea lature tătărască şi era un flăcăuaş ca toţi ceilalţi din sat, la marginea Nistrului. Aşezării neamurilor lui îi zicea Prigoreni. Când au sunat în alte sate clopote şi s-a dat de pe dealuri şfară în cuprins cum că iar vin nelegiuiţii în pradă, oamenii au lăsat bordeiele şi au mânat înaintea lor vitele în stufării şi smârcuri, ascunzându-se şi ei acolo, până ce a trece furtuna.</p>
                  <p rend="justify">Atunci Stratonic, chemându-l Sava şi fiind un copilandru numai de cincisprezece ani, a început a înţelege glasul vieţuitoarelor – dobitoace şi paseri. Vitele aveau un boncăluit ca de lup; cânii urlau între bordeie bocind morţii care aveau să fie. Cum au intrat la stuf, vitele şi-au contenit mugetul, iar cânii au amuţit. Când au apărut pe creasta dealului călăreţii tătari, împungând cerul cu suliţile, nimene n-ar fi putut bănui că în vale ar sta creştini, tupilaţi în ascunziş. Numai iată că au venit pe o învăluire de vânt nişte nagâţi, rotindu-se în zbor pe deasupra pămătufurilor stuhului. Au prins a se mira şi a da glas: Aici! Aici! Cum au auzit călăreţii de pe deal, au dat răcnet chemând şi pe alţii. Coborând cu toţii, îndată au prins a împunge cu suliţile printre trestii. Una dintr-a-cele suliţi cu ghimpe de fier l-a pălit în umărul stâng pe Sava. Îndată ce s-a simţit străpuns, băitanaşul s-a răsucit pe o coastă şi şi-a vârât obrazul în mlaştină, ca să-şi înăbuşe răcnetul de durere. Mulţi gospodari s-au dat robi şi au ieşit cu vitele. Copilul a rămas în covrul lui. Şi-a desfăcut din strai umărul şi l-a îndesat în mâl, ca să oprească sângele; pe urmă a trăit patru zile singur în mlaştini, târându-se din loc în loc, hrănându-se cu rădăcină dulce de papură şi cu ouă. De şi avea umărul sfărâmat, flăcăuaşul râdea când găsea cuibarele cu ouă pestriţe, din preajma cărora nagâţii săltau în zbor ţipând.</p>
                  <p rend="justify">Astfel a învăţat şi alt glas, al nagâţilor. Dintr-acea spaima şi dintr-acea risipire a rămas răsucit şi strâmb într-o parte, având şi acuma visuri urâte şi rânjete de nebun; însă înlăuntrul său Stratonic se socoate mai înţelept decât toţi oamenii. Căci ţăranii cei proşti, de şi erau spârcuiţi astfel din şapte în şapte ani, au urmat să stea tot într-acelaşi loc, şi nici vreo apărare nu şi-au făcut; nici arme nu şi-au întocmit; pe când el a fugit singur în lume aşa cum era, bolnav şi strâmb, căutând ţară aşezată. A găsit ocrotire la sfânta mănăstire Neamţu.</p>
                  <p rend="justify">Când şi când i se arătau în vedenie căpcăunii. Atuncea îl apucau o durere de cap şi o greaţă şi-i venea o negură de sânge asupra frunţii şi ochilor. Cădea copleşit ca-ntr-un vârtej, ţipând cu spume între dinţii încleştaţi. Cuvioşia sa părintele Ifrim vraciul, de la bolniţa sfântului lăcaş, se grăbea numaidecât să-i aducă toate uşurările la asemenea suferinţă. Îl cufunda cu capu-n apă, îl bătea cu vergi la tălpi, îl afuma întâi cu pucioasă, pe urmă cu tămâie de la Ierusalim; după care venea şi-i cetea şi Varlaam cel bătrân schivnicul poruncind Diavolului să iasă. Când bătea a douăsprezecea oară din picior încruntându-se, Demonul nu mai putea răbda şi trebuia să se ducă; Stratonic deschidea ochii şi ofta uitându-se în juru-i. Îi mai trebuia un răstimp până ce înţelegea unde se află.</p>
                  <p rend="justify">Iată că de doi ani suferinţa nu i s-a mai întors: de când sfinţitul Amfilohie l-a luat lângă sine la Cetatea Domnească. Sfinţitul Amfilohie are alt meşteşug. În loc să înfricoşeze şi să bată pe Diavol, după ce a intrat în păcătosul trup, spune nişte vorbe tainice, oprindu-l la uşa chiliei lui Stratonic. Acolo poate el lua felurite forme, de mâţă ori de liliac, ori de pasere de noapte şi poate chema în felurite chipuri: Stratonic nu-i răspunde – trece subt icoană, se aşază în genunchi şi cere fără cuvânt sprijin de la Cel care-i cumpăna lumii. După ce strigătul lui mut sună de multe ori în el, ca un tunet lăuntric, îi vine o putere, o linişte şi o bucurie. Ca să se îndeplinească, în trupul cel slăbănog, asemenea minune a milei, sfinţitul Amfilohie i-a pus straşnică rânduială a postului monahicesc şi, din când în când, canonul muţeniei şi al umbletului. Canonul muţeniei îl are noaptea, în cele trei luni de vară. Iar canonul umbletului i-l porunceşte sfinţitul Amfilohie, când în câşlegile de toamnă când în cele de primăvară. Atuncea trebuie să umble fără încetare fie în Ţara-de-Sus, fie în Ţara-de-Jos, neavând deslegare de popas decât o singură noapte. Drept este că popasul are învoire să-l facă subt acoperiş de curte boierească, unde află bună hodină; însă ospăţul nici în vremea umbletului nu i-i îngăduit. Tot la două săptămâni rânduiala lui Amfilohie Şendrea îl trage pe Stratonic înapoi la Suceava. Intră în chilia cu măsuţă şi scaun şi cu pat strâmt, se duce şi se închină în genunchi la Domnul Isus, după care se întoarnă spre stareţul său şi spune toate câte a văzut şi a auzit.</p>
                  <p rend="justify">Pentru lumea cealaltă deci, el a rămas Stratonic cel de la bolniţă. Insă, dimpotrivă, înţelegerea lui s-a luminat. Dar s-a luminat, învăluindu-se şi ascunzându-se în sine. S-a luminat aşa ca să spuie neghiobii boierilor măriei sale şi chiar măriei sale însuşi; dar ce vede şi aude păstrează curat numai pentru urechea stareţului său. Nu se află om pe lume care să asculte mai cu luare-aminte decât Amfilohie Şendrea.</p>
                  <p rend="justify">S-ar părea că sfinţitul arhimandrit are slăbăciunea şi plăcerea asta, să asculte istorisiri. Însă înţelegerea lui Stratonic s-a luminat şi întru aceasta: nu pare a pricepe pentru că aşa se cuvine; însă pricepe că arhimandritul îi ceteşte şi-i despică într-un anumit chip istorisirile. Nu-l întreabă anume despre un om şi o întâmplare. Ci-i cere să vorbească despre toţi oamenii şi toate întâmplările. Încât Stratonic pare a nu şti ce-i place ori ce-i trebuie lui Amfilohie Şendrea.</p>
                  <p rend="justify">Iată ce s-a întâmplat:</p>
                  <p rend="justify">Domnia sa Neculai Albu, părcălab de Neamţu, s-a dus la vedere cu feciorul său Niculăieş, la domnia sa Iaţco Hudici, cel mai bogat dintre boierii din Ţara-de-Sus. Aşa-i de bogat acest boier, încât nu i se mai ştie sama zloţilor şi a pietrelor nestemate. Are aşezare la puţină depărtare de scaunul Sucevii, anume între luncile Siretului, pe o ridicătură de pământ, în marginea dumbrăvilor. Neguţătoria acestui boier mare e mai ales cu prisăcile. Are domnia sa şase prisăcari malorosieni în şase poieni, în lungul apei Siretului. Taina pe care o cunoaşte el în privinţa acestor muşte a încredinţat-o cu jurământ celor şase prisăcari; şi într-aşa chip călăuzesc ei roii şi mătcile, încât nimene nu umple la Sântilie, ca domnia sa, atâtea buţi cu miere şi nu clădeşte în cămări atâtea sloiuri de ceară. Se spune că ar fi având o buruiană şi ar fi învăţat pe prisăcarii săi un descântec, de nu ucid mătcile; ci cu trei săptămâni înainte de Sântilie prigonesc musca din ştiubeie grase în ştiubeie slabe. Astfel, după porunca descântecului, gângăniile cele harnice părăsesc ştiubeiele pline de miere şi intră la lucru în faguri goi şi mai adună un rând de dulceaţă din fânaţuri tocmai când au cea mai bogată floare.</p>
                  <p rend="justify">Deci mierea şi ceara le neguţează la Liov.</p>
                  <p rend="justify">Pe lângă asta, are acest boier Iaţco Hudici la curtea lui nişte grajduri mari pentru vite. Cătră toamnă, slujitorii lui aduc, de la saraiurile din Ţara-de-Jos, vacile sterpe şi boii de doisprezece ani. Până în primăvara următoare, acele vaci şi acei boi primesc atâta hrană încât îşi sporesc greutatea şi-şi adaogă multă grăsime. La aprilie, vin neguţătorii nemţi de la Danţig şi ridică marfa aceasta ducând-o vie în ţara lor. Un bou, un galbăn; trei vaci, doi galbini. Prin strunga asta trec vitele şi un pristav le strigă, pe când un slujitor al neguţătorilor le pune pecete cu fier înroşit în foc; iar în cerdac dumnealui Iaţco primeşte galbinii şi-i sună unul câte unul şi îi caută la zimţi cu unghia.</p>
                  <p rend="justify">Când are un om atâta avere, nu-i mai trebuie nici o dregătorie; aşa că Iaţco Hudici a ajuns la cărunteţă rugând pe măria sa Ştefan-Vodă să-l lese a-şi vedea de neguţătoriile lui. Vine la sfatul Domniei de câte ori este divan; umblă şi prin ţară uneori cu alaiul măriei sale; dă vistieriei o dajdie pentru slujitorii de la Cetatea Sucevii, care dajdie n-o mai dă nici un alt boier, însă el o dă pentru că are linişte într-ale sale şi e ocrotit mai mult decât la orice domnie. În vremea asta a lui Vodă Ştefan, nici în Lehia nu este ca în Moldova aşa linişte la drumuri şi vămi pentru neguţători şi tihnă la treburi pentru gospodari. Prin urmare la care fecioară din domnia Moldovei se putea gândi un boier semeţ ca Albu pârcălabul, ca s-o agonisească pentru feciorul său Niculăieş Albu? Alţii încercaseră fără izbândă. Domnia sa a nădăjduit să izbândească; pentru aceasta a poftit cu sine pe unii din boierii mari ai lui Ştefan-Vodă.</p>
                  <p rend="justify">Domnia sa Iaţco Hudici i-a primit cu bine. Şi-a deschis cămările. A pus pe masă miere nouă şi nuci. A poruncit să se sloboadă vin tocmai din fundul pivniţii, din cel care număra ani mai mulţi, şi s-a veselit foarte de toate vorbele şăgalnice ale pârcălabului şi a arătat că-i place şi înfăţişarea lui Niculăieş. „Însă ce să spun dinspre partea fetei noastre? A adaos domnia sa. O singură copilă avem şi ei îi vom lăsa toate câte agonisim, însă e prea crudă, încă nu ne gândim s-o mărităm. Este obicei în Ţara Moldovei să se mărite fecioarele şi la paisprezece ani; dar eu şi cu doamna mea am hotărât s-o ţinem lângă noi până ce-a împlini şaisprezece. Aşa am mărturisit şi măriei sale şi nu ne putem lua vorba înapoi; pe lângă asta măria sa binevoieşte să fie naş la nunta copilei noastre şi trebuie întâi să vie să se aşeze, la Cetatea Sucevii, nuna, adică o Doamnă nouă. Atuncea trebuie să-şi spuie şi măria sa Ştefan cuvântul, în privinţa mirelui. Până atuncea mai este. Vă poftesc pe toţi să nu ascultaţi cu supărare vorbele mele, ci să le primiţi ca pe o bună rânduială a celui care ţine în dreapta sa buzdugan de poruncă. Binevoiţi a gusta din toate câte se află întinse pe mese şi mai cu seamă a bea cu mine nu numai o cupă de vin, în cinstea unui oaspete scump al meu.”</p>
                  <p rend="justify">Oaspetele acela scump, pârcălabul Albu, mai mult s-a întristat decât s-a bucurat. Totuşi s-a silit să arate obraz vesel şi s-a îndemnat a bea. Au băut şi ceilalţi boieri, între care se aflau doi dintre cei mai apropiaţi ai măriei sale, anume: Isaiia, vornicul Ţării-de-Sus, şi Negrilă paharnicul.</p>
                  <p rend="justify">Stratonic se afla din întâmplare la curtea lui Iaţco. Nu băga de samă la ce se face şi se spune. Era bucuros, ca un pui de veveriţă care şade pe o creangă uscată în marginea dumbrăvii. Din când în când clipeşte şi hârâie la soare. Aşa că monahul spunea din vreme în vreme câte o nebunie a lui şi râdea într-o parte întorcându-se apoi cu sfială spre asemenea luminate obraze boiereşti.</p>
                  <p rend="justify">Au boierii moldoveni mare dragoste de băutură. Şi cu cât închină mai multe cupe, cu atâta vorbesc mai mult şi mai frumos. După aceea unii se bucură mai tare; alţii cad întru oarecare mâhnire; iar alţii arată o vitejie şi o fală pe care, socotea Stratonic în mintea lui, n-o arătase nici Alexandru Machedon-Împărat.</p>
                  <p rend="justify">— Poţi să dai pe copila domniei tale acestui tânăr fecior al prietinului nostru, a hotărât într-o vreme vornicul Isaiia. Încuviinţăm noi nunta şi suntem noi naşi. Noi şi cu paharnicul Negrilă, împreună cu jupânesele noastre.</p>
                  <p rend="justify">— Ascult cu umilinţă asemenea poruncă, a răspuns Iaţco. Insă îngăduiţi să amânăm pe altă dată acest sfat. Vom hotărî atunci, după ce va afla cele de cuviinţă şi măria sa.</p>
                  <p rend="justify">— Aici nu-i vorba de măria sa, ci de copila domniei tale, s-a împotrivit vornicul. Ne-o dai, ori nu ne-o dai?</p>
                  <p rend="justify">— Copila noastră nu-i încă vârstnică pentru însoţire; trebuie să cer deslegare de la Vodă; am să mai adaug, cu toată plecăciunea ce se cuvine unor înalţi dregători ca domniile voastre, că nu fac învoială şi nu rup preţ cu neguţătorii mei niciodată după ce am băut două pahare de vin. Iar astăzi, pe cât mai sunt în stare a socoti, am băut ceva mai mult.</p>
                  <p rend="justify">Stratonic părea că ştie socoteala. A scos capul de după un stâlp al pridvorului.</p>
                  <p rend="justify">— Socoteala este de două ori câte douăsprezece, a rânjit el.</p>
                  <p rend="justify">Vornicul a zvârlit în el cu pocalul:</p>
                  <p rend="justify">— Piei de acolo, popă.</p>
                  <p rend="justify">Pe urmă s-a întors iar cu mare putere cătră boierul Iaţco:</p>
                  <p rend="justify">— Ascultă ce poruncesc. Dă fata.</p>
                  <p rend="justify">Iaţco şi-a mângâiat barba căruntă şi s-a aşezat în jâlţ, tăcând deodată.</p>
                  <p rend="justify">— Nu te lasă Vodă? S-a grămădit asupra lui, cu glas dintr-odată scăzut, Isaiia vornicul. Află domnia ta, Iaţco Hudici, că trebuie să-ţi faci din vreme prietini. Află domnia ta, Iaţco Hudici, că vremea trece şi oamenii sunt schimbători.</p>
                  <p rend="justify">— Aşa este, a răspuns suspinând Iaţco.</p>
                  <p rend="justify">— Ba noi boierii cei vechi de ţară nu suntem schimbători! S-a împuternicit, bătând din picior, Isaiia vornicul, S-a întâmplat asta în toamna trecută, adică la începutul anului de la Hristos 1471, şi boierii cei doi, vornicul şi paharnicul, au stat până târziu cu mare ceartă asupra lui Hudici. Acesta şi-a pus mânile pe piept şi a suferit în tăcere, privind cum asfinţeşte soarele în apa Siretului. După ce a asfinţit soarele în apa Siretului, a venit un rob c-o tabla de argint din partea doamnei lui Iaţco. Dumneaei trimetea oaspeţilor mere domneşti, care, după cum se ştie, alină tulburarea.</p>
                  <p rend="justify">La ceasul al treilea al serii, cuviosul Stratonic povestea stareţului său, în chilia cea scundă din Cetatea Domnească, cum a urmat acea adunare veselă de boieri. Mai cu samă i-a plăcut lui Stratonic să râdă de ce a spus el însuşi. Sfinţitul Amfilohie a făcut mai mult haz de ce a spus vornicul Isaiia şi a poftit să i se mai spuie o dată cuvintele acelea, întocmai. După aceea a îngenunchiat la iconostas, rugându-se puţin. S-a ridicat şi a ieşit cu paşi măsuraţi, ca să afle dacă Vodă veghează încă.</p>
                  <p rend="justify">Nimene n-a ştiut de mirările de-atunci ale lui Stratonic, căci el adormise în chilia lui şi uitase toate.</p>
                  <p rend="justify">La miezul nopţii, pe când boierii oaspeţi ai lui Hudici intrau în târgul Sucevii călări şi se împrăştiau pe uliţi, spre gazdele lor, Atanasie Arvanitul, însoţit de slujitori ai cetăţii, a poprit pe vornic şi pe paharnic, care se aflau împreună şi încă se certau veseli, şi i-a poftit să-l urmeze. Când domniile lor au dus mâna la săbii, lefegiii domneşti i-au sprijinit dintr-o parte şi dintr-alta în suliţi. Doi slujitori au prins caii de căpăstru. Alţi slujitori au apucat pe cei patru oameni boiereşti, care călăreau în urmă. În aceeaşi noapte s-au făcut cercetări la gazdele din Suceava. Călăreţi au purces cu cea mai mare grabă la curţile de la ţară ale boierilor, ca să ridice dulapurile şi răcliţile cu hârtii. Umblătorii vorniciei din Ţara-de-Sus şi călăreţii de la Cotnari ai marelui paharnic au fost aduşi până în trei zile, ca să se mărturisească sfinţitului Amfilohie, sub jurământ.</p>
                  <p rend="justify">Iată, din nişte vorbe, fără nici un amestec al unui sărman călugăr, arhimandritul a putut ceti o taină, pe care, curând după aceea, a dat-o pe faţă. Anume: şi Isaiia şi Negrilă primiseră scrisori, cu trei ani înainte, de la Petru-Vodă Pribeagul, cel care-şi găsise osânda de la măria sa Ştefan-Vodă în Secuime. Primiseră scrisori şi întorseseră răspuns.</p>
                  <p rend="justify">Deasemenea se aflaseră scrisori, gătite numai cu două zile înainte, pentru Radu-Vodă, la Ţara Muntenească. Se arăta în aceste scrisori, luminăţiei sale izbăvitorului boierimei Moldovei, că tiranul îşi găteşte oşti pentru război istovind biata ţară; şi când vor fi gata oştile, are să fie prea târziu; deci lucrarea cea bună trebuie săvârşită fără întârziere. Acea lucrare bună, care trebuia săvârşită fără întârziere, era întoarcerea ţării la vechea ei slobozenie. „Căci de paisprezece ani e atâta strânsoare în Ţara Moldovei, cum nu s-a mai cunoscut asemenea strânsoare în veacuri. Iar Domnul Dumnezeu nu va îngădui să se stingă cerbicia de odinioară a boierilor de baştină. Însă dacă măria sa Radu-Vodă întârzie şi nu săvârşeşte cele despre care a fost înţelegere şi jurământ, atunci vai nouă: în aceste locuri desmierdate vor rămâne numai slugile tiranului şi mişeii de rând. Aşa a ajuns ţara la vremea de apoi, încât nu mai conteneşte prostimea cu pârile împotriva boierilor săi. A ajuns prostimea să găsească dreptate la un Voievod nătâng, care nu s-a pomenit în veci în această ţară, nici se va mai pomeni cu ajutorul măriei sale Radului-Vodă şi a Domnului Dumnezeu, ţiitorul cerului şi al pământului, văzutelor tuturor şi nevăzutelor.”</p>
                  <p rend="justify">La 12 ianuarie trecut, pe când măria sa Ştefan-Vodă se afla în tabără la Vaslui, a venit poruncă la Cetate să fie scoşi din temniţa cea mai dedesubt cei trei boieri cu scrisorile. Pe lângă vornic şi paharnic, adăugise plângerea sa cătră Radu-Vodă şi domnia sa Alexe stolnicul. Toate le descurcase cu rugăciunile şi farmecele lui acest sfinţit arhimandrit Amfilohie.</p>
                  <p rend="justify">În ziua de 14, foştii dregători ajungeau la Vaslui cu paza, având îndată în urmă şi pe Dimcea Tătarul, gâdele. Divanul osândise pe vicleni, fără de nici o şovăire; însă măria sa Ştefan-Vodă stătuse o bucată bună de vreme în cumpănă, pentru pieirea lor. Tot sfinţitului Amfilohie i se arătase, în rugăciuni ori în vis, deslegarea sub chipul sfinţilor părinţi mucenici ucişi în muntele Sinai, a căror prăznuire cade tocmai în ziua de 14 a lunii ianuarie. După ce a avut vedenia, sfinţitul Amfilohie s-a dus la măria sa şi s-a plecat cu smerenie, spunându-i numai aceste vorbe: „Pentru întărirea credinţii drepte, au căzut capetele multor fii buni ale căror suflete au fost curate ca lamura; iar măria ta cutezi a sta la îndoială, când ai de plinit o datorie cătră acelaşi Hristos Dumnezeu?” Deci, la sfinţitul soarelui, Dimcea a făcut să cadă capetele viclenilor, lovindu-i numai câte o singură dată, cu o pană de oţel ageră ca un brici.</p>
                  <p rend="justify">Îndată ce se iscase pricina unora dintre oaspeţii săi din sara aceea de toamnă, dumnealui Iaţco Hudici n-a mai simţit dulceaţa mierii de la cele şase prisăci ale sale. Dimineaţa, când se scula, şi sara, când se culca, i se părea că are venin la rădăcina limbii. În ziua sfântului praznic al Arhanghelilor, fiind o vreme lină de iarnă în anul acela, la curtea lui de pe Siret a venit o sanie uşoară cu doi cai murgi, pe care o mâna din picioare un ţigan domnesc. Când a ajuns sania în dreptul pridvorului, s-a dezvălit din cergi arhimandritul Amfilohie şi s-a închinat cătră stăpânul locului, zâmbind. A mărturisit după aceea domnia sa Iaţco Hudici că, orişicât era de mare şi de gras şi orişicât de bogat boier era, când a văzut acea arătare cernită şi subţiratică, i s-a înegrit toată priveliştea din valea Siretului. Cât alb era pretutindeni, ca un argint dumnezeiesc, totul a scăzut într-o pâclă amurgită.</p>
                  <p rend="justify">— Solul măriei sale e negru într-adevăr, a zis cu zâmbetul lui ştiut şi cu glasu-i moale sfinţitul Amfilohie, însă te roagă să cunoşti în el, cinstite boier Iaţco, semn bun de la înalta milă. Numai un om care n-are nici o vină se poate teme aşa de sabia dreptăţii. Nu te-ai dus domnia ta la acei vicleni, ci au venit ei aici, ca să-ţi facă silă. Tot aşa de vinovat ai fi de fapta unor lotri care ţi-ar răpi domniei tale ştiubeiele de la o prisacă. Măria sa Vodă te pofteşte să vii iarăşi în fiecare duminică la sfânta leturghie, în paraclisul Cetăţii, şi îţi trimete răspuns prin mine că n-a uitat că va să fie naş copilei domniei tale, când i se va alege mire.</p>
                  <p rend="justify">Din acea zi a Arhanghelilor i s-a întors lui Hudici somnul. Însă a căzut la grea scârbă alt boier al măriei sale. Tot atunci un călăreţ domnesc suia la Cetatea Neamţu, c-o poruncă pecetluită cu inel domnesc în ceară roşie. Dumnealui pârcălabul Neculai Albu era poftit să se tragă un timp la moşia sa de pe apa Cuejdiului şi să steie acolo nelipsit, până ce i-a venit altă poruncă a măriei sale.</p>
                  <p rend="justify">Se află în Ţara Moldovei unii călugări care ştiu să scrie nişte vorbe pe un petec, pentru izgonirea frigurilor rele. Între aceştia se număra chiar cuviosul Stratonic. Iată însă un petec de pergament, care a adus boala în loc s-o alunge; domnia sa pârcălabul Albu n-avea decât şaizeci şi doi de ani şi se gândea să dănţuiască la nunta feciorului său. Nu s-a mai gândit la asta şi a căzut la pat întru amară mâhnire. A tot mers în scădere zi cu zi, de i se prevedeau ciolanele prin piele şi toate neamurile veneau să-l vadă ca pe o minune şi-i plângeau de milă. Într-o zi a cerut să sărute crucea şi s-a mărturisit preotului său, după care s-a săvârşit şi s-a mutat întru veşnica vieţuire.</p>
                  <p rend="justify">Preotul a făcut mărturisire în biserică, lângă sicriu, că răposatul s-a dus în acea lume cu inima curată şi fără nici o vinovăţie. A fost întristare grea în boierime când l-au coborât în lăcaşul de veci. S-a zvonit cum că s-ar fi rostit şi unele vorbe de câţiva la praznic. Îndată s-a aflat că nici măria sa n-avea vreun prepus anume împotriva pârcălabului său; chiar nici nu-l schimbase din dregătorie cât se aflase în această viaţă; însă curtenii au a suferi de multe ori asemenea obijduiri ce par neînţelese. Nici Niculăieş Albu n-a fost scos din boieria lui de jitnicer. La înmormântarea de pe Cuejdiu a fost faţă şi portarul Sucevii din poruncă domnească. A rămas o vreme ca un fel de abur otrăvit peste suflete. Ascunzişul tainei poate îl va fi ştiut Vodă, ori poate îl cunoştea sfinţitul Amfilohie. Altcineva nu era să fi avut ştiinţă: nici Niculăieş, feciorul pârcălabului. S-ar fi cuvenit ca jitnicerul Niculăieş Albu să se arate ofilit la chip şi să ceară de la măria sa uitarea unei necuviinţi, dacă nu a unei vinovăţii; el însă îşi împuţinase şi mai tare grijile după ce intrase în moştenirea părintească. Îşi trimisese cele două surori la mănăstire şi petrecea în târg la Roman şi în târg la Piatra, cu alţi boiernaşi prietini ai săi, vrednici băutori de vin.</p>
                  <p rend="justify">Toate aceste imagini tulburi se învălmăşeau în vedenia lui Stratonic, deoarece auzise broaştele orăcăind la marginea stufului, în balta secătuită, şi văzuse o ţarcă pe cumpăna fântânii.</p>
                  <p rend="justify">La acea fântână, jumătate de cale până la târg, călugărul nemţean avea obicei să se oprească.</p>
                  <p rend="justify">Cum vedea ciutura goală deasupra colacului de piatră, îl cuprindea o sete nebiruită. Apa nefiindu-i oprită în rânduiala lui monahicească, numaidecât cobora găleata şi o scotea plină la lumină, ca pe un ochi al adâncului.</p>
                  <p rend="justify">De data asta, ţarca bătu spre el batjocoritor.</p>
                  <p rend="justify">— Caragaţ! Caragaţ!</p>
                  <p rend="justify">— Vreau să-mi potolesc arşiţa! Îi răspunse Stratonic, răsucind spre pasere tâmpla şi privind-o numai c-un ochi.</p>
                  <p rend="justify">— Caragaţ!</p>
                  <p rend="justify">— Aha! Pricepu monahul: este iar om străin la marginea crângului?</p>
                  <p rend="justify">— Este, încuviinţă paserea. Bagă de samă. Dă-mi o nucă.</p>
                  <p rend="justify">— Îţi dau şi două, răspunse râzând Stratonic.</p>
                  <p rend="justify">Vârând o mână sub rantia de şiac mohorât, scurmă în săculeţul pe care-l avea aninat la coapsa dreaptă şi scoase două nuci. Le sparse în măsele şi se duse să le aşeze deoparte, la zece paşi, pe o margine de lespede. Când veni iar spre colacul fântânii, ţarca fâlfâi şi se duse să ciugulească nucile. Stratonic ridică apă rece din fântână; îşi făcu întâi semnul crucii ş-apoi se plecă asupra ciuturii şi se adăpă cu mare poftă. Se ridică în sus pufnind zgomotos.</p>
                  <p rend="justify">— Îs bune nucile? Întrebă el, rânjind, spre pasere.</p>
                  <p rend="justify">— Caragaţ! Dar apa-i bună?</p>
                  <p rend="justify">— Dacă-i vinul lui Dumnezeu, cum să nu fie bună?</p>
                  <p rend="justify">Ţarca luă o nucă în plisc şi se duse mai departe. Stratonic înţelese că omul dosit în marginea crângului s-a apropiat. Deci se întoarse şi-l cunoscu. Era acelaşi, pe care-l mai văzuse şi altădată. Râdea cu voie bună.</p>
                  <p rend="justify">— Parcă vinul cel adevărat nu-i tot de la Dumnezeu, părinte?</p>
                  <p rend="justify">— Ai dreptate; toate sunt de la Dumnezeu; dar eu, ca un călugăr păcătos, n-am deslegare decât pentru apă.</p>
                  <p rend="justify">— Vorbeai cu paserea aceea? Ştii ce spune?</p>
                  <p rend="justify">— Fireşte că ştiu.</p>
                  <p rend="justify">— Ţi-a spus poate că văd negru înaintea ochilor de foame?</p>
                  <p rend="justify">— Asta ţi se cunoaşte după obraz, cinstite creştine. De când aştepţi, ai flămânzit şi mai ales ai însetat. Aş putea să te sfătuiesc să te potoleşti cu apă, însă, după nasul dumnitale, cunosc că ai rânduiala vinului şi apa n-o poţi suferi.</p>
                  <p rend="justify">Omul se înveseli râzând gros şi se apropie lângă colacul fântânii. Purta încălţări de piele roşă, straie de postav şi cuşmă de miel. În brâu, sub cotul drept, avea un jungher. Părea un slujitor de boier bogat. Era prea bine îmbrăcat, ca să nu se înţeleagă că stăpânul său trebuie să fie un om semeţ. După vârsta slujitorului se putea presupune că şi stăpânul e tânăr. Bine hrănit şi rumenit în lenevie, se vedea că omului îi place şaga.</p>
                  <p rend="justify">— Stăpânul dumitale întârzie la petreceri cu tovarăşii săi, zise monahul.</p>
                  <p rend="justify">— Se poate; dar când dumnealui se îndestulează, nu se cuvine să rabd eu. Vine iar ţarca, să-i mai dai o nucă. Totdeauna stai aşa cu dânsa de vorbă?</p>
                  <p rend="justify">— Da. Însă de unde ştii domnia ta? Se miră Stratonic.</p>
                  <p rend="justify">— Nu ştiu; te-am mai văzut trecând.</p>
                  <p rend="justify">— Tot pe aici?</p>
                  <p rend="justify">— Da.</p>
                  <p rend="justify">— Mă mir mult; eu trec rar. Sunt un păcătos monah, la ascultarea stareţului meu.</p>
                  <p rend="justify">— Acum nouă zile, într-o duminică, nu m-ai văzut tot aici?</p>
                  <p rend="justify">— Nu, mărturisi cu nevinovăţie Stratonic.</p>
                  <p rend="justify">— Ba eu eram tot aici şi te-am văzut. N-ai stat şi atunci de vorbă cu paserile?</p>
                  <p rend="justify">— Ia şi eu un biet rătăcit, suspină monahul, închizând o clipă ochii. Oamenii râd de smintelile mele, cum faci şi domnia ta acum. Dar, cum spuneam mai înainte, toate sunt de la Dumnezeu. Primesc şi eu, umilindu-mă, starea în care mă aflu; îngăduie-mă şi domnia ta, aşa smintit cum sunt. Aşa cum dau nuca asta ţărcii, după ce am sfărâmat-o în măsele…</p>
                  <p rend="justify">— Caragaţ!</p>
                  <p rend="justify">— Cum dau nuca asta ţărcii, aşa dau oamenilor tămăduire de unele boli. Dacă n-ai ştiut până acuma, află că Stratonic cel prost ştie să scrie frigurile şi cunoaşte rădăcini de buruieni pentru junghiuri şi tusă. Ştie să oblojească şi răni de suliţă şi de săgeată.</p>
                  <p rend="justify">— Am auzit de cuvioşia ta, zise omul stând cu mânile în şolduri şi privindu-l de sus. De mirare este cum poate pune Dumnezeu putere într-asemenea slăbiciune.</p>
                  <p rend="justify">— N-am nici o putere, cinstite frate.</p>
                  <p rend="justify">— Se spune că nebunii nu sunt lipsiţi de şiretenie.</p>
                  <p rend="justify">— Cinstite frate, n-am nici un şiretlic. Nici bun nu sunt, căci îs singur. Beţiv nu sunt, căci nu pot bea. Bătăuş nu-s, căci toţi mă bat. Dator nu-s, căci nimeni nu-mi dă pe datorie.</p>
                  <p rend="justify">Slujitorul se veseli iar, coborându-se oarecum din înfăţişarea-i dispreţuitoare.</p>
                  <p rend="justify">— Ce boli ştii să mai tămăduieşti, părinte?</p>
                  <p rend="justify">— De ştiut nu ştiu; eu dau leac; Dumnezeu hotărăşte viaţa şi moartea.</p>
                  <p rend="justify">— Leacuri de dragoste ştii?</p>
                  <p rend="justify">— Asta nu mi-i îngăduit. Pentru asta sunt babe vrăjitoare; toate au să se ducă în focul cel nestins al Gheenei.</p>
                  <p rend="justify">— Nu m-ai înţeles, părinte. Te întreb de leac pentru părăsire de dragoste. Ca să nu mai stau eu aici răbdând, cu dinţii rânjiţi. Ascultă-mă ce-ţi spun eu. Nu-i mai mare ticăloşie pe lumea asta decât umbletul acestei nebunii. Nu are stare pe loc nici la Cuejdiu, nici la Piatră, nici la Roman. Noaptea numără stelele grăind singur; ziua se uită la mine. M-aduce după dânsul la Suceava, bucurându-se. Se întoarce de la Suceava întristat. Iar ne ducem la Roman, iar ne ducem la Piatra. Pe urmă se întoarce spre Suceava, şi, când poposim, stă fără somn, numărând iarăşi stelele.</p>
                  <p rend="justify">— Despre cine vorbeşti, cinstite creştine?</p>
                  <p rend="justify">— Despre stăpânul meu.</p>
                  <p rend="justify">— Socoteam că boala asta e a domniei tale.</p>
                  <p rend="justify">— Domnul Dumnezeu să mă ferească.</p>
                  <p rend="justify">— Amin. Află, cinstite frate, că la suferinţa asta sunt două leacuri. Unul îl ştie stareţul meu cel vechi, de la bolniţa mănăstirii Neamţu, părintele vraci Ifrim. Duci pe stăpânul domniei tale la părintele vraci Ifrim. Îl afundă până la gât într-un poloboc cu apă rece şi-l ţine acolo legat, până ce-i trece. Doftoria asta e bună la felurite boale; aşa m-a lecuit părintele Ifrim şi pe mine de ducă-se pe pustii; socot că-i bun leac şi pentru fierbinţeala de care spui.</p>
                  <p rend="justify">— Poate-l ţine cam mult, în acel poloboc.</p>
                  <p rend="justify">— Îl ţine până ce-i trece. Îl mai scoate la soare să se zvânteze. Dacă trebuie, îl bate cu vergi.</p>
                  <p rend="justify">— Atuncea nu-i tocmai bine. Nu vreau să rămân fără stăpân, îmi dă simbrie şase taleri pe an, şi straie, şi hrană cât oi fi vrednic să mănânc. M-am învăţat c-un stăpân falnic şi-mi place; n-aş vrea să se prăpădească. Poate-i mai bun leacul de-al doilea.</p>
                  <p rend="justify">— E bun ş-acela, însă nu-l am eu. Îl are muierea.</p>
                  <p rend="justify">— Nu-i muiere nevastă; e o fecioară.</p>
                  <p rend="justify">— Atuncea leacul e în mâna părinţilor acelei fecioare. S-o ceară şi să i-o deie.</p>
                  <p rend="justify">— Greu. Stăpânul meu mai bucuros ar îndura vergile, numai să-i fie răsplătită osânda. Fata e o copilă neştiutoare; însă boierul cel bătrân e un neînţelegător hapsân.</p>
                  <p rend="justify">— Cine să fie? Cine să fie? Se întrebă închizând numai un ochi Stratonic şi scărmănându-şi barba rară cu ghiarele.</p>
                  <p rend="justify">— Nu se poate spune.</p>
                  <p rend="justify">— Şi de ce nu vrea să i-o deie?</p>
                  <p rend="justify">— Nici asta nu se poate spune.</p>
                  <p rend="justify">— Atuncea eu aş cunoaşte, dacă nu-i cu supărare, al treilea leac.</p>
                  <p rend="justify">— S-aud şi ţi-oi fi mulţămitor.</p>
                  <p rend="justify">— S-o fure.</p>
                  <p rend="justify">— Apoi la leacul acesta, cuvioase părinte, m-am gândit eu mai întâi şi întâi. Dar iarăşi nu se poate; căci e leac mai cu primejdie decât al vraciului. Înainte vreme era mai bine în ţara asta a Moldovei, cum aud că spune şi stăpânul meu şi cum mărturisesc alţi boieri prietini ai domniei sale. Se ducea feciorul şi fura fata care-i plăcea, şi gata. Tot astfel a făcut şi părintele meu. A furat pe maică-mea şi a dus-o într-o pădure. Se supăra Domnia mai mult pentru răpiri silnice de fete de boieri; dar venind neamurile şi stăruind, Vodă îşi făcuse obicei să se înduplece. Când iaca, măria sa Ştefan-Vodă întăreşte legea veche; şi nici vrea să primească sfat nici să se înduplece. Pentru o fată uşoară ca o pană cum e a noastră, dacă o purtăm în braţe de la apa Siretului până la apa Bistriţei, ne prăpădim capetele. Încă să zicem că pe stăpânul meu îl descăpăţânează; se chiamă că şi-a luat de o grijă şi atuncea într-adevăr că s-a tămăduit de toate; dar pe mine mă poate trimete în fundul ocnei, ca să-mi încep de pe acuma schingiuirea cea din veac.</p>
                  <p rend="justify">— Cine să fie? Cine să fie? Întreb de boierul dumnitale!</p>
                  <p rend="justify">— Caragaţ! Caragaţ! Dădu de veste ţarca.</p>
                  <p rend="justify">Boierul slujitorului venea dinspre târg călare şi suia poteca spre fântână. Era într-adevăr un tânăr mândru, cu mustaţa neagră, c-o mantie de postav roş aruncată pe umărul stâng şi prinsă la gât în sponcă de aur. Ţinea dreapta în şold. Avea cizme roşe cu pinteni de argint; cuşmă de jder cu pană neagră şi creaţă de cocor. Era smead, cu ochii ca de păcură şi cu obrajii rotunziţi.</p>
                  <p rend="justify">Ţarca zbură pe deasupra lui râzând. El nu-i băgă în samă cârcâitul. Era posomorât, apăsat de scârbă lăuntrică.</p>
                  <p rend="justify">— I-a spus pe nume, şopti monahul cătră slujitor. Acesta-i jitnicerul Niculăieş.</p>
                  <p rend="justify">— Cine nu-l cunoaşte pe stăpânul meu? Se fuduli slujitorul.</p>
                  <p rend="justify">Călugărul se închină cu smerenie şi se dădu la o parte. Boierul cel tânăr trecu peste el cu privirea.</p>
                  <p rend="justify">— Drăghici, pasă şi-ţi ia calul, porunci el cu nerăbdare oprindu-şi harmăsarul murg. Slujitorul se repezi cătră marginea crângului, unde-i sta în pripon calul. Boierul dădu pinteni, urmându-l.</p>
                  <p rend="justify">— Iar am umblat degeaba; ar fi mai bine să fac cum mă hotărâsem eu întâi şi să nu mă iau după o minte proastă ca a ta. Am căutat la toate bisericile. Nu se vede nicăieri.</p>
                  <p rend="justify">— Pe urmă măria ta te-ai dus şi ai mâncat, iar eu am răbdat de foame.</p>
                  <p rend="justify">— Nu-i nimic. Când mănâncă stăpânul, se satură şi sluga. Grăbeşte-te. Nu te opri la nici o crâşmă. Ispiteşte de ce n-a venit în duminica asta. Nu doresc nimănui starea mea; vreau cel puţin s-o văd de departe.</p>
                  <p rend="justify">Cuviosul Stratonic înţelese şi mai bine cârcâitul paserii, întorcând numai o ureche spre vorbele stăpânului. Se furişă la vale pe poteca semănată de bolovani şi cunoscu de departe, numindu-le, toate clopotniţile bisericilor domneşti, care împodobeau acel vestit târg de scaun.</p>
                  <p rend="justify">Dinspre acele clopotniţi şi turnuri veneau prigorii, plutind în văzduh la mică înălţime. Şi glasul acelor zburătoare cu pene verzi şi azurii îl înţelese monahul. Cereau ploaie, de cătră munţi, unde începeau să se desluşească îmbulzeli de nouri. Mormăind vorbe numai de el înţelese, nebunul grăbi paşii sub soarele copleşitor şi în curând pătrunse în uliţile întortocheate ale târgului. Toma, logofătul cel mare, îşi durase case nouă nu de multă vreme în partea joasă a târgului, în cea mai mare apropiere a Cetăţii. Lângă curţile cu pridvor, larg streşinite cu şindrilă, se întindea un şirag de odăi, unele pentru robii înălţimii sale logofătului, altele pentru slujitorii domneşti şi pentru scriitorii de care logofeţia avea când şi când nevoie. Toate clădirile acestea erau împresurate de zaplaz. În uliţă dădea o poartă mare de lemn, arcuită şi acoperită, împărţită în două. Prin deschizătura cea mai largă intrau carâtele boiereşti şi călăreţii; prin portiţă intrau pedeştrii.</p>
                  <p rend="justify">Călugărul se strecură la odăi, după aceea la cuhnii. La odăi găsi puţini slujitori. La cuhnii stătu puţin. Mirosurile mâncărilor n-aveau nici o putere asupra fiinţii lui uscate. Bucătarii se hodineau; masa boierească se sfârşise; plăcintele dulci fuseseră cărate la iatacul jupâneselor. Îmbielşugarea fusese mai mult într-acestea deoarece înălţimea sa logofătul se dusese la prânzul domnesc în Cetate; iar tagma femeiască – după socotinţa lui Stratonic – mănâncă puţin, pentru că vorbeşte mult. După ce se adună iar la iatacul lehuzei jupâneasa Aglaia, fiica dumnisale marelui logofăt.</p>
                  <p rend="justify">— Cneaghinele bagă de samă că nu s-au îndestulat la masă; ş-atunci poruncesc să le vie acele lucruri dulci pe care bucătarii nu uită să le pregătească; şi dintr-însele ciugulesc cu hărnicie şi necontenit.</p>
                  <p rend="justify">Când se află strânşi bărbaţii în adunarea lor, femeile ospătează deoparte. Această rânduială se ţine din vremuri vechi la Moldova, pentru că bărbaţii tac. Pe lângă asta, chiar când vorbesc, bărbaţii au de pus la cale numai politiceşti treburi şi taine. Deci soborul jupâneselor tinde totdeauna să se aleagă deosebit, ca să poată descoase şi descurca toate câte sunt pe lumea asta.</p>
                  <p rend="justify">Jupâneasa Aglaia, lehuza, după ce dăruise lumii un fecioraş de trei ocă, stătea acum în pat, înălţată între perini, şi zâmbea adunării din jurul ei; pe când doica roabă alina pruncul într-un colţ ferit de lumină, cumpănind înainte şi înapoi leagănul. Acel leagăn, ca o sănioară încovoiată în lături, suna pe duşamele. Jupânesele aşezate pe scaune şi divanuri vorbeau necontenit cu glasuri scăzute. Copilul aţipise în zgomot şi descântec. Când şi când tresărea. Doica ţigancă se apleca asupra lui, dându-i sânul.</p>
                  <p rend="justify">Se aflau în acel sobor femeiesc bătrânele familiei logofătului: mama logofătului Toma şi soacra logofătului Toma; amândouă erau tot aşa de zbârcite şi de încovoiate din grumaz şi se priveau furiş cu aceiaşi ochi neprietenoşi ca şi cu cincizeci de ani în urmă, pe vremea când era stăpânitor în Moldova Alexandru-Vodă Bătrânul. Soţia logofătului de mult părăsise această lume: „de binele pe care l-a avut de la soţul său iubit”, suspina în taină soacra logofătului, cneaghina Marghita Dănuţeanca. Mai erau în sobor vere, cumnate şi nepoate, în număr de douăsprezece.</p>
                  <p rend="justify">— Şi cu bătrânele paisprezece. Lehuza, frumoasă şi zâmbitoare, în floarea primăverii sale – era a cincisprezecea. Straiele boieroaicelor moldovence din acel timp erau cu mult mai întunecate şi mai cuviincioase decât ale doamnelor din Lehia. Nu se cuvenea unei cneaghine să-şi arate părul. Toate aveau legături de mătasă peste frunte, până la urechi şi ceafă. Cele mai tinere purtau cercei mari: singura podoabă strălucită. Fustele, în falduri, li se împrăştiau peste picioruşe. Când şi când li se arăta câte un vârf de condur; asta nu s-ar fi putut întâmpla nici într-un chip, dacă s-ar fi aflat un bărbat în acea adunare. Cu neputinţă li se părea cneaghinelor moldovence de-atunci să-şi închipuie alt port şi altfel de cuviinţă decât cele pe care le moşteniseră din zile vechi. Orice schimbare le-ar fi părut ca un sfârşit al timpurilor. Îndrăznelile noutăţilor erau numaidecât osândite. Patru ani au vorbit jupânesele din scaunul Sucevii despre oarecare soţie a unui boier de mâna a doua, cu numele Candachia, care se fudulea cu zorzoane leşeşti. Când au îndrăznit unii dintre bărbaţi să găsească plăcere în înfăţişarea acelei venetice venită tocmai de pe ceea lume, de la Bârlad, şi aşezată aici în Ţara-de-Sus, apoi supărarea acelui sobor prea înalt n-a mai cunoscut margine. Nu s-a găsit altă pedeapsă mai grea, decât ca numele acelei Candachii să nu se mai rostească. Ieşise însă o ştire tainică printre roabele ţigănci, că cneaghinele cele mai fudule cearcă singure podoabe străine în iatacurile lor, fiind încredinţate că aşa-zisa frumuseţă a acelei Candachii a lui Cristea Păr-Negru nu se datoreşte decât acestui meşteşug.</p>
                  <p rend="justify">Boieroaicele acelui sobor ţineau rânduielile vechi şi în alte privinţi. La nunţi ori la naşteri, ori la înmormântări, erau alcătuiri anume care nu puteau fi împuţinate ori adăogite cu nici un chip.</p>
                  <p rend="justify">De pildă, acum, lehuza trebuia numaidecât să aibă adunare în jurul ei. Şi trebuia să stea numaidecât aşa, în perini, având foalele strâns legate c-un brâu de lână. Şi trebuia să ronţăiască din orice rodin i se aduce dacă-i ceva de mâncare, şi să se bucure de orice rodin care i-i adus pentru podoabă ori îmbrăcăminte. Trebuie să fie cu luare-aminte la sfaturile celor bătrâne în ce priveşte bolile pruncilor, care sunt nenumărate. Răul-copiilor este cel mai primejdios; însă cea mai supărătoare pentru mame e acea suferinţă a pruncilor care se chiamă plânsori.</p>
                  <p rend="justify">— A venit călugărul cel strâmb, şopteşte doica, înaintând cu umilinţă şi neîndrăznind să-şi ridice ochii spre slăvitele obrazuri. Cuviosul Stratonic ştie să scrie plânsorile.</p>
                  <p rend="justify">— Într-adevăr, n-ar fi rău să i se scrie pruncului plânsorile, e de părere cneaghina Marghita, subţiindu-şi buzele. Asta n-a făcut răposata maică-ta, adaogă ea, întorcându-se cătră lehuză, ş-a avut ce te asculta plângând. De la două săptămâni ai prins a plânge, ş-a tot plânge, de stătea toată casa în picioare.</p>
                  <p rend="justify">Roaba lepăi cu picioarele desculţe până la uşă; acolo se răsuci în loc:</p>
                  <p rend="justify">— Zice călugărul că vine de-a dreptul din Cetate. A fost acolo mare zvoană cu cutremurul.</p>
                  <p rend="justify">Atuncea să vie numaidecât cuviosul Stratonic, să afle soborul jupâneselor ce s-a întâmplat la Cetate. Se zice că ar fi fost prăbuşire şi ar fi sunat un clopot în adâncul pământului. Deasemenea, zice că s-ar fi simţit putoare de pucioasă. Dacă a fost aşa, apoi să ştiţi dumneavoastră că nu-i bine. Să vedem ce spune călugărul. Spune degrabă, cuvioase Stratonic, s-a întâmplat prăbuşire mare şi a fost spaimă?</p>
                  <p rend="justify">— Cum să nu fie spaimă? Mărturiseşte călugărul închinându-se smerit cătră aleasa adunare. Cât despre scrisoarea de plânsori pentru pruncul cel nou, pot s-o fac numaidecât. Cum îl chiamă?</p>
                  <p rend="justify">— Neagu. Însă acuma răspunde la altele de care te întrebăm.</p>
                  <p rend="justify">Cneaghinele ronţăiesc cu hărnicie aluaturile dulci.</p>
                  <p rend="justify">— Acea scrisoare pentru plânsori, urmează monahul, ca şi cum n-ar fi auzit nici dintr-o parte, nici din alta, am învăţat-o eu de la un grec, carele şi el a aflat-o la Sfântul Mormânt, însemnată pe marmură. Bună este pentru prunci, deoarece aduce din singurătate şi din pădure hodina căprioarelor ş-a urşilor, ş-a lupilor ş-a paserilor, adică a tuturor vieţuitoarelor care au somn viu, şi nu primeşte la copil hodina pământului şi a pietrelor, fiind acestea cu primejdie de moarte.</p>
                  <p rend="justify">— Ce-a spus măria sa? E vorba de cutremur.</p>
                  <p rend="justify">— Măria sa n-a spus nimica, fărădecât a certat pe oştenii care se înfricoşaseră.</p>
                  <p rend="justify">— Dar boierii?</p>
                  <p rend="justify">— Dumnealor boierii cei mari ai divanului s-au înfricoşat şi ei ca mişeii cei de rând.</p>
                  <p rend="justify">— Asta nu-i de crezut.</p>
                  <p rend="justify">— Bine, vă poftesc pe luminăţiile voastre să nu credeţi. Ştiu că aicea domniile voastre aţi râs ş-aţi cântat când s-a scuturat zidirea.</p>
                  <p rend="justify">— Ba asta nu se poate; că e puterea lui Dumnezeu. Am dat strigăt mare şi am ieşit în uliţă, uitând aicea pe lehuză şi pe prunc.</p>
                  <p rend="justify">Lehuza şi pruncul n-aveau nevoie de nimic, fiind subt ocrotirea Maicei Domnului. Care turn s-a prăbuşit? Şi ce clopot a sunat în fundul pământului?</p>
                  <p rend="justify">— Nu s-a prăbuşit nimic; au căzut nişte pietre de la chindia Nebuisei; şi n-au sunat clopote, ci tunete, cum se şi cuvenea, vădindu-se puterea veşnică. Bine este că s-a înfricoşat toată suflarea, ca să-şi aducă aminte că fala nu slujeşte la nimic. Fiind vechi căpătăile pământului, Dumnezeu a poruncit slugei sale să le schimbe. Deci sluga sfinţiei sale Diavolul.</p>
                  <p rend="justify">— Ptiu! Cruce de aur în această casă!</p>
                  <p rend="justify">— A săvârşit lucrarea când a fost vremea amiezii. A schimbat căpătăile putrede şi pământul s-a mişcat de două ori. Să vedeţi luminăţiile voastre, însă, că prorocul Ilie, care nu ştie bine treburile gospodăriei de dincolo, fiind jidov, are să înceapă iar să prigonească pe Belzebut, cu varga de foc. Chiar şi-a adunat nourii pe munte şi acuşi are să înceapă a tuna. Până în sară avem ploaie. Să scrie umilitul Stratonic plânsorile?</p>
                  <p rend="justify">— Să le scrie. Va fi fiind aşa cum se spune, că n-au sunat clopote; totuşi e destul că s-a auzit din adânc tunetul; ba s-ar putea spune că acesta e un semn şi mai mare. Sunt de spus multe care nu se pot spune; altele se pot spune, dar se află prea multe urechi care ascultă; treburile nu merg bine de la o vreme în ţara asta. Am fi, de o pildă, doritoare să ştim de ce-i lăsat un oarecare venetic, putred de bogat, să se înfumureze într-atât şi să înfrunte pe un boier de neam pământean, tânăr şi frumos, cum e acela pe care-l ştim cu toţii?</p>
                  <p rend="justify">— Pot să-i scriu şi aceluia plânsorile… mormăieşte Stratonic.</p>
                  <p rend="justify">Cneaghinele se uită una la alta şi râd de nebunia monahului.</p>
                  <p rend="justify">Intră o roabă şi şopteşte ceva, dând o veste.</p>
                  <p rend="justify">— Tocmai vorbim de lup şi lupoaicele-s la uşă… râde jupâneasa Ţura a lui Moţoc. Vin ruştele.</p>
                  <p rend="justify">— A, vin ruştele?</p>
                  <p rend="justify">Întoarce şi Stratonic fruntea şi vede pe jupâneasa cea mare a lui jupân Iaţco Hudici. Rareori s-a putut vedea o îngâmfare mai mare şi un umblet mai legănat. Însă jupâniţa Maruşca a lui Hudici e un fel de sfiiciune bălaie. Prea subţirică şi păşind prea mărunt. Parc-ar fi înfricoşată; numai când şi când aruncă într-o lăture o căutătură iute. Ar putea fi frumuşică, o preţuiesc cneaghinele, dacă ar fi grasă. Cum se poate uita un bărbat falnic la asemenea gânganie?</p>
               </div>
               <div type="div3">
                  <head>
                     <label>Capitolul IV.</label>
                     <lb/>Mărturisirea măriei sale Ştefan-Voievod.</head>
                  <p rend="justify">Într-al doilea ceas al serii, ploaia sosi pe vânt asupra Cetăţii; nourii coborâră, lumina se împuţină şi din văzduhul încărcat de negreaţă fulgeră foc asupra văilor. Era în înălţimea nevăzută o huruire măreaţă ce părea că răspunde abia acum, însă cu mai multă străşnicie, tunetelor subpământene de la amiază. Vântul avea un sunet înalt, care creştea ascuţindu-se în meterezurile zidurilor şi-n ferestrele înguste ale turnurilor. Străjerii primeau în firide snopii de ploaie care se abăteau pieziş asupra lor. La cămările domneşti se aprinseseră făcliile de la Paşti. Sfinţitul Amfilohie trecu în paraclis şi îndeplini singur treburile de rând ale eclesiarhului, aprinzând luminile în faţa chipurilor sfinte, după aceea se aşeză în analoghion, lângă strana Domniei, murmurând cu glas încet rugăciunile ceasului de sară.</p>
                  <p rend="justify">Aştepta pe Voievod. Măria sa nu putea să întârzie. Domniţa Chiajna veni însă înaintea măriei sale şi-şi căută un loc de umilinţă în laturea stângă a naosului. Îşi sprijini coatele pe marginile stranei şi rămase cufundată în întristarea-i mută şi în straiul negru care o învălea de sus şi până jos. Părea că ascultă şopotul rugăciunilor, însă ea era atentă, ca totdeauna în asemenea împrejurare, la vedenia lăuntrică a unui şirag de nefericiri.</p>
                  <p rend="justify">Când intră Vodă, ea nu se clinti. Amfilohie conteni numai o clipă scurtă, ca să se încline, cu mâna stângă pe inimă, îndată ce stăpânul său se aşeză în jilţul cu stemă. Glasul lui mai sună un timp sub cerul paraclisului, grăbind sfârşitul rugăciunilor. Sfinţii se uitau la măria sa cu albul ochilor neclintit de după flăcările lumânărilor de ceară. Ca şi una din aceste zugrăveli colţuroase, Amfilohie stătu fără mişcare, cugetând. Vuietul ploii de afară ajungea de departe şi stâns în paraclis.</p>
                  <p rend="justify">— Părinte Amfilohie, grăi Domnul cu jumătate de glas, trebuie să mă mărturisesc sfinţiei tale. Astăzi sufletul meu s-a cutremurat în faţa puterii lui Savaot.</p>
                  <p rend="justify">— Toţi suntem frunze la suflarea lui de vifor, îngână arhimandritul. Totuşi pe aleşii săi Domnul Dumnezeu îi ocroteşte, căci aşteaptă să se plinească întâi lucrarea lor în această lume şi în această viaţă.</p>
                  <p rend="justify">Voievodul plecă fruntea.</p>
                  <p rend="justify">— Părinte Amfilohie, făgăduinţa mea cătră Domnul Hristos şi cătră prea curata lui Maică Fecioară, mi-am împlinit-o în parte. Unele biserici au fost înălţate; altele se isprăvesc acum; altele se vor clădi. Apucând Ismailiteanul Cetatea Împărăţiei, a spurcat lăcaşurile sfinte şi le-a schimbat în geamii. Dumnezeu a îngăduit asta ca o pedeapsă grecilor, pentru destrăbălarea lor. Ţarigrădenii de mult nu mai ascultau nici de Dumnezeu, nici de împărat. Fără aceste două ascultări, nici o împărăţie nu poate sta. Deci varvarii surpând pe bizantini, Hristos a rămas sărăcit de-atâtea odoare. Unde a fost dulceaţă a inimii întru slava lui Isus, acuma-i capişte idolească. N-am putut fi mai harnic, căci am găsit ţara bântuită de răi şi sărăcită; însă am sporit pe cât am putut, în acest pământ, cetăţuile credinţii. Paguba de acolo întrucâtva am răscumpărat-o.</p>
                  <p rend="justify">— Slăvite stăpâne, la judeţul cel din veac se va ţine samă.</p>
                  <p rend="justify">— Nu-i destul, părinte.</p>
                  <p rend="justify">— Ştiu, stăpâne. Această hotărâre ascunsă a măriei tale, de care eu umilitul am avut înştiinţare, nu o vei mai întârzia.</p>
                  <p rend="justify">— Crezi sfinţia ta că acesta este înţelesul semnului ce mi s-a arătat azi?</p>
                  <p rend="justify">— Luminate stăpâne, am fi lipsiţi de credinţă dacă am înţelege altfel. În fiecare zi răsare şi asfinţeşte soarele, arătând trecerea timpului. Dumnezeu cere şi alte fapte.</p>
                  <p rend="justify">— Nu voi întârzia, sfinţite părinte Amfilohie. Acesta e gândul meu cel mai din adânc, pe care sfinţia ta l-ai înţeles. De doi ani oastea mea e gătită. Aştept să se mişte domnii şi craii, precum e înţelegerea. Fără un sprijin de pretutindeni, nu pot păşi înainte. Când au purces de la crăiia franţuzească şi de la Italia luptători pentru Sfântul Mormânt, au ieşit de pretutindeni puterile creştinătăţii, ca să deie sprijin, şi astfel au biruit cetăţile necredincioşilor şi au dobândit locul sfânt. Tot aşa acum; vreau să văd aur şi fier punându-se în mişcare; vorbele şi făgăduinţile nu folosesc dacă nu-s sprijinite de oşti. Sunt în lume crai şi împăraţi; puterea lor e slăbăciune dacă nu înţeleg de ce răsare şi asfinţeşte soarele, cum bine spui sfinţia ta. Numai prostimea vieţuieşte pentru pântece; domnii şi craii au altă rânduială. Cine nu vede primejdia ismailitenilor, nu-i nici domn nici crai. Cine nu se pune pe sine jertfă pentru credinţă, nu-i vrednic să ţie în stăpânirea sa noroadele; e mai puţin decât cel din urmă mişel.</p>
                  <p rend="justify">Măria sa tăcu un timp. Apoi oftă, coborî din jâlţ şi se duse în partea stângă a naosului, ca să îngenuncheze la icoana Prea Curatei. Înflăcărarea sau mânia sa se potoliră încet-încet.</p>
                  <p rend="justify">— Când eram pribeag şi sărac, zise el privind aţintit în trecut, am poposit într-o sară la marginea Mării cu părintele meu Bogdan-Vodă. Măria sa mi-a spus unele lucruri, ca unui copilandru ce mă aflam; apoi primind poate de la Dumnezeu o înştiinţare că sfârşitul măriei sale va să fie năprasnic, m-a dus la o bisericuţă de ceamur din marginea acelor pustietăţi pe unde umblam; a pus pe călugărul de acolo să facă slujbă, după aceea mi-a poruncit să îngenunchez şi m-a legat cu jurământ înfricoşat. „Când vei ajunge stăpân în moştenirea părintelui tău – mi-a spus măria sa – să-ţi aduci aminte că zilele vieţii tale sunt numărate. Din ziua întâia să dai lui Hristos slavă, şi din ziua a doua să ridici sabia. Căci domnia Moldovei s-a întemeiat pe această poruncă de la Dumnezeu.”</p>
                  <p rend="justify">— Măria ta, îngână arhimandritul ca pătruns de o întristare; toate acestea ai binevoit a mi le încredinţa, mărturisindu-te mie păcătosul. De aceea n-am încetat zi şi noapte de a mă ruga pentru izbânda măriei tale. Dumnezeu binecuvintează lucrarea ce săvârşeşti. Înainte de a lovi pe ismailiteni, această sabie a bătut întâi pe aceşti ticăloşi pământeni, care n-au cunoscut alcătuirea dintru început a ţării şi care s-au destrăbălat în huzur. Popii măriei sale Domnului Moldovei nu cunoşteau decât praznicele; boierii măriei sale Domnului Moldovei erau vameşi ai neguţătorilor, globnici ai noroadelor, se bucurau prea mult de vin şi se bucurau şi mai mult să fure femei şi fete ale altor creştini. Măria ta ai pus cu sabia aici lege tare şi sufletul meu s-a bucurat. Căci aşa a fost porunca din veac, despre care binevoieşti a pomeni iarăşi măria ta. Până acuma am socotit că nu mi-i îngăduit să vorbesc şi eu. Astăzi socot că am deslegare. Deci am să rog umilit pe măria ta să binevoieşti a asculta. Pe când eram prunc de cincisprezece ani vârstă, mă aflam la ascultare în această sfântă mitropolie a Sucevii. Pe urmă am fost trimes de cătră maimarii mei la Ţarigrad la învăţătură. Atunci, la vârsta de care vorbesc, mă găseam slujitor în acest paraclis, şi, fiind măria sa Alexandru-Vodă Bătrânul în ceasul izbăvirii, am intrat cu înalt prea sfinţitul mitropolit Gheorghie la măria sa, ducând sfântul potir, ca să fie măria sa împărtăşit. Nu era de faţă nimenea altul, decât un monah foarte bătrân, cu înfăţişare de schivnic. Îmi aduc aminte că era încins cu o funioară de tei şi purta opinci de piele nerasă de mistreţ. Îşi ţinea vârâte mânile în mânicile rantiei şi îşi avea fruntea plecată asupra măriei sale. Îi ajungea barba până pe genunchi. Nu-i vedeam ochii din sprâncene. Copiii de casă fuseseră scoşi afară din cămară; boierii fuseseră poftiţi să lese singuri pe măria sa cu acel schivnic. Când am intrat noi şi am înţeles eu poruncile care au fost date, am vrut să mă trag îndărăt; însă schivnicul s-a întors spre mine, a scos mâna dreaptă din mânică şi mi-a făcut semn, poruncindu-mi să stau.</p>
                  <p rend="justify">— Acest prunc curat să fie martor, a zis el. Să audă, să ţie minte şi să tacă, până ce-i va porunci Dumnezeu să vorbească. Măria ta te duci în limanul cel fără de vifor, unde nu mai este aducere-aminte pământească şi în curând ai să taci de-a pururi. Poruncesc acestui popă să tacă şi el. (Popa era înalt prea sfinţitul mitropolit.) Mult nu are şi se va duce şi el după măria ta. Au venit la mine în munte doi călăreţi domneşti şi m-au chemat. Măria ta vei fi având nevoie de mine, ca să-ţi spun întru acest ceas ce va fi mâni în ţara măriei tale. Cât ai fost în putere, măria ta ai uitat pe acei monahi singuratici care trăiesc în munte într-anumit loc şi au binecuvântat pe voievozii cei dintâi din această parte de lume. Acuma ţi-ai adus aminte. Iar eu m-am uitat asupra măriei tale mai de demult şi în vedeniile mele mi s-au arătat numai spaime. O, Alexandre-Vodă, în semeţia şi bielşugul tău, ai uitat de ce v-a rânduit aicea Dumnezeu stăpânitori. Căci Dragoş-Voievod, cel dintâi, şi Bogdan-Voievod, cel de-al doilea, au fost legaţi cu jurământ înfricoşat, şi li s-a pus cu foc, pe umărul drept, pecete şi au fost trimeşi dincoace de munţi, la marginea lumii, ca să tocmească apărarea creştinătăţii.</p>
                  <p rend="justify">Măria sa Alexandru-Vodă a făcut semn c-o mână, dorind să spuie ceva.</p>
                  <p rend="justify">— Dumnezeu să se milostivească de sufletul meu, a zis. Dac-am greşit, mă rog să fiu deslegat, ca să nu sufăr pedeapsă în veci. Poftesc să ştiu ce va fi după mine.</p>
                  <p rend="justify">Schivnicul n-a dat răspuns. A lăsat pe părintele mitropolit să rostească iertarea şi să deie împărtăşania.</p>
                  <p rend="justify">Măria sa mai avea puţin răsuflet şi şi-a întors iarăşi ochii spre bătrân.</p>
                  <p rend="justify">— O, suflete, treci spre uitare, a rostit schivnicul. Măria sa a închis ochii şi a adormit de-a pururi. Mie-mi bătea inima cu spaimă. Părintele mitropolit a slăbit şi s-a aşezat în jilţul de la capătul celălalt al crivatului.</p>
                  <p rend="justify">— Alexandre-Vodă, a urmat schivnicul, punând mâna dreaptă pe fruntea mortului, va fi în ţara asta, după tine, mişelia răzvrătirii şi a uitării de Dumnezeu. După această pedeapsă, se va alina furtuna răutăţii, şi va ieşi din nouri un bour tânăr care va sufla pe nări foc îngemănat, şi coarnele lui şi le va îndrepta spre răsărit.</p>
                  <p rend="justify">Arhimandritul se opri, răsuflând ca după un urcuş greu.</p>
                  <p rend="justify">— După aceea? Întrebă Vodă.</p>
                  <p rend="justify">— Atâta-i, măria ta. Sfârşitul va binevoi să-l arate Dumnezeu.</p>
                  <p rend="justify">— Ce s-a făcut prorocul?</p>
                  <p rend="justify">— S-a întors în singurătatea sa. Nu l-a mai chemat nimeni; nici el singur n-a mai coborât din munte. Într-adevăr, asupra ţării au venit răutăţile una după alta, într-acelaşi număr ca cele care au lovit pe egipteni.</p>
                  <p rend="justify">— Doresc să ştiu dacă bătrânul acela mai trăieşte.</p>
                  <p rend="justify">— Nu mai trăieşte, măria ta; de-atuncea sunt patruzeci de ani. Dar am înţeles că, în singurătatea unde sălăşluia el, ar fi vieţuind acuma un ucenic al lui.</p>
                  <p rend="justify">— Proroceşte şi acesta?</p>
                  <p rend="justify">— Da. A avut dar, de aceea a fost ales. După ce învaţă toate tainele şi cunoaşte semnele vieţii şi morţii, şi stelele cerului, poate proroci. Deci proroceşte.</p>
                  <p rend="justify">— Îl ştii în care munte are sălaş? Căci aş dori să-l cercetez.</p>
                  <p rend="justify">— Măria ta, am aflat de la un slujitor vechi al Domniei, anume Nechifor Căliman, că schivnicul s-ar fi aflând; însă n-a cutezat să-mi spuie unde anume se află. Bănuiesc, după unele ştiri ce am de la oameni tari de virtute şi slabi de minte, că am putea da de urma lui ori în nişte pustietăţi din Călimani, ori într-o altă peşteră, meşteşugit ascunsă în râpile Ceahlăului. Dacă porunceşti măria ta, am să aflu calea şi locul.</p>
                  <p rend="justify">Vodă îşi zbătu palma mânii drepte la tâmplă ca şi cum ar fi vrut să alunge o muscă supărătoare. Stătu puţin cu sprânceana încruntată, apoi se mişcă.</p>
                  <p rend="justify">— Părinte Amfilohie, vino cu mine, zise el.</p>
                  <p rend="justify">Călugărul închise cartea în care cetise, dar lăsă făcliile aprinse. Vodă se abătu înspre strana Domniţei Chiajna.</p>
                  <p rend="justify">— Să nu te duci! Îi şopti ea, cu ochii măriţi de înfricoşare.</p>
                  <p rend="justify">Apoi ieşi din locul unde stătuse, ca să îngenunche la icoana Panaghiei.</p>
                  <p rend="justify">Arhimandritul urmă pe stăpânitor.</p>
                  <p rend="justify">Măria sa purta straiul de catifea, însă fără cingătoare, îşi păstrase pintenii, care sunau pe lespezile gangului. Copiii de casă rămaşi la intrarea paraclisului, afară, ridicară făcliile, luminând umbra. Încă se învăluiau afară ploaia şi vântul. Vodă intră în cămara lui obişnuită, unde primea pe dregătorii cei mai de credinţă şi unde avea plăcere să poruncească diacilor să scrie, după cuvântul său, cărţile.</p>
                  <p rend="justify">— Fie cele latineşti cătră Lehia ori Ţara Ardealului, fie cele obişnuite cătră pârcălabii cetăţilor. Se afla în acea încăpere un divan cu scorţuri, având pe părete deasupra podoabe de arme. Lângă o masă joasă de abanos, cu încrestături de sidef, se afla jilţul său. La o parte erau măsuţele pentru scriitori. În păretele dinspre răsărit, iconostasul de argint, cu candelă, alcătuit din trei bucăţi ce se puteau închide una peste alta. Acest iconostas, lucrat de argintarii din Gafa şi sfinţit de egumenul Varlaam în mănăstirea Zografu la muntele Atonului, întovărăşea pe măria sa în expediţii şi-n taberi.</p>
                  <p rend="justify">Vodă rămase în picioare, după ce intră în cămara sa de taină. Amfilohie Şendrea închise uşa. Paşii copiilor de casă se depărtară. Străjerii bătură cu suliţile în pardoseală de două ori, vestind că sunt la datoria lor.</p>
                  <p rend="justify">— Ai spus, sfinţite părinte, că ai putea afla calea şi locul.</p>
                  <p rend="justify">— Dacă măria ta porunceşte…</p>
                  <p rend="justify">— Nu poruncesc, ci doresc.</p>
                  <p rend="justify">— Zâmbi domnitorul. Aici este o taină, ce stă mai sus decât puterile pământeşti.</p>
                  <p rend="justify">— Eu de mult aştept de la stăpânul meu acest ceas, ca să-l încredinţez că are şi datoria să se ducă acolo, după o datină veche.</p>
                  <p rend="justify">— Cine sunt aceşti proroci, sfinţite părinte?</p>
                  <p rend="justify">— Nu se poate şti, măria ta. Din graiul bătrânului pe care l-am văzut eu cu ochii mei, am înţeles că e băştinaş din munte. Grăia ca un cioban, însă fără repezuşuri de glas şi fără asprime. Se pare că bacii cei vechi şi muntenii stăpâni de oi, care-şi duc turmele în singurătăţi o dată pe an, ştiu mai bine decât noi ce este, dar se tem ca de moarte să spuie. Am înţeles de la starostele Nechifor că seminţia lor ar fi domnească. Unii au ieşit voievozi şi războinici; alţii au fost închinaţi pustiei.</p>
                  <p rend="justify">— Sunt creştini ca şi noi?</p>
                  <p rend="justify">— Sunt, măria ta; altfel nu se poate; dar au şi o ştiinţă veche. Acuma mă gândesc că n-a sărutat atunci mâna înalt prea sfinţitului şi i-a spus altfel decât se cuvine.</p>
                  <p rend="justify">— Orişicum ar fi, după câte mi-ai arătat, trebuie să-l cercetez, părinte Amfilohie.</p>
                  <p rend="justify">— Nu se ştie dacă-l vom putea face să vorbească, măria ta, căci aceşti singuratici sunt uneori îndărătnici şi răi. Eu aş vrea să-l întreb, măria ta, aşa lucruri, încât să pot ceti gândurile tuturor dregătorilor şi boierilor mari şi mici ai măriei tale.</p>
                  <p rend="justify">— Socot eu, sfinţite părinte Amfilohie, că ai mai multă dreptate decât mine. Eu pe toţi câţi îi am lângă mine, care mănâncă pânea mea ori se bucură de mila domniei mele, îi socotesc că sunt fără vicleşug. Le-am deschis sufletul meu şi i-am îmbrăţişat. Dar iată că unii au început să mă vândă, ca Iuda pe Domnul Hristos.</p>
                  <p rend="justify">— Sunt mulţămit, stăpâne, că ai dovedit, atunci când a trebuit, o mânie binefăcătoare. Cum ai spus însuţi măria ta, robul e totdeauna vrednic de iertare pentru minciună; iar pentru furtişag îl baţi, fără să-l strici. Pe când un boier, care se bucură de dulceaţa vieţii, se face aşa de vinovat, nedreptăţind, sau viclenind, sau minţind, încât nu poate fi judecat decât cu ascuţişul săbiei. De la bătrân am înţeles că tot aşa de tare e şi pedeapsa stăpânitorilor de noroade, dacă nu stau în scaunul lor cu dreptate şi curăţie de suflet; numaicât judeţul lor e de la Dumnezeu, care-i loveşte cu o sabie cu mult mai cumplită. Aşezând măria ta aşa lege în ţară, întru slujba lui Hristos Dumnezeu, nu-ţi poţi îngădui nici o milă după cum nu-ţi îngădui slăbăciune cătră pruncul măriei tale.</p>
                  <p rend="justify">Vodă râse cu amărăciune:</p>
                  <p rend="justify">— Crezi că nu-mi îngădui slăbăciune, sfinţite părinte Amfilohie? Am de multe ori încredinţarea că sunt slab faţă de unele fapte ale lui Alexandru-Vodă. Bag de samă că eşti un curtean cu limbă destul de ascuţită, părinte. Cunoşti iarăşi ceva despre urmările coconului domnesc?</p>
                  <p rend="justify">— Încă nu, stăpâne. La Roman, unde ai binevoit a-l trimete măria ta, are bun sfătuitor pe sfinţitul vlădică Tarasie. Măria ta te gândeşti poate să-l înfăţişezi schivnicului?</p>
                  <p rend="justify">— Cel care ceteşte gândul semenului său e cât şi un proroc, zâmbi Vodă. Sfinţia ta crezi că nu i-a venit vremea?</p>
                  <p rend="justify">Amfilohie Şendrea şovăi să dea răspunsul. Vodă oftă, întristat.</p>
                  <p rend="justify">— Am şi eu destule asupra sufletului meu, începu iar măria sa.</p>
                  <p rend="justify">— Toate au trecut, stăpâne.</p>
                  <p rend="justify">— Am dat morţii os din osul părintelui meu.</p>
                  <p rend="justify">— Dacă ai fi şovăit, măria ta, ai fi săvârşit greşală. Pentru iertarea acelei fapte s-au rugat toţi preoţii şi călugării bisericilor măriei tale. Te-a deslegat şi părintele mitropolit Teoctist. Canonul postului, pe care ţi l-ai rânduit pe nouă ani măria ta în fiecare vineri, zi în care a fost judecat cu sabia Aron-Vodă, este şi el bine primit. Nici eu nu încetez a striga în toate zilele, dimineaţa şi sara, cătră Pururea Fecioara, arătându-i cum şi de ce trebuie să înlăture această pâră de la faţa Domnului Dumnezeu. Măria ta poţi să te înfăţişezi oriunde, fără grijă.</p>
                  <p rend="justify">Voievodul îşi clătină fruntea:</p>
                  <p rend="justify">— Cu grijă şi cutremur mă voi înfăţişa când va bate ceasul. Nădăjduiesc că Domnul şi judecătorul meu, cel care stă pururi în lumină şi vede în inimile noastre ca într-un cleştar, va cerceta fără greş şi va zice: Acest trup s-a zămislit prin bună-voia mea; această inimă a fost cumpănită de mine. Acesta este slujitorul meu Ştefan, carele a păcătuit pentru ca să se întemeieze dreptatea mea în moştenirea părinţilor săi. A prigonit pe lotri; a bătut peste fălci pe duşmani, a grăbit sfârşitul viclenilor; toate le-a făcut spre slava credinţii, ca să întărească oştile credincioase mie.</p>
                  <p rend="justify">— Prorocia măriei tale pentru judecata ce va să fie mi se pare bună, măria ta, zâmbi arhimandritul.</p>
                  <p rend="justify">— Totuşi să ascultăm şi pe alţii mai cuminţi decât noi. Să afli locul. Mă voi duce să văd pe pustnic.</p>
                  <p rend="justify">— Voi face cum porunceşti, stăpâne.</p>
                  <p rend="justify">Voievodul începu să se plimbe prin chilie, de la uşă la iconostas.</p>
                  <p rend="justify">Se opri. Alungă iar de la tâmplă bâzâitul îndoielii şi tulburării.</p>
                  <p rend="justify">— Părinte Amfilohie, mărturisi el, m-am simţit astăzi lovit şi clătinat. Mulţămesc pentru cuvintele pe care mi le-ai spus, ca un adevărat învăţător de la Bizanţ. Mă simţesc mai luminat, cu atât mai vârtos cu cât am văzut în preajma mea frunţile unora încreţite şi ochii altora tulburi. Ascultă, părinte Amfilohie, năravurile bătrânilor noştri sunt ca nişte răni vechi: se tămăduiesc cu greu, ori lasă urme neşterse. Uneori mă gândesc că totul trebuie înoit de istov. Trebuie casă nouă.</p>
                  <p rend="justify">— Trebuiesc, stăpâne, boieri şi dregători tineri, care au crescut întru credinţa şi frica măriei tale. Ridicând boierime nouă, măria ta, îţi găteşti şi ostaşi care să umble cu vrednicie înainte, nu să-şi caute papucii în urmă. Aşa că şi întru aceasta ai lucrat cu spor, slăvite Doamne.</p>
                  <p rend="justify">— Îţi mulţămesc, prietine. Totuşi spovedania mea trebuie să fie întreagă. Cunoşti că vor fi şi alte pâri, care se vor târâi ca nişte gângănii spre talgerul cântarului din veac. Căci acest ticălos trup se desfătează uneori întru beţie, şi alteori în plăcere trupească.</p>
                  <p rend="justify">— Noi te-am deslegat de asta, măria ta. Pentru strădania măriei tale în această viaţă, nu poţi avea altă plată. Om fiind nu te poţi desface de cele omeneşti. Este asta ş-o moştenire a neamului moldovenilor. Cumpănind bine, tot de la Dumnezeu vine şi această păcătoasă desmierdare a pământenilor, având ei atâta vrăjmăşie în jur, atâtea valuri şi vânturi ale nestatorniciei, a tătarilor şi ismailitenilor. Cel puţin se bucură de vin bun şi de femei frumoase. N-ar fi nimic asta, dacă n-ar fi iubitori şi de minciună şi de nedreptate. Deci strânsoarea care le-o dai măria ta e bună. „Iert desfătările, lovesc minciuna.” Măria ta ai grăit bine şi mulţi au luat aminte. Bătrânilor li s-a părut că sunt struniţi prea tare; calul vechi nu se învaţă buiestraş; cei tineri cunosc frâul.</p>
                  <p rend="justify">Măria sa veni însfârşit la jâlţ, ca să găsească hodină mai mult inimii decât trupului. Amfilohie îl cercetă cu ochii pe jumătate închişi, ca pe un bolnav căruia i s-a potolit arsura frigurilor.</p>
                  <p rend="justify">— Binevoieşte, măria ta, să dai poruncă pentru alaiul de nuntă. Cu ajutorul lui Dumnezeu, Domniţa Maria nu va întârzia nici o zi şi o vom avea aici la 14 a lunii septemvrie, ziua de naştere a măriei tale.</p>
                  <p rend="justify">— Crezi că nu va întârzia? O aştepţi cu mare dorinţă? Surâse Vodă.</p>
                  <p rend="justify">— Nu va întârzia, stăpâne. La vremea asta cloceşte paserea alchion, în stâncile mării, şi nu-i încuviinţată valurilor nici o răzvrătire. Iar de dorit, dorim cu toţii domniţă de neam împărătesc. Zestrea măriei sale nu-i cea de acum, adică stâncile pustii de la Mangop, ci Ţarigradul.</p>
                  <p rend="justify">Vodă privi visător iconostasul:</p>
                  <p rend="justify">— Măria ta cată să amâi celelalte treburi… stărui călugărul.</p>
                  <p rend="justify">— Care?</p>
                  <p rend="justify">— În ziua de 17 ale lunii septemvrie, se întemeiază tabără de oşti la Vaslui. La o săptămână după aceea se adună la Bârlad călărimile din Ţara-de-Jos.</p>
                  <p rend="justify">— Asta-i o altă nuntă, părinte, pe care o pregătesc de paisprezece ani. Cu nici un chip nu o voi întârzia. Poftesc cupa mea. Ţine-mi sfinţia ta tovărăşie ca bună şi credincioasă rudă a noastră. Văd că ploaia tot curge; pământenii noştri sunt şi ei bucuroşi în sara asta.</p>
               </div>
               <div type="div3">
                  <head>
                     <label>Capitolul V. </label>Unde Onofrei Căliman şi Samoilă Căliman duc o scrisoare la Cetatea Neamţului.</head>
                  <p rend="justify">Feciorii starostelui nu mai zăboviră la curte. Îşi căutară numaidecât caii şi le strânseră chingile, scoţându-i la lumină din dosul unde stătuseră. Erau nişte animale cu păr îmbielşugat ca o lână, cu cozile prea lungi şi cu moţurile de coamă revărsate asupra ochilor. Nu erau nici roibi, nici murgi; se ţineau într-o coloare amestecată. Păreau prea scunzi pentru făpturile stăpânilor lor. După ce se cumpăniră în tarniţile nalte, căptuşite cu perinile pe care, noaptea, şi le puneau căpătăi, Onofrei şi Samoilă ieşiră de sub boltă, apoi mirosiră vântul şi se îndreptară spre apa Moldovei cătră târgul Baia. Picioarele lor lungi erau încârligate în scări prea scurte, după obiceiul călăreţilor de stepă, ca să se poată din când în când înălţa cât de sus, priveghind depărtarea. De altminteri şi căluţii murgi-roibi erau de neam răsăritean de la Mongolia, cu boturi lungi şi frunţi berbecate. Aceşti cai nu fug prea tare, însă merg într-o întinsoare şapte poşte. Pot să rabde setea şi foamea. În vremea iernii nu stau în alt adăpost decât al coamei lor spulberate.</p>
                  <p rend="justify">După ce ieşiră în câmp, călătorii se uitară numai o dată unul la altul în tăcere, fără a îndrăzni să înceapă sfat. Erau îngrijoraţi cât de zvoana şi spaima ce văzuseră în Cetate, cât mai ales, de taina scrisorii, pe care Onofrei o purta în torbă.</p>
                  <p rend="justify">Mai întâi, arhimandritul s-a uitat lung la dânşii, cercetându-i de sus până jos cu luare-aminte şi cu supărare. Pe urmă, fără să se gândească mult şi fără să întrebe ce şi cum, a pus mâna pe o pană de gâscă tăiată ca o săgeată şi a muiat-o în catran. După ce a scos-o din catran, a împuns cu dânsa în hârtie, zgâriind tot în colţuri şi făcând nişte semne de ameninţare.</p>
                  <p rend="justify">S-a oprit într-un timp şi s-a uitat la ei; după aceea a împuns iar în hârtie. A lepădat pana şi a păturit hârtia, uitându-se iarăşi la dânşii, pe sub sprâncene. Apoi când a pus pecetea inelului în ceara roşie, a mormăit ceva singur, parcă ar fi zis: Bun.</p>
                  <p rend="justify">Ce poate să fie bun într-o carte ca asta, închisă şi pecetluită?</p>
                  <p rend="justify">Nu poate să fie nimica bun. O poruncă de la măria sa poate cuprinde multe supărări. Poate cuprinde asemenea supărări, încât să nu le mai găseşti leac. Când primeşte o poruncă scrisă şi închisă de la măria sa, orice dregător, fie el cât de mare şi de tare, îngălbeneşte. Sărută pecetea, deschide hârtia şi pe urmă se luminează la obraz ori se face vânăt ca veninul.</p>
                  <p rend="justify">— Să ştii că până desară plouă, grăi Samoilă privind zarea munţilor.</p>
                  <p rend="justify">Onofrei încuviinţă:</p>
                  <p rend="justify">— Asta numaidecât. Se văd burhai de neguri pe Halăuca. Însă în trei ceasuri noi suntem la sfânta mănăstire, şi nici nu ne pasă. De acolo avem puţin până la locul nostru.</p>
                  <p rend="justify">— Ne oprim o ţâră la părintele Nicodim?</p>
                  <p rend="justify">— Ne oprim la părintele Nicodim.</p>
                  <p rend="justify">Vorbele acestea le schimbară abia în şleahul Nimircenilor. Imaşurile erau pustii, între crânguri ofilite de secetă. Fiind zi sfântă, nu se zăreau oameni nicăieri la lucru. Vântul bâzâia în spini cu pămătufuri roşii. Stoluri de mii de grauri se ridicau şi se înclinau coborându-se, ca nişte pale de fum. În urmă se zăreau pe jumătate, ca dintr-o apă, numai turnurile Cetăţii Domneşti. Târgul Sucevii se scufundase.</p>
                  <p rend="justify">Samoilă Căliman, mai vioi şi mai neliniştit, ocoli iar întrebarea îngrijorătoare:</p>
                  <p rend="justify">— Când a spus că vine Domniţa cea nouă?</p>
                  <p rend="justify">— Cine să spuie? Eu n-am auzit pe nimeni anume. Vorbeau slujitorii. Ai auzit şi tu.</p>
                  <p rend="justify">— Am auzit. De ziua Crucii. Înainte de asta are să trebuiască să ne întoarcem iar cu vânat şi cu peşte.</p>
                  <p rend="justify">— Dacă a vrea Dumnezeu, om veni; dacă n-a vrea Dumnezeu, n-om veni.</p>
                  <p rend="justify">— Cine ştie! Oftă Samoilă.</p>
                  <p rend="justify">Onofrei se alătură de tovarăşul său, trăgând dinainte taşca, de la şoldul stâng, şi cotrobăind în ea.</p>
                  <p rend="justify">— Ascultă, frate. Mai poart-o şi tu. Nu ştiu ce va fi având, dar mi se pare grea ca un pietroi.</p>
                  <p rend="justify">— Bine, dă-o încoace.</p>
                  <p rend="justify">Samoilă o primi şi o cântări în degete. I se părea totuşi uşoară. Dar după ce o aşeză cu grijă în torba lui şi mai călări un timp până la dealurile de unde se vedea iazul cel mare al Şomuzului, simţi şi el greutatea lucrului pe care-l ducea. Parc-ar fi fost un farmec. Nu era cu putinţă să fie lucru curat. Cu toate acestea era o carte alcătuită de un sfinţit arhimandrit.</p>
                  <p rend="justify">— Socot eu că nu se poate să se afle la curtea măriei sale arhimandrit vândut, rosti cu hotărâre Samoilă. Mi se pare grea şi mie.</p>
                  <p rend="justify">— Ce?</p>
                  <p rend="justify">— Cartea.</p>
                  <p rend="justify">— Ţi-am spus eu, frate Samoilă. De aceea m-am gândit eu mai întâi şi mai întâi să ne oprim la părintele Nicodim. Cât despre arhimandrit, m-am uitat bine la el, şi n-am văzut nici un semn să fie celalalt.</p>
                  <p rend="justify">Celalalt era cel pe care nu cutezau să-l pomenească. Îşi făcură amândoi cruce, îndemnându-şi caii. Umbrele lor fugeau alungite pe luciul încreţit al iazului. Aşa trecură în râpa Rădăşenilor, după aceea suiră la dealul Horbaza şi de acolo văzură apa Moldovei. Făcură popas.</p>
                  <p rend="justify">Ca să-şi împărtăşească deopotrivă suferinţa, aici schimbară o dată torbele.</p>
                  <p rend="justify">— Ca să n-o mai scoată la lumină. După ce-or trece dincolo de apa Moldovei ş-or apuca poteca muntelui Pleşu, or mai schimba o dată.</p>
                  <p rend="justify">Soarele se cufundase în îmbulzelile de nouri. Vântul sufla acuma aprig şi răcoros.</p>
                  <p rend="justify">Pe Pleşu era negură; căluţii suiau harnic pocănind în piatră cu copitele nepotcovite. Brazii aveau şuiet de şuvoaie. Întâlniră un cârd de ciute cu cerbul lor. Stăteau în marginea unei poieni în neclintire, ascultând larma codrului. Numai când fantasmele celor doi călăreţi fură la cinci paşi asupra lor, cerbul pufni scuturându-şi coarnele cu multe raze şi făcu o săritură în laturi, căzând în râpă, cu ciutele după el.</p>
                  <p rend="justify">Coborâră la mănăstire, după patru ceasuri de cale, tocmai când sunau clopotele. Pe munţii de dincolo de apa Nemţişorului, ploua. Mai aveau vreme până în sară.</p>
                  <p rend="justify">Pârăul era cu desăvârşire secătuit. Îl trecură prin prund, într-un loc unde apa puţină fugea pe subt alvie, ca să iasă mai departe. Şfichiuiţi de ploaie, grăbiră la căsuţa părintelui Nicodim.</p>
                  <p rend="justify">— Poate să găsim aicea şi pe Ionuţ Păr-Negru, îşi dădu cu părerea Samoilă.</p>
                  <p rend="justify">Onofrei se veseli, ca unul ce se socotea însfârşit ajuns la liman.</p>
                  <p rend="justify">— Dac-ai fi mai înţelegător, măi Samoilă, şi ţi-ai face socoteala pe degete, dădu el sfat fratelui său, atuncea n-ai mai spune o vorbă ca asta. Ştii bine că asta nu-i săptămâna slobodă a tovarăşului nostru.</p>
                  <p rend="justify">— Ştiu; însă poate să fie o întâmplare.</p>
                  <p rend="justify">— Întâmplare poate să fie numai una; să nu găsim pe părintele Nicodim.</p>
                  <p rend="justify">— Puşchea pe limba dumnitale, bădică. Onofrei râse şi-şi bătu torba cu palma stângă:</p>
                  <p rend="justify">— Acuma nu mi se mai pare grea; s-a uşurat iar.</p>
                  <p rend="justify">Fratele Gherasim, slujitorul cel uscat al monahului le deschise poarta.</p>
                  <p rend="justify">— Acasă-i cuvioşia sa?</p>
                  <p rend="justify">— Acasă.</p>
                  <p rend="justify">Coborând de pe cai, suiră în pridvor. Caii se duseră singuri sub şopron. Fratele Gherasim veni după ei şi căută la coburi trăistile de orz, petrecându-le fiecăruia după urechi. Le slăbi chingile şi-i bătu cu palma peste şale, deasupra cozii, până ce căluţii răspunseră rânchezând înăbuşit.</p>
                  <p rend="justify">După rânduita închinăciune cătră sfintele icoane şi în faţa cuvioşiei sale, feciorii starostelui se aşezară pe laiţă alături unul de altul, tuşind. Deci erau doritori să întrebe ceva, ori să ceară un sfat.</p>
                  <p rend="justify">— Spuneţi, zâmbi părintele Nicodim venind asupra lor. Ce este? Ce vi s-a întâmplat? Mă uit şi cetesc în ochii voştri. S-a întâmplat ceva bătrânului?</p>
                  <p rend="justify">— Bătrânul e tare, slavă Domnului, îl încredinţă Onofrei. Au să mai mănânce încă multă vreme caii orz din sicriu. Ştii cuvioşia ta că dumnealui s-a semeţit să-şi facă raclă şi s-o suie în pod. Pe urmă, văzându-se că întârzie să moară, s-a scos racla lângă corlata cailor.</p>
                  <p rend="justify">— Ştiu asta. Socot eu că vreţi să-mi vorbiţi despre altceva.</p>
                  <p rend="justify">Onofrei se scărpină în cap. Luă de alăturea căciula şi o cercetă.</p>
                  <p rend="justify">— Se chiamă că noi venim de la Domnie, mărturisi el însfârşit. Am dus acolo nişte căprioare şi nişte peşte.</p>
                  <p rend="justify">— A fost ş-acolo cutremur?</p>
                  <p rend="justify">— A fost; s-a auzit detunând în fundul pământului. S-a înfricoşat lumea; dar noi nu ne-am înfricoşat.</p>
                  <p rend="justify">— Cum să vă înfricoşaţi? Căci voi nu vă temeţi nici de puterea lui Dumnezeu.</p>
                  <p rend="justify">Onofrei şi Samoilă se ruşinară întrucâtva. Cel de-al doilea, în sfârşit, dădu el lămurire deplină.</p>
                  <p rend="justify">— Grija noastră e din altă parte, cuvioase părinte Nicodim. Dumneata ce zici, bădică Onofrei? Să arătăm ori nu cartea aceea părintelui Nicodim?</p>
                  <p rend="justify">— Despre ce carte grăiţi voi?</p>
                  <p rend="justify">— Apoi avem cu noi carte scrisă şi pecetluită de la Domnie. A scris-o sfinţitul Amfilohie arhimandritul. Şi i-a pus pecete cu inelul măriei sale. Şi ne-a dat-o nouă, cu poruncă. Numaidecât să ne înfăţişăm cu ea la domnia sa pârcălabul nostru.</p>
                  <p rend="justify">— Ei, şi voi ce faceţi?</p>
                  <p rend="justify">— Noi ne ducem la Neamţu. Avem la noi cartea. Onofrei trase cu grijă din torbă scrisoarea. Nicodim o primi, o cercetă pe faţă şi pe dos şi o dădu înapoi.</p>
                  <p rend="justify">— Foarte bine. Duceţi scrisoarea ş-o daţi pârcălabului. Ce ştiţi voi de vă temeţi?</p>
                  <p rend="justify">— Nu ştim nimica. Ne gândim numai să nu fie ceva rău.</p>
                  <p rend="justify">— Să vă spun eu ce trebuie să faceţi, zâmbi cuviosul Nicodim apropiindu-se de ei şi punându-le pe rând mâna pe frunte. Aveţi să mâncaţi câte-un dărăb de pită şi să beţi câte-o ulcică de vin. După care încălicaţi şi vă duceţi drept la Cetate ca să înfăţişaţi pârcălabului scrisoarea. Spuneţi lui Ionuţ sănătate.</p>
                  <p rend="justify">Feciorii lui Căliman au făcut aşa precum le-a poruncit călugărul, în ceea ce priveşte pita şi vinul. Însă din partea cărţii nu s-au liniştit deplin. Tot a mai rămas în ei o drojdie de îndoială.</p>
                  <p rend="justify">S-au învălit în dulame şi au purces spre Cetate prin ploaie. Căluţii împrăştiau necontenit raze de apă din ghiolurile drumului. Ploua cu repeziciune şi des. Când ajunseră la apa Ozanei, găsiră valuri tulburi. Părerea lui Onofrei, ca cel mai mare şi mai înţelept, era că numaidecât trebuie să se oprească şi la casa părintească. Bătrânii îşi împuţinează virtutea, dar îşi sporesc cuminţenia. Trebuie întrebat şi moşneagul.</p>
                  <p rend="justify">— Dacă zici dumneata aşa, să ne oprim, se învoi numaidecât Samoilă. Avem vreme să ajungem înaintea stingerii lumânărilor, când se zăvorăşte poarta.</p>
                  <p rend="justify">Era acasă şi Căliman bătrânul şi-şi scoase asupra lor jumătate de trup, pe uşă, mirându-se de graba cu care descălecau. El nu-şi cunoştea feciorii aşa de harnici, fiindcă ciobanii au toate ale lor mai domoale; chiar şi mintea. Însă după ce acei ciobani se prefac în vânători şi se mai duc şi-n lume, pe la curţi domneşti.</p>
                  <p rend="justify">— Se vede că se iscă într-înşii o agerime.</p>
                  <p rend="justify">— Ptiu, drace! Dar de unde veniţi voi, măi feciori? Aţi şi fost la Cetate şi v-aţi şi întors?</p>
                  <p rend="justify">— Am şi fost şi ne-am întors.</p>
                  <p rend="justify">— Mă bucur pe de o parte, răspunse bătrânul, că aţi umblat bine; însă pe de altă parte îs tare scârbit. Mi s-a iscat de ast'dimineaţă durere la o pustie de măsea şi, vedeţi, mi s-a umflat falca. Chiar când aţi căzut voi, mă găteam să mă duc în grajd, unde m-aşteaptă Şandru fierarul.</p>
                  <p rend="justify">M-a mai durut o dată şi n-am scos-o. Acuma trebuie s-o scot numaidecât. Ungurul acesta faur e bun meşter; o trage afară într-o clipă. Vreţi să-mi spuneţi ceva? Se cunoaşte după ochi.</p>
                  <p rend="justify">— Vrem să-ţi spunem ceva, tătucă.</p>
                  <p rend="justify">— Apoi atuncea spuneţi degrabă, cât îs alinat. Pe urmă mă apucă alt răstimp de junghiuri. Mai stăi oleacă, Şandrule! Răcni el pe uşa deschisă; după care se întoarse în mijlocul odăii. Spuneţi degrabă, că dă iar peste mine un val. Asta-i a doua pe care o scot. Se apropie, măi băieţi, funia de par.</p>
                  <p rend="justify">— Tătucă, se grăbi să înştiinţeze Samoilă, aducem cu noi o carte domnească.</p>
                  <p rend="justify">— Bine. Să chemăm dascălul s-o cetească.</p>
                  <p rend="justify">— Porunca-i s-o dăm jupânului părcălab.</p>
                  <p rend="justify">— Atuncea de ce v-aţi oprit aici? Duceţi-vă s-o daţi pârcălabului. Ptiu, drace! Duceţi-vă, flăcăi, eu nu mai pot să rabd. Dar ce să fac? Am să rămân numai în optsprezece măsele şi gata. Iaca vin! Răcni el cătră fierar.</p>
                  <p rend="justify">Rămaşi singuri, feciorii starostelui se uitară unul la altul: după aceea îşi luară de samă şi ieşiră să-şi caute caii. Onofrei cugetă cu glas:</p>
                  <p rend="justify">— N-am făcut nimica.</p>
                  <p rend="justify">Când ajunseră sub Cetate, suna muntele de puhoaie şi de rostogoliri de bolovani. Ozana venea cu harmăsari de spumă. De sus, ploaia nu mai contenea. Zidăria neagră a Neamţului atârna sub nourii coborâţi. Încă era o lumină leşietică de sfârşit de zi, când urcară sus. Straja îi cunoscu, slujitorii aplecară puntea.</p>
                  <p rend="justify">— Poate nu-i jupânul părcălab la Cetate, se gândi, tot cu glas, Onofrei.</p>
                  <p rend="justify">Însă, pe cât mărturiseau slujitorii, jupânul părcălab era la Cetate.</p>
                  <p rend="justify">— Atunci tot ne mai rămâne una, zise Samoilă.</p>
                  <p rend="justify">— Ce ne mai rămâne? Nu ne mai rămâne nimica.</p>
                  <p rend="justify">— Ne mai rămâne una; să ne ducem întâi la prietinul nostru. Să vedem ce zice şi el. Ş-apoi, după aceea, cum a vrea Dumnezeu.</p>
                  <p rend="justify">— Asta-i vorba cea mai înţeleaptă pe care ai spus-o azi, Samoilă.</p>
                  <p rend="justify">— Se învoi Sfarmă-Piatră.</p>
                  <p rend="justify">Ionuţ Păr-Negru era la chilia lui cu tătarul. Îi crescuseră iar pletele, însă îi rămăseseră mai scurte decât înainte vreme; în schimb, li se mai întunecase castaniul. Deasemenea i se mai întunecase şi pata de jder de cătră tâmpla stângă şi-i era mustaţa bine rotunzită. Totuşi nu avea înfăţişare deplină de bărbăţie, din pricina ochilor, care rămăseseră tot copilăreşti.</p>
                  <p rend="justify">Tătarul trăgea pe piatră jungherul şi avea alăturea sabia lui Ionuţ, pentru aceeaşi lucrare. Pâcla ploii şi a nourilor era afară aşa de deasă, încât trebuise, alături de piatră, să aprindă opaiţ.</p>
                  <p rend="justify">— Iaca oamenii noştri, zise Jderul cel mititel, săltând vesel de pe divanul lui. S-au întors degrabă. Ce să fie asta? N-a pierit nimene la Suceava de cutremur?</p>
                  <p rend="justify">— Nu, răspunse cu părere de rău Onofrei.</p>
                  <p rend="justify">— Ce-ai păţit, meştere? Ţi s-a întâmplat ceva pe drum?</p>
                  <p rend="justify">— Nu.</p>
                  <p rend="justify">— Ce-i, Strâmbă-Lemne? De ce mârâie aşa frate-tău? Poate i-i foame. Am aici slănină, pită şi usturoi. Ştiu că-i place să puie felie de slănină pe felie de pită, şi peste dânsele, un căţel de usturoi. Cât ai zis cranţ! A şi înghiţit. Pe urmă i-i sete. Te înştiinţez că n-avem vin.</p>
                  <p rend="justify">— Este destulă apă în ploaia de afară, mormăi Onofrei.</p>
                  <p rend="justify">— Aici este un drac la mijloc. Spune tu, Samoilă.</p>
                  <p rend="justify">Cu destule cotituri, Samoilă mărturisi întâmplarea cu scrisoarea.</p>
                  <p rend="justify">Jderul cel mititel ascultă cu linişte, privindu-i pe rând. Pe când povestea Samoilă, Onofrei ducea întruna mâna la torbă; dar se stăpânea şi nu deschidea taina. Tătarul îşi contenise treaba şi se uita la ei cu mirare.</p>
                  <p rend="justify">— Hm! Într-adevăr, poate să fie ceva la mijloc, se învoi zâmbind Ionuţ.</p>
                  <p rend="justify">Onofrei înghiţi două noduri de supărare:</p>
                  <p rend="justify">— Părintele Nicodim şi tătuţa spun că n-a mai fi nimica.</p>
                  <p rend="justify">— Aşa spun ei, cu vorbele lor?</p>
                  <p rend="justify">— Nu. Aşa am înţeles eu; aşa a înţeles şi Samoilă.</p>
                  <p rend="justify">— Ei, atuncea poate să nu fie nimica. Este un obicei la împăratul Turcului. Dacă vrea să piardă pe cineva, îi dă carte şi-l trimete la cutare dregător al său. Acesta ia cartea, o deschide, o ceteşte; pe urmă trage paloşul şi retează celuia capul.</p>
                  <p rend="justify">— De ce? Se îngroziră feciorii.</p>
                  <p rend="justify">— Nu ştiu. Aţi săvârşit cumva vreo faptă necuviincioasă?</p>
                  <p rend="justify">— Da' de unde! Am spus numai acelui părinte arhimandrit că a dat peştele din coadă.</p>
                  <p rend="justify">— Care peşte? Cel pe care l-aţi închinat voi măriei sale?</p>
                  <p rend="justify">— Nu. Cel pe care stă pământul. De aceea a fost cutremur.</p>
                  <p rend="justify">— Să văd cartea.</p>
                  <p rend="justify">De mult Onofrei aştepta această poruncă. Trase cartea domnească şi o înfăţişă. Ionuţ o duse întâi la ochi, pe urmă la nas.</p>
                  <p rend="justify">— Asta-i porunca măriei sale?</p>
                  <p rend="justify">— Asta.</p>
                  <p rend="justify">— Atuncea ce-mi staţi aici, spunând poveşti cu împărăţia Turcului şi cutremurul pământului? Haideţi cu mine numaidecât la dumnealui jupânul părcălab Luca. Dac-a fi rău, să mă taie pe mine.</p>
                  <p rend="justify">— Căci m-am săturat de când vieţuiesc într-această robie.</p>
                  <p rend="justify">— I-am spus noi acelui părinte arhimandrit cum vieţuieşti domnia ta aici.</p>
                  <p rend="justify">— Atunci de aceea am eu vestire în inima mea că nu poate să fie nimica rău.</p>
                  <p rend="justify">Vânătorii se încredinţară şi ei numaidecât de asta, râzând. Însă oricum, o scrisoare închisă poate cuprinde uneori primejdie. Asta se ştie: dovadă împăratul Turcului. Ciudat este că şi cel nevinovat se simte înfricoşat: dovadă Samoilă; dovadă Onofrei. A fost şi cutremurul; mai este şi ploaia asta cu neguri despletite.</p>
                  <p rend="justify">Cum a prins a râde Ionuţ, lor li s-a părut că beau vin vechi.</p>
                  <p rend="justify">Jupânul părcălab Luca Arbore chemase la poruncă schimburile de străji ale nopţii. De şi de ani era tihnă la Neamţu, domnia sa schimbase rânduiala moale a răposatului părcălab Albu. Căci ostaşul şi cetatea trebuie să fie în orice clipă gata. De la hotarul unguresc nu-s decât puţine ceasuri de cale; într-o noapte poate descăleca o oaste sub Cetate. Deci în fiecare ceas, domnia sa, ucenic tânăr al măriei sale, punea o grijă neînduplecată.</p>
                  <p rend="justify">Ionuţ intră, închinându-se. Vânătorii se opriră mai în urmă.</p>
                  <p rend="justify">După ce se dădură lămuririle, cartea se desfăcu dintro-dată şi străjerii ridicară opaiţile la înălţimea privirilor jupânului părcălab. Iată care era cuprinsul cărţii: „Cătră prea cinstitul părcălab Luca, sănătate.</p>
                  <p rend="justify">Porunca măriei sale Ştefan-Voievod. Cinstite pârcalabe Luca de la Cetatea Neamţului, cum vei primi această carte să chemi la domnia ta pe Ionuţ feciorul comisului Manole şi să-i porunceşti să ia pe fratele său mai mare comisul Simion de la Timiş şi să se înfăţişeze la Cetatea Sucevii fără întârziere, cu slugile lor şi cu aceşti doi vânători, Onofrei şi Samoilă, iar altfel să nu faci, ci să urmezi întocmai, făcând trebuinţă măriei sale aceşti slujitori. A scris Amfilohie arhimandrit.”</p>
                  <p rend="justify">Pârcălabul se întoarse din nou de la început şi ceti cu glas, după aceea întrebă, păşind cătră vânători:</p>
                  <p rend="justify">— Aţi auzit? Aţi înţeles?</p>
                  <p rend="justify">Amândoi fraţii stăteau înlemniţi, după rânduiala de atunci a oştenilor, cu picioarele desfăcute în laturi, şi nu le venea a-şi crede urechilor. Cum se poate face una ca asta că unul zgârâie cu o pană, la Suceava, pe hârtie, şi altul ceteşte la Neamţu? Semnele acelea împunse cu săgeata de pană de gâscă sunt pentru ochi şi, cu toate aceste, jupânul părcălab le vorbeşte. Asta-i minune mai mare şi decât cutremurul. Iar de înţeles au înţeles. Totuşi trebuie să le lămurească mai amănunţit şi prietinul lor Jder cum stă treaba.</p>
                  <p rend="justify">— Am auzit ş-am înţeles, luminăţia ta, răspunse Onofrei cu destulă îndrăzneală. Şi ne pare rău că ne ducem la slujbă în altă parte.</p>
                  <p rend="justify">Nu era adevărat. Nu le părea rău. Jderul râdea la ei.</p>
                  <p rend="justify">— Vă pare rău că sunteţi rânduiţi în slujba măriei sale la Suceava? Mă mir, răspunse boierul părcălab.</p>
                  <p rend="justify">— Ce să facem? Dacă aşa a venit vremea… oftă Samoilă, uitându-se într-un colţ.</p>
                  <p rend="justify">— Duceţi-vă! Porunci pârcălabul Luca. Am de vorbit numai cu jupân Ionuţ Păr-Negru.</p>
                  <p rend="justify">Oare ce-are să-i spuie lui jupân Ionuţ? Se întrebau ei ieşind. Să mai fie scris acolo şi altceva? Boierul părcălab Luca rămase privind lung la Jder şi-i zâmbi cu prietinie, ca unui frate mai mic.</p>
                  <p rend="justify">— Jupâne Ionuţ, îi zise el; mă bucur şi totodată mă întristez. Mă bucur, căci măria sa te-a iertat pentru nebuniile ce-ai săvârşit şi te chiamă la mila sa. Mă întristez, căci mă despart de domnia ta.</p>
                  <p rend="justify">La vremea aceea pârcălabul Luca era tânăr. Era cu opt ani mai vârstnic decât Ionuţ Jder. Purta o barbă rotundă neagră-corb şi se uita cu ochi focoşi. Era aprig între slujitorii cei noi ai măriei sale şi cunoştea bine meşteşugul evropenesc al armelor, pe care îl învăţase la Cracovia. Îşi gătise pentru războaiele măriei sale o spată grea şi dreaptă, ca a cavalerilor cruciaţi, pe care ştia s-o poarte cu două mâni.</p>
                  <p rend="justify">Jder nu simţi nici o întristare. Căzuseră de pe el muşchiul şi rugina Cetăţii.</p>
                  <p rend="justify">— Mâni împlineşti porunca, îi hotărî pârcălabul, îmbrăţişându-l.</p>
                  <p rend="justify">— Cinstite jupâne părcălab, pe cât înţeleg, eu nu pot întârzia. Trebuie să purced chiar în noaptea asta, după ce pun la cale pe Călimani. Mă duc să găsesc pe bădiţa Simion şi să-i adun şi lui cele de trebuinţă. Am de văzut şi de părintele meu. Are să se bucure muţa. Dacă nu ştii domnia ta cine-i muţa, am să-ţi spun că-i dumneaei comisoaia Ilisafta Jderoaia.</p>
                  <p rend="justify">— Să fie sănătoasă, răspunse pârcălabul Luca, întrucâtva jignit de graba lui Ionuţ.</p>
                  <p rend="justify">— Însă nu pot să încalic chiar acum, adaose îndată Jderul cel mititel, pentru că eu şi tătarul trebuie să ne împrumutăm şi să agonisim cina din astă sară. Cei doi vânători ai măriei sale au nevoie măcar de jumătate de baniţă de mălai; le mai trebuie şi altele. Dacă ar fi mulţi ca dânşii, nu ştiu dacă i-ar putea dovedi jitniţile şi cămările măriei sale.</p>
               </div>
               <div type="div3">
                  <head>
                     <label>Capitolul VI.</label>
                     <lb/>Unde se arată şi vorbeşte iar cunoştinţa noastră veche, comisoaia Ilisafta.</head>
                  <p rend="justify">Lăsând poruncă tovarăşilor săi vânători să-l ajungă din urmă, Ionuţ Jder ieşi din Cetate în zori de ziuă, la 30 august, cu sluga sa tătarul. Din vremea nebuniilor, cugeta el singur, coborând domol apa Ozanei, i-a rămas numai harmăsarul pag, pe care călăreşte şi acuma. Încolo toate s-au domolit în el şi de-acuma nu mai are alta decât să se facă monah la o sfântă chinovie. Numai dacă s-ar supăra pe el comisoaia Ilisafta, pocnind din palme şi înălţând ochii spre sfintele icoane, când a auzi asemenea hotărâre năprasnică, şi numai dacă măria sa i-a porunci altfel, poate s-a învoi să-şi ducă veacul tot în lume şi între oamenii de rând. Într-adevăr numai comisoaia şi Vodă ar fi putut primi cu bună-credinţă asemenea mărturisire, izvorâtă dintr-o bucurie ascunsă şi vicleană. Toată înfăţişarea blândă şi moale a Jderului celui mic cuprindea o bucurie nouă, pe care o alinta ascunzându-şi-o lui singur, ca să nu i-o ştie şi să nu i-o risipească alţii. Îşi rosese destul zăbala în plictisul Cetăţii, îngrăşându-se; i s-ar fi părut amar să se întoarcă îndărăt. Nu rămâne îndoială că porunca Domniei cuprindea eliberarea lui. Nu era o amăgire – ca să se ducă la Suceava şi să se întoarcă, după aceea, iar, la Neamţu. Chiar dacă va fi să rămâie în cealaltă Cetate, viaţa de acolo e mai deschisă, cu mai multe tovărăşii; curând, vine măriei sale şi Doamnă nouă; pe urmă, pe cât înţelege el şi pe cât a fost de părere şi pârcălabul Arbore, e chemat totodată la slujba măriei sale şi Simion Jder. Parcă l-ar fi întrebat anume măria sa pe Ionuţ cu cine i-ar plăcea să slujească.</p>
                  <p rend="justify">— Eu, cu bădiţa Simion, mă duc şi până la Han-Tatar, nici nu-mi pasă! Zise el râzând şi întorcându-se spre Gheorghe Botezatu.</p>
                  <p rend="justify">— Cum ai spus, măria ta? Întrebă tătarul grăbindu-şi calul şi trăgând după el şi pe ceilalţi doi, pe care erau încărcate boclucurile stăpânului său, straie, arme şi scule de vânătoare. Între straie, arme şi scule de vânătoare, vârât într-o desagă până la gât şi numai cu capul scos afară, se afla şi Pehlivan, căţelul cel nou al Jderului.</p>
                  <p rend="justify">— Cum ai spus, măria ta?</p>
                  <p rend="justify">— Am spus: cu bădiţa Simion, eu mă duc şi până la Bogdihan.</p>
                  <p rend="justify">Botezatu primi cu nepăsare vestea.</p>
                  <p rend="justify">— Mergem, de ce nu? Răspunse el.</p>
                  <p rend="justify">— Tu l-ai văzut vreodată?</p>
                  <p rend="justify">— Am auzit de el, dar de văzut nu l-am văzut. Acela-i un păgân; ce am eu cu dânsul? Dar eu am să-ţi spun domniei tale că, până la Bogdihan, în Ţara Chitailor, e cale depărtată, poate de şase luni, ori de un an, cine poate şti? Se aude că de-acolo s-aduc cuişoarele şi scorţişoara de care se plânge dumneaei jupâneasa comisoaia, că-s aşa de scumpe. Dacă ne ducem, apoi n-om uita să-i agonisim dumisale o traistă cu asemenea mirodenii.</p>
                  <p rend="justify">— Bine, Botezatule, n-om uita, surâse Ionuţ, gândindu-se că poate să-i vie măriei sale un gând să-i trimeată la chitai şi pe el şi pe bădiţa Simion. Fără tine nici nu se poate, îl încredinţă el pe tătar. Nu putem uita nici pe Călimani. Luăm şi pe Pehlivan.</p>
                  <p rend="justify">Copoiul scheună din desagă, privind cu agerime pe Ionuţ şi cerându-se slobod. Era un căţel cu păr fumuriu aspru şi cârlionţat. Era zbârlit şi cârlionţat împrejurul botului, până în ochi. Jder îl avea în dar de la o căţea a răposatului părcălab Albu, mare vânător în vremea sa. Tătaru îl îngrijise şi-l crescuse şi, neavând alta de lucru în lenea Cetăţii, îl învăţase felurite lucruri de mirare, din care pricină oştenii îi şi schimbaseră numele, dându-i poreclă. La poruncă, se trântea la pământ şi închidea ochii, mort; ori se înălţa în sus şi umbla în două picioare; ori se dădea tumba. La vânat încă nu-şi dovedise destoinicia, dar de două ori, scăpând în pădure, fusese auzit de străjeri cum mâna pe costişă, ţăhnind până departe, în funduri de ponoare. Deci trebuia să meargă şi Pehlivan la chitai.</p>
                  <p rend="justify">— Îl luăm şi pe el, se încredinţă tătarul, ca să se mire de dânsul limbile păgâne, şi ca să poată amirosi drumul înapoi, să nu ne rătăcim.</p>
                  <p rend="justify">Grăind, trecură prin marginea apei şi cotiră la drumul Timişului. Puseră caii în trap. Botezatu se ţinea aproape, însă Jder era cercetat de alte gânduri şi-şi grăbea umbletul.</p>
                  <p rend="justify">Soarele încă nu răsărise; după contenirea ploii văzduhul era greu de pâcle. Puhoaiele curgeau prin râpi. În anume locuri apa cărase bolovănişul din munte, împiedicând drumul. La adierile dimineţii, pădurea scutura din când în când stropi reci.</p>
                  <p rend="justify">Când ajunseră la şes, auziră în înălţime zvonuri de zbor şi chemări. Prin ceaţă, treceau spre revărsările Moldovei stoluri de gâşte şi raţe sălbatice. Într-o singură noapte şuvoaiele munţilor umpluseră albia secătuită a râului. Jder asculta cu luare-aminte glasurile văzduhului, încercând să le deosebească. I se păru într-o vreme că sus deasupra pâclei sunt ape, în care se rotesc şi umblă acele zburătoare străine, sosite odată cu furtuna.</p>
                  <p rend="justify">Calea era singuratică. Jder văzu un singur păstor într-un corn de râpă stând neclintit cu sarica în spate şi privind în depărtare, în şesuri. Oile îi erau risipite la marginea unei bălţi. Când cunoscu oameni străini, acel cioban ridică toiagul şi chiui. Tătarul îi răspunse. Jder tresări din gândurile lui, râzând. Nu mult după aceea perdelele de neguri începură să se tragă la o parte înspre pădurile de la dealuri şi soarele luci o clipă asupra aşezărilor de la Timiş.</p>
                  <p rend="justify">— Ajungem, măria ta! Strigă din urmă tătarul. Lucirea de soare se stinse. Jder opri.</p>
                  <p rend="justify">— Ascultă, Botezatule, porunci el. Eu am întâi şi întâi de împlinit porunca domnească, deci mă duc drept înainte. Tu coboară devale la curte şi spune dumnealui comisului celui bătrân şi dumnisale comisoaiei că vin şi eu numaidecât, după ce văd pe comisul Simion.</p>
                  <p rend="justify">— Să spun că slujba noastră la Cetate s-a sfârşit? Se veseli tătarul.</p>
                  <p rend="justify">— Se-nţelege; dar la Timiş nu poposim decât pentru răsuflet. Are să aibă ce se bucura muţa… oftă Ionuţ; apoi îndată zâmbi de vederea apropiată a comisului Simion şi de altă revărsare de soare, care se răsfrângea ca din oglinzi din bălţile umflate ale Moldovei.</p>
                  <p rend="justify">Gheorghe Tătarul coti spre curte; Ionuţ spre odăile hergheliilor. Comisul Simion trebuie să fie numaidecât la închisoarea mânzilor, ori a strâjnicilor, unde are obicei să vie întâi şi întâi, dimineaţa. Lui Ionuţ i se păru ciudat că nu-l găseşte. Întrebă din mers pe slujitori.</p>
                  <p rend="justify">— Unde-i comisul Simion?</p>
                  <p rend="justify">— Trebuie să fie la domnia sa acasă.</p>
                  <p rend="justify">— Însă are obicei să iasă totdeauna aici. S-a întâmplat ceva?</p>
                  <p rend="justify">— Nu s-a întâmplat nimica. Vine ş-acuma, dar nu în fiecare zi.</p>
                  <p rend="justify">— Toate aici sunt în bună stare?</p>
                  <p rend="justify">— În bună stare, jupâne Ionuţ; să n-ai domnia ta nici o grijă. Are aşa uneori câte-o toană comisul Simion, precum ştii şi domnia ta. În câte o zi se îmbată.</p>
                  <p rend="justify">Ionuţ îşi grăbi calul printre grajdurile iepelor şi odăile slujitorilor. Îndată sări din şa, în faţa chiliei comisului. Simion auzise tropotul. Ieşi în uşă întâi cu sprâncenele aplecate pe ochi; îndată însă după aceea obrazul i se limpezi.</p>
                  <p rend="justify">„Se poate să fie iar băut”, se gândi mezinul, privindu-l cu luare-aminte.</p>
                  <p rend="justify">Veni la el şi-l cuprinse. Îl sărută şi-l strânse de după grumaz. Nu mirosea a băutură.</p>
                  <p rend="justify">— Tu eşti, Ionuţ?</p>
                  <p rend="justify">— După cât se pare, eu sunt, bădiţă Simioane. Spune-mi că eşti supărat, ca să-ţi dau o veste bună.</p>
                  <p rend="justify">— Nu sunt supărat.</p>
                  <p rend="justify">— Atunci n-ai nevoie de vestea mea.</p>
                  <p rend="justify">Comisul Simion privi o clipă obrazul mezinului, desfătat de bucurie copilărească, şi dădu din umeri. Ionuţ îl cuprinse iar, cu desmierdările lui viclene.</p>
                  <p rend="justify">— Să-ţi spun vestea, bădiţă?</p>
                  <p rend="justify">— De la cine?</p>
                  <p rend="justify">Odată cu întrebarea asta, pusă cu glas schimbat, Simion Jder păru că tresare, cuprinzând braţul lui Ionuţ.</p>
                  <p rend="justify">— O veste care are să te bucure, bădiţă.</p>
                  <p rend="justify">— De la Suceava?</p>
                  <p rend="justify">— De la Suceava.</p>
                  <p rend="justify">Obrazul lui Simion se lumină ca de o fulgerare.</p>
                  <p rend="justify">— Îţi aduc poruncă de la măria sa.</p>
                  <p rend="justify">Simion părăsi braţul fratelui său. Obrazul i se umbri iar. Ionuţ îl cerceta cu luare-aminte, căutând să-l cetească.</p>
                  <p rend="justify">— Bine; spune porunca măriei sale.</p>
                  <p rend="justify">— Poate aşteptai veşti din altă parte? De la cine?</p>
                  <p rend="justify">— De la nimene. Aşteptam aşa o veste. Poate-i asta pe care mi-o aduci. Dacă-i veste rea, nu mi-o spune încă.</p>
                  <p rend="justify">Poate mă scoate măria sa de aici, cum era vorbă, ca să mă trimeată la Vaslui în tabără, ori în ţinutul Putnei la hotarul muntenesc.</p>
                  <p rend="justify">— Asta ar fi veste rea?</p>
                  <p rend="justify">— Nu ştiu, Ionuţ. Poate n-ar fi rea; mai bine ar fi poate să mă duc cât mai departe, la marginea pământului.</p>
                  <p rend="justify">— Ce ai, bădiţă Simioane?</p>
                  <p rend="justify">Mezinul îi dădu ocol de jur împrejur, privindu-l de sus până jos. Bădiţa Simion slăbise.</p>
                  <p rend="justify">— N-am nimica.</p>
                  <p rend="justify">— Ai ceva, bădiţă Simioane. Pe cât aş înţelege, porunca măriei sale nu-i veste rea. A sosit, ieri, carte la pârcălăbia de Neamţ, cum că să ne ridicăm fără întârziere noi doi, domnia ta şi cu mine, împreună cu slugile noastre, să ne înfăţişăm la porunca măriei sale în Cetatea Sucevii.</p>
                  <p rend="justify">— Măria sa porunceşte să mă duc la slujbă acolo?</p>
                  <p rend="justify">— Nu pot şti bine; dar aşa mi se pare. „Făcând trebuinţă măriei sale aceşti slujitori”, rosteşte cartea. Aceşti slujitori: adică domnia ta şi cu mine.</p>
                  <p rend="justify">Comisul Simion se însenină. Ochiul ager al mezinului urma să-l cerceteze furiş. Totuşi Simion nu era deplin lămurit şi, în clipa următoare, îşi scutură fruntea. Se întoarse în loc şi intră în chilia lui între pielării şi hamuri lepădate prin colţuri. Mezinul îl urmă; îşi încrucişă braţele pe piept, privind cu mirare la neorânduiala încăperii. Patul pe care dormise comisul Simion era răscolit, dovadă că hodina lui fusese mai mult o răsucire pe grătar, deasupra unui jăratic. De şi abia deschisese ochii la lume, Jderul cel mic cunoştea ceva din zbuciumele nopţilor nedormite şi avea înţelegere că nimic din alte tulburări ale lumii n-ar putea să îngenunche pe Simion Jder, decât una singură, care-l zugrumase şi pe el, cu ghiare de criţă.</p>
                  <p rend="justify">Simion se trânti pe un scaun scund şi-şi rezemă coatele pe genunchi şi fruntea în palme. Ionuţ rămase în picioare.</p>
                  <p rend="justify">— Când e porunca să ne înfăţişăm?</p>
                  <p rend="justify">— Fără întârziere.</p>
                  <p rend="justify">— Atuncea să purcedem chiar acuma?</p>
                  <p rend="justify">— Da, bădiţă Simioane.</p>
                  <p rend="justify">— La Suceava?</p>
                  <p rend="justify">— Întocmai precum spui, bădiţă Simioane. Pentru mine-i bucurie, că mi-am isprăvit osânda.</p>
                  <p rend="justify">— Bine că ai isprăvit cel puţin tu. A mea începe din nou.</p>
                  <p rend="justify">— Nici la Suceava nu eşti mulţămit că te duci? Acolo nu-i la capătul pământului. Ai vreo grijă aici? Poţi veni din când în când.</p>
                  <p rend="justify">— Ce grijă vrei să am aici, afară de slujba mea, care nici pe aceea nu mi-o împlinesc bine? M-a certat şi ieri bătrânul. Are dreptate şi l-am rugat să mă ierte. Aşa încât, acuma, ori sunt eu aici, ori nu.</p>
                  <p rend="justify">— Tot atâta-i. Rămâne Lazăr Pitărel, care-i bărbat vrednic.</p>
                  <p rend="justify">— Poate te întorci pentru altele, îl ispiti mezinul. Simion nu răspunse. Ionuţ veni şi-l cuprinse de după umăr, rezemându-şi fruntea de tâmpla lui, viclean:</p>
                  <p rend="justify">— Bădiţă Simioane, n-ai spus la nimeni?</p>
                  <p rend="justify">— Ce să spun? De ce te alinţi aşa ca o muiere?</p>
                  <p rend="justify">— Bădiţă Simioane, nu te-ai mărturisit nici părintelui Nicodim?</p>
                  <p rend="justify">— Lasă-mă; nu-mi avea tu grija.</p>
                  <p rend="justify">— Bădiţă Simioane, spune-mi mie. Ţi-i dragă o fată. Comisul se smunci îndărăt, apoi se izbi, holbat, spre Jderul cel mic.</p>
                  <p rend="justify">— De unde ştii?</p>
                  <p rend="justify">— De la domnia ta, bădiţă. Se vede. Altceva nu poate să fie.</p>
                  <p rend="justify">Dintr-odată Ionuţ scapără într-un râs pe care Simion nu l-ar fi aşteptat niciodată ca răspuns la năcazurile sale ascunse; după aceea se prăvăli într-o parte pe pardoseală, drept în felul lui Pehlivan, rămânând mort, cu ochii închişi.</p>
                  <p rend="justify">— Bădiţă, strigă el apoi c-un fel de nebunie, sărind în picioare şi îmbrăţişând iarăşi pe comis; asta-i mai bună veste decât toate poruncile lui Vodă.</p>
                  <p rend="justify">Comisul îl îndepărtă, apoi se supuse şi-l primi, zâmbind, în braţe.</p>
                  <p rend="justify">— Nebunule!</p>
                  <p rend="justify">— Ba nu-s numai eu nebun; sunt şi alţii. Spune-mi repede ce este, căci n-avem vreme de prăpădit; chiar azi trebuie să ieşim de la Timiş.</p>
                  <p rend="justify">Înfăţişarea comisului se schimbă întrucâtva, subt învăluirea mezinului său. Intră şi soarele în chilie. Răzbătură din depărtare nechezări vesele de la închisorile strâjnicilor şi tretinilor:</p>
                  <p rend="justify">— Haide, spune.</p>
                  <p rend="justify">Comisul stătea încă la îndoială. În închipuirea lui, patima pe care avea s-o mărturisească era un lucru de scădere şi de ruşine pentru un bărbat deplin cum era el. Ca unul trecut o dată prin foc, s-ar fi cuvenit acuma să primească bătălia cu mai puţină tulburare. Însă dragostea venise din nou întocmai cu aceeaşi volbură de altădată, ceea ce era ori blăstăm, ori fapt: altceva nu poate fi. Aşa-i şi socotinţa comisoaiei Ilisafta.</p>
                  <p rend="justify">Simion Jder îngână şi cu glas acest gând al său.</p>
                  <p rend="justify">— Aşadar muţa ştie… îi răspunse încet Ionuţ.</p>
                  <p rend="justify">— Ştie. Mai mult a înţeles domnia sa, decât i-am spus eu. Dumnisale nu-i place fata, de şi-i de neam.</p>
                  <p rend="justify">— Cum se poate? Răcni Jder cel mic. Mă rog dumnitale, cu fata are să se însoare comisoaia? Spune-mi, bădiţă, cine-i.</p>
                  <p rend="justify">— Întâi să-ţi spun cum a fost întâmplarea. Eu socot că asta-i mai degrabă o rânduire de la Dumnezeu, decât de la vrăjitoarele de care grăieşte muţa. Când a fost înmormântarea lui Neculai Albu cel bătrân, pârcălabul, a venit de la Cuejdiu un călăreţ la curte la Timiş cu mare rugăminte de la jupâneasa Anghelina, văduva pârcălabului, ca să nu cumva să lipsească dumneaei comisoaia de la slujba îngropăciunii şi de la praznic. Deoarece niciuna dintre jupânesele din ziua de azi nu cunoaşte aşa de bine ca dumneaei comisoaia toate câte se săvârşesc şi trebuiesc în asemenea împrejurare. Fiind domnia sa jupâneasa Anghelina cu inima ruptă şi friptă, într-asemenea foc al amărăciunii, nici se mai poate clinti din jilţ, nici nu mai are mintea limpede. Deci să vie comisoaia să stăpânească şi să ducă toate. Când a primit vestea asta, muţa a prins a plânge, după care s-a bucurat şi s-a pregătit de plecare. Numaidecât trebuia s-o întovărăşească cineva pe cale: s-o ducă, s-o ocrotească, s-o aducă înapoi.</p>
                  <p rend="justify">— Eu nu mă pot duce, îmi spune domnia sa comisul Manole. Atâtea are să-mi spuie dumneaei pe drum, încât are să trebuiască să-mi facă şi mie toate rânduielile şi să mă îngroape lângă părcălab. Te-aş ruga pe domnia ta, comise Simioane, zice tata, să te duci cu dumneaei, şi ţi-oi fi mulţămitor până la sfârşitul zilelor mele.</p>
                  <p rend="justify">Deci muţa s-a suit în rădvan şi eu am încălicat şi am dus-o la Cuejdiu, ascultând eu cu supunere toate câte a binevoit domnia sa să-mi spuie. Au fost toate bine alcătuite şi săvârşite şi n-a ieşit nimene din poruncile muţei. A plâns şi domnia sa cu mare glas, după cuviinţă, şi a ocrotit pe toţi oaspeţii în jurul domniei sale, la praznic, şi jupâneasa Anghelina a fost tare mulţămită că s-au isprăvit toate cu bine. Eu am găsit doi prietini şi stam aşa de vorbă cu ei, ca unul care n-are altă treabă. Vine lângă noi şi Niculăieş Albu, feciorul răposatului. Frumos băiet şi vrednic; însă nu mi se părea deloc întristat. Umbla cu capul gol, cum e rânduiala feciorilor mortului, însă avea pe el strai prea împodobit pentru acea călătorie din urmă a părintelui său. Ne pofteşte în chilia sa şi ne cinsteşte cu vin. După asta ne scoate în cerdac şi ne roagă să priveghem la lumea strânsă, să-i spunem care jupâneasă şi care jupâniţă ne place mai mult. Atuncea mi-a arătat el o jupâniţă subţire şi bălaie.</p>
                  <p rend="justify">— O vezi? Mă întreabă.</p>
                  <p rend="justify">— O văd. A cui e?</p>
                  <p rend="justify">— Uită-te lângă dânsa, la stânga, se află o jupâneasa naltă, grasă şi frumoasă. Aceea-i mama ei. Şi mai încolo un boier mare, smolit şi cu nas coroiat, care grăieşte c-un fel de blândeţă. Acela-i tatăl ei şi-l chiamă Iaţco şi-i cel mai bogat om din Ţara Moldovei. Din pricina acestui Iaţco, prietenilor, a pătimit şi s-a îngropat pârcălabul cel bătrân Albu. Să-mi răspundeţi dacă nu se cuvine să-şi plătească fapta sa.</p>
                  <p rend="justify">Când a spus vorba asta, Niculăieş a râs.</p>
                  <p rend="justify">După câte ştiam eu mai cu samă de la muţa, din cele ce-mi vorbise pe drum, într-adevăr patima pârcălabului se trăgea dintr-o întâmplare în care au fost amestecaţi boierii pieriţi la Vaslui astă-iarnă. Întâmplarea a fost la casa lui Iaţco; iar Iaţco şi-a păstrat capul. Poate n-a fost vinovat; dar n-a fost vinovat nici pârcălabul Albu. Poate n-au fost vinovaţi nici ceilalţi boieri, zice muţa.</p>
                  <p rend="justify">Mă uitam la jupân Iaţco, ascultând ce-mi spune Niculăieş. Văd că a întors spre noi capul copila acelui Iaţco. Când a dat cu ochii de noi, a întors repede fruntea. După aceea iar s-a uitat furişat cătră noi. A treia oară am văzut că mă priveşte cu stăruinţă, deci se uita la mine.</p>
                  <p rend="justify">Comisul Simion se opri şi întrebă, râzând cu puţină amărăciune:</p>
                  <p rend="justify">— Din ce se scoate veninul?</p>
                  <p rend="justify">— Din buruieni, bădiţă Simioane.</p>
                  <p rend="justify">— Nu-i adevărat. Eu am primit veninul din ochii fetei lui Iaţco. L-am simţit în mine ca o dulceaţă, ce-mi pătrundea toată fiinţa. Se alina un timp şi iarăşi mă străbătea.</p>
                  <p rend="justify">N-o ştiam. Nu vorbisem niciodată cu dânsa. Nu-i cunoşteam numele. Băgase ea de samă ceva la mine? Într-un timp, mi-a zâmbit.</p>
                  <p rend="justify">Repeziciunea asta cu care m-a prins nu-i place muţei. Cuviincios nu este pentru o jupâniţă, zice dumneaei, să zâmbească unui bărbat. Cu toate acestea, mi-a zâmbit. Uită-te la mine şi vezi în ce stare m-a adus.</p>
                  <p rend="justify">În după-amiaza zilei a doua, adunarea de la Cuejdiu s-a risipit, urmă bădiţa Simion. Boierii s-au suit în rădvane şi s-au dus. Nu am înţeles de ce a venit cătră mine jupân Iaţco şi m-a întrebat când plec cu jupâneasa comisoaie, deoarece şi dumnealui are acelaşi drum cu noi şi ar pofti să mergem tovărăşie.</p>
                  <p rend="justify">— Nu te mira, jupân comise Simioane, de rugămintea mea, zice jupân Iaţco.</p>
                  <p rend="justify">— Sunt mirat numai că-mi cunoşti aşa de bine numele, cinstite jupâne.</p>
                  <p rend="justify">— Îţi cunosc numele şi am aflat şi de tatăl domniei tale, cinstitul comis Manole Păr-Negru. Eu am, comise Simioane, o nevastă care ştie toate din cer şi de pe pământ, aşa cum ştiu toate nevestele. Şi mai am o copilă, care de-asemeni află toate câte sunt pe lume. Ea m-a îndemnat să vin să te caut şi să cunosc în domnia ta pe cel mai destoinic călăreţ şi pe cel mai tare mânuitor de sabie din câţi boieri are măria sa. Domnia ta ai prins pe feciorul Hanului Mamac şi pe fratele Hanului. Deci dă şi domnia ta laudă muierilor, care află toate. Am venit să te rog, comise Simioane, să nu te depărtezi de noi cât vom merge pe un drum, deoarece am eu o taină şi o frică, pe care am să ţi-o lămuresc altă dată când mă voi bucura de prietinia domniei tale.</p>
                  <p rend="justify">I-am răspuns că nu trebuie să aibă nici o grijă. Toate drumurile ţării sunt subt ocrotirea măriei sale.</p>
                  <p rend="justify">— Nu mă tem de hoţi de rând, a răspuns Iaţco; am slujitori buni. Mă tem de duşmani.</p>
                  <p rend="justify">Atunci mi-am adus aminte de vorbele lui Niculăieş Albu. M-am gândit şi la altele, mai ales să văd de aproape ochii ce mă înveninaseră. Am primit rugămintea lui jupân Iaţco. După ce am ieşit în drumul mare, l-am lăsat să se depărteze cu rădvanul şi cu slujitorii până ce se va alina colbul stârnit de cai şi roţi. Urmam după aceea noi – muţa în rădvan, eu calare. La o cotitură, la margine de pădure, am zărit un căpuşor bălai privind în urmă.</p>
                  <p rend="justify">Nu mult după aceea s-a întâmplat lucrul de care se temea jupân Iaţco.</p>
                  <p rend="justify">În pădure, la un dâmb prăvălatic, au ieşit din râpă oameni armaţi, oprind caii. Slujitorii călări ai lui Iaţco au tras săbiile. Erau doi şi mi s-au părut oameni vrednici. Îndată am fost şi eu în sprijinul lor. După ce am pălit pe câţiva dintre năvălitori, sângerându-i, am rămas stăpâni. Am poruncit celor doi slujitori să-şi repeadă caii după dânşii, ca să apuce pe vreunul din ei. Dar locul era prăpăstios. Lotrii s-au mistuit în râpă. Slujitorii s-au întors singuri. Jupân Iaţco mi-a zis:</p>
                  <p rend="justify">— Aşa-i că bănuiala mea se adevereşte?</p>
                  <p rend="justify">S-a coborât din rădvan la mine şi jupâniţa. Atuncea am văzut-o de aproape şi mi s-au împăinjenit privirile. Am auzit-o grăind şi n-am înţeles ce spune. Mai degrabă muţa, care ne-a ajuns din urmă, a putut-o desluşi. Mi-a spus domnia sa după aceea că fata lui Iaţco n-ar fi decât o ruscuţă bălană, cu ochii de leuştean şi cu obrajii stropiţi de pistrui. Aşa îmi place mie; dacă ar fi altfel, nu mi-ar plăcea.</p>
                  <p rend="justify">După ce ne-am împrietinit noi cu felurite vorbe, am pornit iarăşi – de data asta împreună. Am mers aşa fără nici o supărare până la apa Cracăului. Când făceam câte un popas, jupânesele nu mai conteneau din vorbă. Mai ales muţa; şi mai ales jupâneasa lui Iaţco. Aşa era de blajină jupâneasa comisoaie cu domniile lor şi aşa le zâmbea şi-i poftea, încât eu m-am încrezut; dar în inima muţei nu era nici o prietinie, precum ai să te încredinţezi singur.</p>
                  <p rend="justify">Ajungem noi la apa Cracăului. Trece rădvanul lui jupân Iaţco întâi. Când trecem şi noi prin vad, se întâmplă un lucru la care nu se aştepta nimeni. Se suie o roată de dinainte pe nişte bolovani şi se prăvale rădvanul într-o parte atât cât trebuia ca s-o lepede pe jupâneasa Ilisafta în baltă. Când a ţipat dumneaei ca înjunghiată, eu am şi fost alături, apucând-o de-o aripă şi trăgând-o la mine în şa. Uitându-mă în clipa aceea înainte, am văzut pe fata lui Iaţco râzând cătră mine. Poate râdea mai mult de întâmplarea comisoaiei şi de fustele dumnisale muiate. Cum am ajuns pe celalalt mal, amândouă, şi fata şi jupâneasa lui Iaţco, au fost lângă muţa, împresurând-o cu mângâieri. Au dat jos pe jupân Iaţco împingându-l spre rădvanul nostru, iar pe muţa au suit-o în locul lui. Au schimbat foile de pe dumneaei, au învălit-o, au doftorit-o, încât iarăşi m-am gândit că toate acele întâmplări care urmau una după alta sunt bine orânduite în catastiful cel de sus, la Dumnezeu.</p>
                  <p rend="justify">După ce s-a întemeiat asemenea prietinie, jupâneasa Ilisafta numaidecât trebuia să oprească pe străini în popas de sară, la Timiş. Trebuie întâi să se vadă şi să se afle în lume ce fel de gospodărie are domnia sa; al doilea, ce fel de plăcinte cu brânză de oaie ştie să pregătească domnia sa – dintr-acele din care a gustat şi Vodă, lingându-şi degetele. Toate au fost făcute cu voie-bună, ca la o primire de oaspeţi. Bucuros s-a arătat mai ales comisul Manole şi s-a împrietinit numaidecât cu jupân Iaţco, fără nici un fel de prefăcătorie – mâncând domniile lor un clapon fript şi bând câte un ulcior de vin. Iar jupâneasa Ilisafta părea şi mai bucuroasă şi mai plină de prietinie. A întrebat-o pe jupâneasa Anca a lui jupân Iaţco despre aşa de multe, încât de la o vreme au trebuit să intre într-un ietăcel, ca să fie sfatul domniilor lor în cea mai mare taină.</p>
                  <p rend="justify">Cât au stat jupânesele într-o odaie cu noi, Maruşca mi s-a părut că-i o sfântă mucenică. Aşa-i numele ei; cel mai frumos nume.</p>
                  <p rend="justify">„Mi se pare că are dreptate comisoaia, îşi zicea în sine Ionuţ; cum poate cineva să spuie că Maruşca e cel mai frumos nume?”</p>
                  <p rend="justify">— Şedea dreaptă pe divan, urmă comisul Simion, privind-o, văzând-o aevea şi zâmbindu-i; şedea dreaptă pe divan, cu mânuţele în poală. Din când în când îşi frământa degetele; nu se uita la mine, nu rostea nici o vorbă. Dar după ce au ieşit jupânesele, fără să se grăbească s-a mişcat, a trecut pe lângă bătrâni care se înţelegeau foarte bine din pahare, la masă; şi, după ce a ajuns în uşa deschisă, m-a întrebat să-i lămuresc ce se vede cătră pădure, subt asfinţitul soarelui.</p>
                  <p rend="justify">M-am dus lângă dânsa, ca să-i dau răspuns:</p>
                  <p rend="justify">— Acelea-s grajdurile măriei sale. Acolo se află iepele şi mânzii; şi harmăsarii cei vestiţi ai măriei sale.</p>
                  <p rend="justify">Ea m-a lăsat să-i vorbesc, furişându-se pe sub rourusca cerdacului. Când am fost numai eu cu ea, am priceput cât e de înţeleaptă. Multă vreme n-aveam, căci se putea să iasă numaidecât în urma noastră jupânesele. Aş fi vrut să-i spun totuşi ceva, de şi nu ştiam ce. Ea mi-a arătat îndată că n-am nevoie de vorbe. A venit sub braţul meu şi şi-a rezemat fruntea de mine. Am ameţit, am închis ochii. Aici comisoaia are poate dreptate: m-a împuns în inimă. Am cuprins-o şi ea a ridicat gura spre mine, voind parcă să strige.</p>
                  <p rend="justify">— Dar s-a supus numaidecât şi a tăcut. Când am vrut s-o sărut a doua oară, mi-a ieşit uşor de sub braţ; a trecut în cerdac, pe urmă a intrat în odaie şi s-a aşezat iar pe divan, cu ochii plecaţi, ca o sfântă mironosiţă.</p>
                  <p rend="justify">Cum am înţeles focul întru care am intrat, am pornit spre pădure, pe jos şi cu capul gol, ca să mă răcoresc şi să cuget. Nici nu m-am putut răcori, nici n-am putut cugeta. Când m-am întors, se întuneca; jupâneasa Ilisafta poruncise să se aprindă lumânări şi să se întindă iar masa.</p>
                  <p rend="justify">Comisul Simion se opri.</p>
                  <p rend="justify">— Pe urmă? Îl îndemnă Jder cel mic.</p>
                  <p rend="justify">— Atâta-i.</p>
                  <p rend="justify">— Când s-a întâmplat? Nu mi-ai spus până acuma nimica.</p>
                  <p rend="justify">— S-a întâmplat de puţină vreme, în vara asta. De atuncea ai mai fost tu la Timiş; dar era într-o vreme când încă mă stăpâneam. Acuma-i gata; nu mai pot; mă ia puhoiul la vale.</p>
                  <p rend="justify">— Bădiţă Simioane, după ce-i vedea-o iar, ai să te potoleşti.</p>
                  <p rend="justify">— Într-adevăr, de-atunci n-am mai văzut-o. Dacă Vodă porunceşte să mă duc la Suceava, cred c-am s-o caut. Jupân Iaţco are aşezare destul de apropiată de Cetatea măriei sale. Numai să nu fie vreun duh şi o înşelare, cum spune muţa. Dumneaei îmi ascunde necontenit în straie buruieni descântate. Nana Chira cunoaşte mai ales desfacerile de farmec şi mai cu samă de farmec de dragoste. Dar eu nu cred nimica; nici nu primesc să-mi desfacă. Ştiu eu ale mele.</p>
                  <p rend="justify">Fraţii rămaseră o vreme tăcuţi, privind afară, pe uşa deschisă. Soarele biruise cu desăvârşire, risipind negurile şi umplând de strălucire tăpşanul Timişului. Ionuţ avu o clipă de vis mâhnit şi de păreri de rău, apoi îşi scutură fruntea. Aceeaşi mişcare o făcu şi comisul Simion. Chiar atunci se auzi afară glasul comisului Manole şi Lazăr Pitărel se ivi în uşă.</p>
                  <p rend="justify">— Acuma eu şi bătrânul suntem împăcaţi, zise comisul Simion cătră Jder cel mic. El îmi ţine partea; spune că să mă grăbesc, cât mai are putere să joace la nuntă. Muţa însă e potrivnică.</p>
                  <p rend="justify">Amândoi ieşiră în soare. Comisul Manole nici n-avu vreme să descalece. Mezinul se căţărase la el, cuprinzându-l şi îmbrăţişându-l.</p>
                  <p rend="justify">— Du-te degrabă devale, îi porunci bătrânul, desfăcându-se din braţele lui; te-aşteaptă comisoaia, ca să te judece pentru toate răutăţile pe care le săvârşeşti. Am înţeles că pe comisul Simion îl chiamă la Suceava măria sa. Bună veste, care deasemenea nu-i place comisoaiei. De ce trec anii, de ce-i plac dumnisale comisoaiei tot mai puţine lucruri. Am înţeles eu că doreşte iar o tinereţă; dar asta nu se mai poate. N-ai pornit?</p>
                  <p rend="justify">— Mă duc numaidecât, cinstite comise şi dragă tătuţă; îl aştept numai pe bădiţa Simion.</p>
                  <p rend="justify">— Lasă-l pe el. Trebuie întâi să ne sfătuim, să vedem cum rămân treburile de aici. După aceea şi-a lua caii, boclucurile ş-un slujitor ş-a coborât devale.</p>
                  <p rend="justify">Comisul Simion asculta cu fruntea plecată ce se spune şi se plănuieşte, supunându-se destinului.</p>
                  <p rend="justify">Jder cel mic încălecă şi coborî la curte.</p>
                  <p rend="justify">Cum pătrunse în cerdacul de dindos, simţi în nări miroaznă de găină friptă. Şi cum vârî capul pe uşă, se simţi cuprins şi îmbrăţişat.</p>
                  <p rend="justify">— Ia să-ţi dai samă, tu răutate a lumii, îl mustră jupâneasa Ilisafta, cum cutezi să treci în altă parte, când drumul tău era întâi aici, la maică-ta?</p>
                  <p rend="justify">— Dragă muţă, bate-mă şi pe urmă iartă-mă. Am dus poruncă grabnică lui bădiţa Simion.</p>
                  <p rend="justify">— Am auzit. Vină după mine; spune-mi cât ţi-i de foame. Nu atâta pentru foamea ta te-aduc aici, în cămara asta, cât ca să mă pot aşeza. De la o vreme, mă tot dor picioarele. De două săptămâni, nu pot dormi noaptea. Nu ştiu ce să fac, dragul muţei. Am chemat pe popa Dragomir să-mi cetească; am pus pe nana Chira să-mi descânte; până acuma n-am folosit nimica. Dac-oi ajunge cu bine la Sântămăria cea mică, am să mă duc la un sfânt schit care se chiamă Negura. Acolo este o icoană făcătoare de minuni pentru dureri de picioare.</p>
                  <p rend="justify">— Dragă muţă, zise Jder, pândind un popas al comisoaiei, ce facem cu bădiţa Simion?</p>
                  <p rend="justify">Jupâneasa Ilisafta tresări şi se zbătu pe divan, parc-ar fi ajuns-o jăratic.</p>
                  <p rend="justify">— Ţi-a spus? Ce ţi-a spus?</p>
                  <p rend="justify">— Mi-a spus că i-i dragă fata lui Iaţco.</p>
                  <p rend="justify">— Ba eu ţi-oi spune, dragu mamei, că asta-i altceva. Boala se chiamă săptămâna-chioară. El nu vede că fata aceea-i numai cât degetul? N-ai ce strânge în braţe; păr de cânepă, obraz stropit; ce vede el la dânsa? Of şi iar of! Acest fecior îmi dă multă grijă şi amărâte gânduri. Aicea vede oricine fără nici o greutate că e un fapt. I-a dat ceva în băutură; ori i-a aninat de strai o ghiară de liliac. Parcă nu ştim noi cum se săvârşesc toate acestea? Acuma ne străduim să-l scăpăm şi nu ştiu cum oi face.</p>
                  <p rend="justify">— Se tămăduieşte el singur, după ce i-a fi nevastă.</p>
                  <p rend="justify">— Unde se poate asta, dragu mamei? Tu grăieşti ca un copil neştiutor. Las' că-i o urâtă.</p>
                  <p rend="justify">— Asta-i una la mână; dar eu am să-ţi spun ţie că sunt şi alte multe pricini la mijloc.</p>
                  <p rend="justify">Întâi şi întâi acest Iaţco Hudici e un venetic, boier nou al măriei sale Ştefan-Vodă. El de neamul lui ar fi arman din Ucraina. Făcând el bani mulţi cu negoţul în Ţara Leşască, a fost cu credinţă pentru coconul lui Bogdan-Vodă – şi l-a împrumutat în vremuri grele pe măria sa Ştefan cu douăsprezece mii de taleri nemţeşti. Acuma i s-au întors paralele înapoi cu dobândă şi are avere de-o măsoară cu baniţa. Dar poate să aibă haznalele lumii; nu-i decât un eretic din tagma lui Arie. Adevărat este că s-a lepădat de păcătoşenia lui şi l-a binecuvântat prea sfinţitul de la Suceava în legea noastră moldovenească; dar eu ştiu de la bătrânii noştri că oala veche nu se mai face nouă. Aşa că Maruşca aceea, pe lângă toate, e şi fata armanului. Unii spun însă că nu-i copila lui Iaţco. Jupâneasa lui e ruscă din Ucraina şi s-ar fi însoţit cu Iaţco fiind văduvă şi având pe Maruşca. Altfel acel boier e om bun şi cu dreptate; în dragostea jupânesei, a luat de suflet pe copilă şi i-i tată mai bun decât celalalt care a lăsat-o de izbelişte şi în sărăcie cu maica ei. Acela a fost un pribeag; nu se mai ştie nimic de el; a pierit la turci. Apoi te întreb: cum putem noi primi o însoţire cu o asemenea copilă, care se trage din nişte ţărani malorosieni de rând? Descurcă-mă tu, dragu muţei, că eu nu pot. Dacă-i fata lui Hudici, nu se poate; dacă nu-i fata lui, iar nu se poate. Doamne Dumnezeule, zic eu mai degrabă, încurcate-s cărările noastre în astă lume; numai dincolo ne pui sfinţia ta pe calea cea dreaptă. Vinovat, zic eu în gândul meu, este şi acest mărit şi slăvit Ştefan-Vodă, care îngăduie în divanul măriei sale boieri venetici. Acuma jupân Iaţco e cneaz în Ţara Moldovei şi are cele mai mari prisăci; dar înainte vreme a fost neguţător arman. Ocrotindu-l pe jupân Hudici şi căutându-i în coarne, măria sa Ştefan-Vodă a prigonit pe boierii noştri de baştină. Unora le-a luat capul. Alţii au murit de inimă rea. Aşa a fost bietul părcălab Albu, pe care l-am bocit şi eu. Săracii noştri boieri şi cneji de la Moldova au intrat la grea slujbă. Acest Ştefan-Vodă nu-i iartă şi nu-i cruţă, de şi domniile lor au fost temelia Ţării, pe când domniile treceau cum trece vântul. Temându-ne de măria sa, toţi trebuie să ne supunem – zic domniile lor, după cum i-am auzit; însă oftăm după vremea de demult, când toate erau în puterea noastră. Ce-au să spuie domniile lor boierii de ţară când or vedea că feciorul cel mai mare al comisului Manole se însoţeşte cu veneticii şi arienii?</p>
                  <p rend="justify">Dragu muţei, nu se poate cu nici un chip. Am pus pe nana Chira să săvârşească cele de cuviinţă. Dacă nu văd izbăvire cât de degrabă, apoi iau cu mine lumânări de ceară, gătite şi descântate, ca să le duc la icoana Maicei Domnului, la schit la Negura. După aceea i-or cădea solzii de pe ochi, şi are să se mire el singur de ce i-a fost drag.</p>
                  <p rend="justify">Tu o cunoşti? Ai văzut-o vreodată?</p>
                  <p rend="justify">— N-o ştiu, nici n-am auzit de dânsa decât acuma, dragă muţă. Însă altfel decât spui domnia ta nu poate fi. O mai chiamă şi Maruşca.</p>
                  <p rend="justify">— Numele ca numele. A avut şi măria sa Ştefan-Vodă, demult, o dragoste cu asemenea nume. Însă ar fi putut să fie batîr frumoasă.</p>
                  <p rend="justify">— Aşa cum e maică-sa jupâneasa Anca. Stam şi mă uitam la dânsele, mirându-mă. Ce să facem? Toate ale vieţii şi lumii sunt de mirare. Dacă mi-a primi sfânta icoană rugăciunile şi l-oi vedea pe fratele tău mai liniştit iar mie mi s-a mai alina durerea de picioare, apoi tot am să mă învrednicesc să mă duc până la Suceava, să mă sfătuiesc cu unele şi cu altele jupânese vechi; şi am să trec şi pe la curtea lui jupân Hudici; astfel, dacă este cumva altă taină la mijloc, o desleg eu şi pe aceea.</p>
                  <p rend="justify">Jder cel mic se veseli, fiind de părere că jupâneasa Ilisafta are să călătorească la Suceava mai ales ca să-şi vadă feciorii.</p>
                  <p rend="justify">— Af şi of, Ionuţ, se tângui comisoaia; rămân aicea singură şi comisul Manole e tot mai tiran cu mine. Toate acestea câte le-ai aflat acum, domnia sa nu mă sufere să i le spun. Închipuieşte-ţi că domnia sa dă învoire lui Simion. Dacă i-i dragă fata, n-are decât s-o ceară, zice domnia sa. Ha-ha! Vreau să mă bucur de nepoţi! Strigă iarăşi domnia sa. Ce spui tu de asta?</p>
                  <p rend="justify">Jder cel mic nu găsi de cuviinţă să spuie nimic. Jupâneasa Ilisafta îl privi bănuitoare.</p>
                  <p rend="justify">— Nu cumva ai şi tu vreun dor ascuns, dragu mamei? Spune repede, ca să nu te înăduşi. Aşa a stat Simion şi a tăcut săptămâni de zile, încât m-am spăriat pentru viaţa lui. Ori te înăduşi, ori crapi: aşa-i socoteala acestor suferinţi. Dacă te mărturiseşti, îţi vine o uşurare.</p>
                  <p rend="justify">— Mulţămesc lui Dumnezeu, se veseli Jder, sunt în deplină sănătate. La Cetatea Neamţului nu se vede obraz femeiesc nici cu pistrui, nici fără pistrui. Rânduiala noastră este să trăim ca nişte călugări.</p>
                  <p rend="justify">— Aşa-i şi la Suceava?</p>
                  <p rend="justify">— Acolo-i întrucâtva altfel, comisoaie Ilisaftă. În Cetate e şi curtea măriei sale. Pe lângă asta, acolo sunt mai multe schimburi de oşti şi trăim şi-n târg la Suceava, care-i vestit târg în toată lumea pentru frumuseţile lui. Trebuie să-ţi mai spun, comisoaie Ilisaftă şi dragă muţă, că slujba măriei sale poate fi şi în altă parte. Măria sa ne poate trimite la tabere, ori în hotarul unguresc, ori la hotarul Ţării Leşeşti, după voia măriei sale. Pe cât s-aude, îndată ce face măria sa nuntă, ne gătim ca să batem război cu Ţara Muntenească. Mai cu samă pentru asemenea treabă ne pofteşte pe noi măria sa.</p>
                  <p rend="justify">— Am auzit, am auzit! Se tângui iarăşi jupâneasa Ilisafta. Pân-acuma a avut Domnia alte rânduieli; îşi căuta soţiile la leşi ori la unguri, între rudele crailor. N-aş putea să-ţi spun că-mi place, dar aşa a fost datina. Acuma ce-i vine măriei sale să trimeată în cealaltă lăture a pământului să-i aducă o împărătiţă tătăroaică?</p>
                  <p rend="justify">— E nepoată a împăraţilor de la Ţarigrad, muţă dragă şi jupâneasă Ilisaftă.</p>
                  <p rend="justify">— Mira-m-aş! Eu am auzit că-i o tătăroaică. Au moldovenii noştri asemenea slăbăciuni.</p>
                  <p rend="justify">Jupâneasa Ilisafta se opri deodată, muşcându-şi buzele; apoi scuipă uşor asupra Jderului, descântându-l:</p>
                  <p rend="justify">— Nu mai şti tu toate; am spus şi eu o vorbă.</p>
                  <p rend="justify">— Vorba asta, muţă, o cunosc eu, deoarece nu mai sunt prunc. Îţi sărut mâna, jupâneasă comisoaie, şi te poftesc să ierţi pe comişi pentru dragostele lor, iar măriei sale să-i îngădui să-şi aducă mireasa de unde pofteşte.</p>
                  <p rend="justify">— Ştiu, ştiu, se umili comisoaia; ori mi-a plăcea mie, ori nu, împărătiţa aceea de la Mangop tot vine. Ce ştii tu de alte tătăroaice?</p>
                  <p rend="justify">— Ştiu de vorbele care se spun împotriva comisului Manole. Una ar fi fost maica mea cea dintâi, pe care n-am cunoscut-o.</p>
                  <p rend="justify">— Deasemenea tatarcă, spune comisul Manole, însă nu-i adevărat. Doamne Dumnezeule, oftă şi se închină comisoaia, acestea sunt muceniciile mele pe care le port cum ai purtat sfinţia ta crucea pe Golgota.</p>
                  <p rend="justify">După ce-şi şterse lacrimile, jupâneasa Ilisafta se bucură însfârşit de vederea mezinului său, îşi uită durerea de picioare şi se duse să-i aducă mâncare şi pită proaspătă. Îi puse talerul dinainte şi privi cu plăcere pe Ionuţ cum rupe cu dinţi albi şi tari ca de oţel dintr-un picior de găină friptă.</p>
                  <p rend="justify">După ce se aşeză iar în fundul divanului, îşi urmă sfatul.</p>
                  <p rend="justify">— Supărată pentru urmările lui Vodă află că este şi cumnată-ta Candachia.</p>
                  <p rend="justify">Ionuţ n-avea când răspunde ori întreba.</p>
                  <p rend="justify">— Ştiu că eşti doritor să afli numaidecât din care pricină e supărată cumnată-ta Candachia, urmă cu plăcere jupâneasa Ilisafta. A poftit să fie pârcălăbeasă. După ce a răposat jupânul părcălab Albu, jupâneasa Candachia, cumnată-ta, a trimis numaidecât pe Cristea la Suceava, să intre la măria sa şi să-l roage numaidecât să se milostivească, dându-i pârcălăbia de Neamţu. N-a mai avut nevoie Cristea să se ducă la Suceava. De abia ne-am întors noi de la înmormântarea pârcălabului vechi şi s-a zvonit că a intrat în Cetate părcălab nou. Atuncea s-a scârbit jupâneasa Candachia că n-are să mai aibă vânători la scară, nici n-are să trâmbiţeze buciumele pe zid, când are să se suie domnia sa cu soţul său la Cetate. Nici n-au să-i iasă înainte oştenii, când se lasă puntea pe lanţuri. A venit dumneaei aici şi s-a tânguit că de mult pofteşte să fie pârcălăbeasă şi iată, a rămas întru suferinţa răbdării. Atuncea a împins pe vistiernicul nostru Cristea să se ducă la unele adunări boiereşti, care s-au scornit după moartea pârcălabului Albu. Se află boieri şi jupânese care au şi ei suferinţi la fel şi s-adună ca să-şi spuie unul altuia, la ureche, vorbe asupra măriei sale. S-aude că măria sa vrea să bată război la Ţara Muntenească. Să vedem. Întâiul noroc al măriei sale a fost cu Matiaş-Crai, când a stropşit oştile lui Matiaş-Crai la Baia. Al doilea noroc al măriei sale a fost când a intrat în Secuime, trimeţând călăreţii săi să pălească până la Sighişoara. Atuncea a prins măria sa pe Petru Aron-Vodă şi, când a pus să-i deie jos capul, s-au îngurzit grumazurile tuturor. Al treilea noroc al măriei sale a fost la dumbrăvile de la Lipnic. Atuncea s-au înfricoşat tătarii, căzând cu frunţile la pământ. Deci având măria sa noroc de trei ori, a patra oară poate să nu mai aibă noroc. Căci Radu-Vodă, de la Ţara Muntenească are în sprijinul său pe turci; iar pe turci nu i-a biruit nimene niciodată de când e lumea şi pământul, fiind ei trimeşi ca o pedeapsă împotriva creştinilor şi având în sprijinul lor şi pe Diavol. Deci au nădejde într-a patra oară; atuncea poate se gândesc unii să se plece la mila Radului-Vodă.</p>
                  <p rend="justify">Ionuţ isprăvise piciorul de găină friptă:</p>
                  <p rend="justify">— Comisoaie Ilisaftă, zise el cu obrazul plin de îngrijorare; pentru asemenea gând au căzut capetele lui Isaiia vornicul şi a soţilor săi. Dacă n-or fi înţelepţi vistiernicii, atuncea poate să rămâie, într-o zi, şi ei scurtaţi. Nu i-ai dat domnia ta un sfat jupânesei Candachia? Asemenea adunări sunt cu primejdie. Măria sa are legământ de la Dumnezeu, precum au mărturisit şi comisul Manole şi starostele Nechifor; biruinţile şi slava lui sunt mai presus de oameni. Deci va birui pe Radu-Vodă şi va tăia pe cei care-şi vorbesc la ureche.</p>
                  <p rend="justify">— Vai, dragu mamei, cum ţi s-au aprins ochii! Adevărat este: aşa am spus şi eu jupânesei Candachia, să adune acasă pe soţul său. Măria sa Ştefan-Vodă a împlinit doisprezece ani de domnie, şi, după cum i-a cetit planeta sa şi zodia sa acel popă învăţat din Lehia, dacă a domnit cu bine ani doisprezece, va mai domni doisprezece; iar dacă va ajunge în putere şi în anul al douăzeci şi patrulea, atuncea puterea sa va mai ţinea încă pe atâţia ani.</p>
                  <p rend="justify">— Am auzit şi eu de asta.</p>
                  <p rend="justify">— Aicea la noi a venit într-o sară un călugăr cam împrăştiat la minte, cu numele Stratonic. El ne-a spus despre planetă şi zodie; după aceea a poftit să-i dau de mâncare; pe când mânca a început a ispiti pe comis şi a-l întreba de una, de alta. Comisul Manole e ca bourul din pustie: merge drept înainte, sfărâmând; aşa că el s-a încruntat la monah, poruncindu-i să nu mai întrebe, căci nu poate fi om trăitor în Ţara Moldovei care să nu dorească sănătate şi izbândă măriei sale. Atunci monahul acela Stratonic s-a rugat cu umilinţă să fie iertat. După ce a ieşit comisul, însă, monahul s-a întors cătră mine ispitindu-mă dacă n-aş avea cumva altă părere. Eu i-am răspuns că am părere să chem înapoi pe comis – să-l întrebe iar pe dumnealui comisul dacă nu-i mulţămit cu cele ce-a aflat.</p>
                  <p rend="justify">Urmând a vorbi cu el, am înţeles că se duce cătră acele adunări boiereşti, deci nebunia lui trebuie să fie mai înţeleaptă decât ne închipuim noi. Cum i-am spus toate acestea, Candachia s-a suit în trăsură şi s-a dus numaidecât unde ştia domnia sa, ca să-şi aducă acasă vistiernicul.</p>
                  <p rend="justify">În vremea cât comisoaia Ilisafta urma să spuie toate câte ştia, bucurându-se de vederea mezinului său şi de pofta lui de mâncare, comişii ceilalţi – bătrânul şi cu Simion – coborâseră de la herghelie. Venind până în preajma acelei cămări, auziseră glas şi-şi plecaseră urechea, după care se depărtaseră numaidecât în vârful degetelor, ieşind afară, ocolind casa şi trecând în cerdacul cu rouruscă. Acolo oftară cu mulţămire, aşezându-se unul lângă altul şi tăcând. Asta era părerea lor de bine şi de rău, într-un ceas de despărţire ca acela. Slujitorul comisului Simion, cu numele Niţă Negoiţă, şi slujitorul lui Ionuţ aduceau şi grămădeau într-un colţ straie şi arme. Nana Chira, care avea înţelegere a supărărilor şi mângâierilor omului, aduse şi puse pe masă, lângă cinstiţii comişi, un ulcioraş de vin de la cămara. Mai veni o dată, ca să lese şi patru ulcele, după care se dădu după uşă, aşteptând o vreme. Neauzind nimic, se duse clătinând din cap.</p>
                  <p rend="justify">Bătrânul şi feciorul se uitară unul la altul, după ce numărară ulcelele. Abia după aceea îşi dădură sama că roaba cămărăşiţă avea şi ochi, nu numai urechi, şi ştia să facă bine numărătorile. Pe poartă, prin umbra teilor, se arătă părintele Dragomir, înaintând cu greutate şi pufnind de puterea arşiţii. Îndată după ce se arătă părintele Dragomir, se opri în urma sfinţiei sale, la poartă, ş-un tropot de cal. Veni îngrijat, la acelaşi pridvor, starostele Căliman. Socoti ulcelele, le găsi în număr potrivit şi trase la sine pe a sa.</p>
                  <p rend="justify">— Gata! Zâmbi comisul Manole cătră feciorul său.</p>
                  <p rend="justify">Cum s-a aşezat părintele Dragomir, suflând cel dintâi în fundul ulcelei, îndată a şi dat veste de mirare, cum că nu mai departe decât în nouă zile măria sa dă zvon din bucium şi scoală ţara la război. Altă lămurire nu are cutremuratul de pământ din ajun. Când se va cutremura pământul în numărul berbecelui, a cetit dascălul Pamfil în gromovnicul lui, va fi vrajbă şi tăiere între împăraţi şi o muiere ismailiteancă va făta scorpie cu chip de om.</p>
                  <p rend="justify">— Ptiu, drace! A ridicat din cealaltă parte glas Nechifor Căliman, pipăindu-şi falca de unde-i lipsea a doua măsea. La sfânta mănăstire Neamţu a fost sobor şi ieromonahii cei mai învăţaţi au deschis cărţile sfinte, ca să găsească în ele, cum se cuvine, înţelegerea a toate. S-a găsit într-o carte veche scris cum că se cutremură pământul atunci când iese la faţa mării Leviatanul; atuncea îl fulgeră soarele şi el cade iar la întuneric zvârcolindu-se. Se adevereşte asta mai ales dacă şapte nopţi au cântat cucoşii c-un glas schimbat ca de spaimă – stând, în toată lumea, atunci când cântă, cu pliscurile întoarse spre răsărit. Adevărat, au zis unii monahi bătrâni, care n-au somn noaptea, cucoşii au cântat astfel cum scrie la carte. Deci se va ridica război mare împotriva limbilor păgâne. Când, nu se ştie anume, dar semnele s-au arătat.</p>
                  <p rend="justify">Le-am spus şi feciorilor noştri asta – când am văzut mai ales că au poruncă să se înfăţişeze la Domnie.</p>
                  <p rend="justify">— Să ştiţi, feciori, tu Onofrei şi tu Samoilă, că are să fie război.</p>
                  <p rend="justify">Ei au răspuns:</p>
                  <p rend="justify">— Las' să fie.</p>
               </div>
               <div type="div3">
                  <head>
                     <label>Capitolul VII.</label>
                     <lb/>Jderii se duc la Domnie.</head>
                  <p rend="justify">Cei doi Jderi, cu slujitorii lor, au intrat la Cetatea Domnească la 2 a lunii septemvrie, adică a doua zi de anul nou 1472. La ceasul al treilea al dimineţii, când au ajuns ei, măria sa Ştefan Vodă era în divan, ţinând judeţ pentru o călcare de pământuri ce s-ar fi făcut la Prut într-un loc ce se chiamă Vadu Calului. Pricinaşii erau de faţă la uşa spătăriei, împreună cu preoţii şi bătrânii lor, ca să le fie mărturie. Cum era obicei, Vodă intrase la divan după ce ascultase slujba dumnezeiască în paraclis şi luase anafura. Astfel orânduia dreptăţile până cătră vremea amiezii, după care oamenii se trăgeau la o parte, fie ca s-aştepte hrisovul domnesc întărit şi pecetluit, fie ca să se întoarcă la locurile lor, cu boieri de curte şi hotarnici, pentru desăvârşita încredinţare a judeţului. Toată lumea se înfăţişa cu cutremur la măria sa, îngenunchind sub sabia dreptăţii sale ştiind că măria sa stă pe acest pământ al Moldovei ca să ţie statornică rânduiala lui Dumnezeu. Cum pământul îşi dă roadă, aşa muritorul să-şi încheie munca, fără strâmbătate şi şireclic. Cel bun să vieţuiască la lumină între drepţi; cel rău să intre la osândă în întuneric. Măria sa veghează neclătit la hotărârile sale, subt ochiul lui Dumnezeu.</p>
                  <p rend="justify">Pe lângă cei cu judecata, aşteptau şi alţi oameni să aibă intrare la mila Voievodului. Unii erau meşteri zidari, alţii turnători de clopote. Se aflau şi neguţători de la Liov, şi un sol al braşovenilor. Deasemeni aşteptau, sub ferestrele paraclisului, nişte cuvioşi monahi, de la Sfântu Munte.</p>
                  <p rend="justify">Un călăreţ care intrase în ceasul al treilea, în urma Jderilor, avusese singur intrare numaidecât, ca cel ce aducea veste grabnică de la pârcălăbia Cetăţii Albe.</p>
                  <p rend="justify">Era ceva în legătură cu sosirea Doamnei Maria. La odăile slujitorilor, se stârni o şoaptă de îngrijorare. Nu mult după aceea, ieşi din palat sfinţitul arhimandrit Amfilohie Şendrea. Întâi clipi din ochi în faţa soarelui; după aceea privi de jur-împrejur la lumea adunată; binecuvântă pe cei din preajma sa fără a se opri şi-şi făcu loc de-a dreptul cătră pridvorul căpitanului Petrea. Privirile călugărului se aţintiră asupra Jderilor şi fraţii înţeleseră că pe dânşii îi caută sfinţia sa. Ionuţ îşi îndreptă fruntea cu fudulie, după care îşi descoperi chica, aşteptându-şi rândul să sărute şi el dreapta sfinţitului Amfilohie. Comisul Simion Jder primi cu linişte asupra sa semnul sfintei cruci. Arhimandritul îi puse mâna pe umăr:</p>
                  <p rend="justify">— Măria sa cunoaşte că ai venit şi s-a bucurat, zise el. Să ai îngăduinţă, comise Simioane, până ce vor trece alte treburi ale norodului, după care măria sa îşi va alege un ceas pentru prietinii săi.</p>
                  <p rend="justify">La glasul acela învăluitor al sfinţitului Amfilohie, comisul Simion îşi simţi inima bătând. Ionuţ cercetă pe furiş în jur, să înţeleagă dacă au auzit şi alţii acele cuvinte. Era aproape căpitanul neamţ. Mai încolo aşteptau în picioare, rezemaţi cu spatele de zid, feciorii cei mari ai starostelui Căliman. Numai după ce Ionuţ le făcu un semn anume din sprânceană, înţeleseră că trebuie să se bucure şi ei; deci se uitară unul la altul, după aceea la Ionuţ, bucurându-se. În fundul privdorului, într-un cotlon mai umilit, se găseau în sfârşit şi slugile, cu straiele şi cu armele Jderilor. Gheorghe Botezatu Tătarul mai avea să privegheze şi pe Pehlivan, să nu iasă în lume să stârnească vreo zarvă, şi ţinea pe pumnul stâng şi eretele lui Ionuţ, dându-i să apuce în clonţ, una câte una, bucăţele de carne. După trei bucăţele date eretelui, Pehlivan aştepta pe a patra care venea cătră dânsul, şi o prindea din zbor. Privirile şi fala lui Ionuţ nu scăpară nici slugilor acestora. Prin urmare – cugetau ei – la curtea măriei sale avem să trăim bine, având de toate cu îmbielşugare pentru pântece şi deasemeni vreme destulă pentru somn. Pe lângă somnul din vremea nopţii, mai este un somn, mai adânc şi mai dulce, în căldura sfârşitului verii, afară la umbră, când adie o boare, ca să alunge muştele.</p>
                  <p rend="justify">Sfinţitul Amfilohie se întoarse spre Jder cel mic:</p>
                  <p rend="justify">— Ionuţ Păr-Negru, să-mi spui dacă cinstita comisoaie Ilisafta se află sănătoasă.</p>
                  <p rend="justify">— Slavă lui Dumnezeu, şi mulţămim sfinţiei tale de întrebare.</p>
                  <p rend="justify">— S-a bucurat că ţi-ai isprăvit mucenicia la Cetate la Neamţ?</p>
                  <p rend="justify">— S-a bucurat, răspunse Ionuţ, simţind că i se suie sângele până în albul ochilor.</p>
                  <p rend="justify">— Ne dă voie oare domnia sa jupâneasa Ilisafta să te socotim între slujitorii cei mai de-aproape ai măriei sale?</p>
                  <p rend="justify">Ionuţ îşi ascuţi limba ca să dea un răspuns ager; dar se opri la vreme; îi bătea şi lui inima. Monahul îl trăsese lângă sine, acoperindu-i urechea stângă cu stufişul sărăcăcios al bărbii.</p>
                  <p rend="justify">— Cele puţin bune s-au uitat, îi şopti el.</p>
                  <p rend="justify">Monahul adaose cu glas tare, ca s-audă şi slujitorimea:</p>
                  <p rend="justify">— Să ştiţi că s-a apropiat ceasul celor vrednici.</p>
                  <p rend="justify">Cu ochii lui cenuşii străbătu în îngrijorarea care se cetea pe feţele unora.</p>
                  <p rend="justify">— Să mai ştiţi că a venit un sol, urmă el, repezit de domniile lor Luca şi Bâlco, pârcălabi. Galioanele lui Mehmet-Sultan s-au tras din pricina furtunii într-un loc ce se chiamă Limanul lui Sfântu Nicolai, după Clonţii-de-Fier. Îndată ce s-a luminat de la Dumnezeu vremea, s-a văzut din miazănoapte caravela genoveză, cu comoara pe care o aşteptam. Cum s-a cetit măriei sale vestea în divan, s-a făcut soare pe obrazurile tuturor cinstiţilor boieri. Să se bucure deci şi slujitorii măriei sale, după ce dumnealui pivnicerul va da la vremea prânzului cele de cuviinţă.</p>
                  <p rend="justify">Vestea trecu fulger şi glasurile se învăluiră întru slava stăpânului. Străjerii de la meterezuri ridicară cuşmele în suliţi; cei de la porţi dădură strigăt din surle.</p>
                  <p rend="justify">În după-amiaza acelei zile, a fost îngăduinţă să se veselească slujitorii, deci căpitanul Petrea a pus străji, ca să nu aibă îngăduinţă alţi oameni străini a trece la odăi. Nici boierului postelnic Grigoraşcu Jora nu i-ar fi fost îngăduit. Ca să nu se audă vorbele nemţilor şi siimenilor pe care le rosteau asupra boierilor. Unii dintre slujitori erau prea mânioşi la beţie şi îşi destrăbălau limba. Însă şi asupra celor blânzi şi asupra celor aprigi avea putere căpitanul Petrea, numai cu toiagul. Când ridica domnia sa în sus toiagul negru încrustat cu argint, toţi încremeneau ca nişte stane; numai prea uşor se clătinau şi nu îndrăzneau să răsufle.</p>
                  <p rend="justify">Nici în ziua a doua măria sa n-a avut vreme destulă ca să primească pe comisul Simion şi Jder cel mic. Cătră amiaza acestei zile au sosit la Cetate comisul cel bătrân Manole şi cu starostele Nechifor. Comisul Manole trebuia să primească porunci pentru caii alaiului nunţii. Însuşi domnia sa trebuia să călărească pe un cal domnesc, de la Cetate la mitropolia Sucevii şi înapoi. Starostele Căliman avea să înţeleagă ce fel de vânaturi şi peşte trebuiesc cuhniilor măriei sale pentru masa cea mare.</p>
                  <p rend="justify">N-au putut nici bătrânii să aibă intrare la Vodă. Cum se isprăvise divanul judecăţilor, îşi aşezaseră măsuţe împrejurul măriei sale pisări, cu penele de gâscă gata. Măria sa făcea poftire la Ţara Leşască şi la Ardeal, crailor, voievozilor şi boierilor, înştiinţându-i cu cărţi de ţeremonia domnească din scaunul Sucevii. Ca nişte buni fraţi creştini vor fi primiţi toţi câţi vor pofti să vie; nu le va lipsi tain şi gazdă; şi nu vor avea altăceva de făcut decât să se veselească. Alte anumite cărţi latineşti au scris pisării pentru Voievodul Ţării Ardealului şi pentru Riga Lehiei, rugându-i să îngăduie boierilor moldoveni, fugari de la Petru Aron-Vodă, să se întoarcă la pământul lor în Moldova, unde vor găsi iertare. Pe lângă aceste cărţi latineşti, s-au scris şi altele sârbeşti anume pentru unii din boierii pribegi. În una s-a făcut ştiinţă de iznoavă logofătului Mihu, cel care sta fugar la Liov: „Cu mila lui Dumnezeu, noi Ştefan-Voievod Domnul Ţării Moldovei facem cunoscut cu această carte a noastră tuturor celor ce-o vor vedea ori o vor auzi cetită că am dat această carte a noastră domniei sale Mihului logofăt. Văzând această carte a Domniei mele, domnia ta să vii la noi fără teamă, deoarece te-am iertat şi toată mânia asupra ta am lepădat-o din inima noastră; şi vrem să te ţinem în cinste, deopotrivă cu boierii noştri de frunte, şi cât vom fi în viaţă, nu vom mai pomeni greşalele trecute; iertate să fie, pe cinstea şi credinţa noastră creştinească, într-o zi de bucurie când ne vine nouă Doamnă.”</p>
                  <p rend="justify">Cartea aceasta o spunea pe de rost sfinţitul Amfilohie, la pridvorul căpităniei nemţeşti, unde era sfatul cel de obşte al Cetăţii. Comisul cel bătrân şi starostele Nechifor clătinară din cap cu neîncredere şi în semn de împotrivire.</p>
                  <p rend="justify">— Să mă ierţi, sfinţia ta, zise starostele, însă eu sunt ca un cal nărăvaş al cinstitului comis Manole…</p>
                  <p rend="justify">— Noi n-avem cai nărăvaşi, se lepădă comisul.</p>
                  <p rend="justify">— Ptiu, drace! Atuncea numai eu îs mârţoagă cu nărav în Ţara Moldovei. Eu nu cred că Mihu s-a îndupleca. Cel ce-a răspuns dreptului cu strâmbătate e lipsit de credinţă; aşa că logofătul va fi iar surd când va asculta această carte de iertare. Au mai ajuns asemenea cărţi la domnia sa, şi domnia sa Mihu s-a temut să iasă din Liov. Cinstitul comis Manole ştie mai multe decât mine. Domnia sa Mihu logofătul a strigat chiar în norod vorbe împotriva stăpânului nostru şi a trimes lotri, care să fure pe Catalan, harmăsarul cel bătrân al măriei sale. Bună carte trimete măria sa: glas minciunos are s-o cetească.</p>
                  <p rend="justify">— Cu toate acestea, cinstite staroste Căliman, răspunse cu blândeţă arhimandritul, mai bine este pentru domnia sa logofătul Mihu să se supuie. Bine este şi pentru ţară, ca să nu mai fie acolo, în Lehia, viclenie şi ponegrire. Deci zic eu că numaidecât logofătul trebuie să vie să îngenunche la mila măriei sale.</p>
                  <p rend="justify">— Ptiu, drace! Eu şi cu cinstitul comis cunoaştem marfa, noi socotim că n-a trece prin vamă.</p>
                  <p rend="justify">— Avem să vedem, întoarse răspuns sfinţitul arhimandrit tot cu blândeţă. Eu am visat astă-noapte că logofătul Mihu va să se înfăţişeze la măria sa.</p>
                  <p rend="justify">Bătrânii se mirară de asemenea vis. Ionuţ Jder asculta cu luare-aminte încercând să pătrundă înţelesul ascuns al vorbelor arhimandritului. Simion îl împunse uşor cu cotul, fără să-l privească şi fără să-i spuie nimic.</p>
                  <p rend="justify">De la divanul măriei sale ieşiseră boierii în ograda Cetăţii şi-şi strigau slujitorii; unora le făceau trebuinţă cai înşăuaţi; alţii, mai graşi şi mai bătrâni, aveau nevoie de trăsură. Rând pe rând trecură, purtându-şi cu fală straiele scumpe şi toiegele. Trecu şi barba înalt prea sfinţitului Teoctist. Îl împresurară monahi, aburcându-l în caleaşcă. Dumnealui Iaţco Hudici încălecase, închinându-se cuviincios cătră alţi boieri care treceau. Pe obrazul lui era zâmbet. Oricât se pleca spre alţii, domnia sa jupân Iaţco se socotea cel mai în putere la curtea măriei sale, având galbini destui nu numai la aşezarea sa de pe Siret, ci şi la casa dumnisale de negoţ de la Cracovia. Puterea sa fiind bine cumpănită din două părţi, stătea neclintită. Închinăciunile pe care le împrăştia în dreapta şi în stânga erau o plăcere ascunsă a domniei sale. Această plăcere avea ca pavăză în afară zâmbetul acela subţire.</p>
                  <p rend="justify">Când să pornească, jupân Iaţco Hudici văzu obrazuri cunoscute. Descălecă numaidecât şi veni la pridvor.</p>
                  <p rend="justify">— Nu poate fi pentru mine bucurie mai mare decât vederea prietinilor, zise el.</p>
                  <p rend="justify">Bătrânul Manole Jder şi Simion se închinară spre el.</p>
                  <p rend="justify">— Îi poftesc pe aceşti prietini la mine acasă, urmă Iaţco. Domniile lor vor găsi puţin la sărăcia mea; mă voi bucura mai mult eu de domniile lor, ca de un bun scump.</p>
                  <p rend="justify">— Mă rog de iertare, jupâne, răspunse bătrânul comis; aşteptăm intrare la măria sa.</p>
                  <p rend="justify">— N-aş îndrăzni să stăruiesc, cinstite comise, întoarse numaidecât cuvânt jupân Hudici, dacă n-aş fi auzit anume de la măria sa că va să primească mâni atât pe comişii cei tineri, cât şi pe cei bătrâni.</p>
                  <p rend="justify">— Dar despre staroşti nu s-a auzit nimica? Se amestecă Nechifor Căliman.</p>
                  <p rend="justify">— N-am auzit nimica despre staroste, zâmbi Hudici. Domnia ta eşti starostele?</p>
                  <p rend="justify">— Eu sunt starostele.</p>
                  <p rend="justify">— Să fii sănătos. Eu am spus prietinului meu ce am auzit de la măria sa, vorbind măria sa aşa fel ca s-ascult şi eu.</p>
                  <p rend="justify">— Ptiu, drace! Atuncea cum facem cu vânatul şi cu peştele?</p>
                  <p rend="justify">Părintele Amfilohie dădu numaidecât lămurire:</p>
                  <p rend="justify">— Fii liniştit, staroste. Prietinul domniei tale măria sa Ştefan-Vodă te chiamă mâni, cum iese de la paraclis.</p>
                  <p rend="justify">— Vra să zică tot mâni?</p>
                  <p rend="justify">— Precum îţi spun.</p>
                  <p rend="justify">— Atuncea de ce nu s-a auzit şi despre staroste?</p>
                  <p rend="justify">— Nu se poate şti de ce nu s-a auzit, se întoarse spre el jupân Iaţco Hudici, după ce se închină cu acelaşi zâmbet spre arhimandrit. Ai să fii îngăduitor, cinstite staroste, să iau de lângă domnia ta pe acest prietin al nostru şi pe feciorul său comisul?</p>
                  <p rend="justify">— Prietinul domniei tale mai are şi alţi feciori, mormăi nemulţămit starostele. Dinspre partea mea ia-i şi pe aceia.</p>
                  <p rend="justify">— Care sunt, mă rog domniei tale? Întrebă Hudici, întorcându-se de data aceasta spre comisul Manole.</p>
                  <p rend="justify">Până ce se desluşiră prietiniile şi feciorii, mai trecu un pătrar de ceas. Părintele Amfilohie se retrase. Jupân Hudici ieşi pe poarta Cetăţii mânându-şi de dinapoi musafirii. În frunte era Ionuţ; după aceea comisul cel bătrân şi cu Simion. La coadă urmau slujitorii. Era alaiul cel din urmă care ieşea de la Cetate. În acest alai, cu toate încredinţările ce dădea jupân Iaţco, cel mai fericit, însă cu desăvârşire mut, era comisul Simion Jder.</p>
                  <p rend="justify">Deci, după părerea lui, întâmplările urmau să se deşire cum erau scrise.</p>
                  <p rend="justify">Comisul cel bătrân, de şi nu-şi însuşise de la jupâneasa Ilisafta, într-un veac de om, meşteşugul bănuielilor, totuşi cunoscuse în purtarea lui Iaţco mai ales vorbele de bunăvoinţă ale măriei sale. Deasemenea bătrânul cumpănise bine şi bucuria feciorului său Simion. Jder cel mic nu dădea nici un semn; îşi flutura numai penele în vânt şi din când în când dădea pinteni calului şi se depărta înainte.</p>
                  <p rend="justify">După ce trecură de marginea târgului Sucevii, călăreţii intrară în drumeagul Iţcanilor. Soarele dintr-odată se învălui în nouri şi vânt de la asfinţit începu să joace. Din ziua cutremurului, la acest ceas al zilei, năvălea fără greş un vânt din munte, cu ploaie viforoasă. Ploua atât cât trebuia bălţilor să nu reverse şi câmpurilor goale să se umple de oglinzi. Aşa era cumpăneala lui Dumnezeu după secetă. Îndată după viforul de ploaie se alegea iar soarele şi întinderile începeau să fumege aburi. Unde fusese iarbă arsă c-o săptămână înainte, acuma începea să se frăgezească locul în coloarea buraticului.</p>
                  <p rend="justify">Punându-şi calul în trap întins şi poftind pe tovarăşii săi să grăbească, jupân Iaţco Hudici se tânguia de năcazurile îndurate în anul acela.</p>
                  <p rend="justify">Întâi au mers prisăcile slab, arăta domnia sa. Au căzut deasemeni multe vite. Grâul a crescut numai de două palme şi a rămas rar, ca barba spânului. Mălaiul a dat prea puţin spor. Apoi din orz încaltea nu s-a ales nimic. Acuma au dat ploi. Nu crede omenirea că-i prea târziu? Are să aibă oare vreme iarba să se înfiripeze?</p>
                  <p rend="justify">— Câtă pagubă am avut eu, dragă jupâne comise, nimeni nu poate să ştie; numai unul Dumnezeu cunoaşte şi sfinţia sa a avea îndurare să nu mă stâng cu desăvârşire.</p>
                  <p rend="justify">— Suntem în mâna Celui-de-sus, răspunse bătrânul comis.</p>
                  <p rend="justify">— Adevărat; păcătuim, amestecând chibzuinţa noastră puţină în rânduielile sale fără greş. Aşa am grăit eu totdeauna, însă m-am plecat şi m-am supus, fiind după aceea prea mulţămit în zilele vieţii mele de mila sa. Dacă vrea Domnul Dumnezeu, într-o săptămână creşte iarbă pentru vite şi nasc flori pentru gâzele mele. Iar dacă nu se întâmplă asta aici, apoi binevoieşte Cel-prea-înalt să sporească preţurile negoţului. Socotind toate, văd că, la urma urmei, trebuie să ne mulţămim că suntem sănătoşi noi, şi soţia noastră, şi copila noastră prea iubită.</p>
                  <p rend="justify">Tocmai învăluirile de apă se îmbulzeau din urmă pe harmăsarii vântului, când călăreţii intrară la curtea lui Iaţco. Slujitorii trecură la odăile cele mici. Stăpânii se grăbiră să cerceteze masa întinsă, în sufragerie. Jupâneasa de gazdă şi fiica ei au stat tupilate la cămara lor, până ce au ieşit oaspeţii în cerdac. Atunci dumneaei jupâneasa Anca s-a arătat singură, aducând cu mânile sale nuci şi miere, după obiceiul casei.</p>
                  <p rend="justify">Cunoscând jupâneasa Anca pe comisul Simion, a ţipat cu mirare. A pus numaidecât bunătăţile pe masă dinaintea lui jupân Iaţco şi a soţilor săi, şi s-a mai mirat o dată, pocnindu-şi palmele. Uitându-se în stânga, a cunoscut pe comisul cel bătrân şi s-a mirat iar. A vrut numaidecât, după aceea, să ştie cine-i fecioraşul care zâmbeşte.</p>
                  <p rend="justify">— Ş-acesta-i feciorul domniei tale, cinstite comise, a strigat domnia sa, bătând a treia oară din palme. Amândoi îţi samănă şi au pata castanie lângă tâmplă. Poate mai ai şi alţii?</p>
                  <p rend="justify">— Mai am şi alţii, mulţămesc lui Dumnezeu, care ne-a dăruit cinci feciori, apărându-ne de fete.</p>
                  <p rend="justify">— Of! Suspină jupâneasa Anca, noi n-avem decât fete.</p>
                  <p rend="justify">— Una, jupâneasă Ancă, numai una, zâmbi Iaţco.</p>
                  <p rend="justify">— E destul, oftă jupâneasa.</p>
                  <p rend="justify">Cu deosebită pricepere a lucrurilor lumii, comisul Manole arătă vorbele înţelepciunii celei din veac.</p>
                  <p rend="justify">— Că mai degrabă poţi păzi un cârd de iepuri, decât o fată.</p>
                  <p rend="justify">Stăpânii locului se uitară unul la altul, îngăduind şi ei asemenea veche învăţătură.</p>
                  <p rend="justify">— Dar, cinstite comise Manole, adăogi înveselit de vin jupân Iaţco, învăţătura asta adevărată a ieşit mai mult din rânduiala prostimii; pe când noi boierii cei mari suntem cu multă priveghere asupra copilelor noastre. Când am fost cu nevasta şi copila noastră la Cracovia, acum doi ani, am poftit la mine la gazdă pe un astrolog iscusit care mi-a adeverit mai întâi numele copilei. După ce a ştiut cum o chiamă, s-a uitat în scrisorile lui şi a cetit că norocul ei va fi de şapte ori cât al maicei sale. Acuma cum se cuvine să înţelegem asemenea vorbire? Că va avea copila aceasta şapte fii şi fiice? Ori dacă eu singur am fost norocul jupânesei Anca.</p>
                  <p rend="justify">— Atuncea bărbaţii Maruşcăi au să fie şapte?</p>
                  <p rend="justify">Porunceşte-i, cinstită jupâneasa Ancă, să vie aici, să vadă pe oaspeţii noştri.</p>
                  <p rend="justify">Gazda şi oaspeţii erau veseli. În cinstea acelei arătări măiestre, jupân Hudici mai umplu o dată cupele de argint.</p>
                  <p rend="justify">Comisul Simion Jder se grăbi să deşarte băutura, întunecându-şi ochii şi îngălbenind la faţă. Jder cel mic se silea să-şi crească ochii în cap, ca şi cum ar fi trebuit să i se arate o stea cu coadă.</p>
                  <p rend="justify">Jupâneasa Anca se întoarse:</p>
                  <p rend="justify">— Zice că nu vrea să vie.</p>
                  <p rend="justify">— Cum nu vrea să vie? Cine nu vrea să vie?</p>
                  <p rend="justify">— Nu vrea să vie Maruşca domniei tale!</p>
                  <p rend="justify">— Foarte cu uimire ascult eu asemenea răspuns, se cruci jupân Hudici. Ori nu grăieşti domnia ta, jupâneasă Ancă, ceea ce se cuvine, ori mi-am prăpădit auzul şi înţelegerea în clipa aceasta.</p>
                  <p rend="justify">— Ba eu grăiesc adevărul şi domnia ta auzi bine.</p>
                  <p rend="justify">— Cum ar fi cu putinţă asemenea neascultare, jupâneasă Ancă? Noi i-am dat bune învăţături şi mai cu samă am crescut-o în frica lui Dumnezeu şi a părinţilor.</p>
                  <p rend="justify">— Ăsta e adevărul, se învoi jupâneasa Anca. Toate le-ai făcut domnia ta pentru dânsa. I-ai dat nu numai învăţătură, dar şi învoire să se împăuneze ca fetele şleahticilor şi să se alinte. S-arată, după cum o vede toată lumea, cu frică şi cu sfială şi-i mai cuviincioasă decât multe copile moldovence; însă într-o clipă îi vine o încăpăţânare şi întoarce fruntea. Alt leac nu-i decât s-o iei de mână şi s-o aduci aici domnia ta singur.</p>
                  <p rend="justify">— Adevărat, oftă fericit cneazul Iaţco. E copila tatei şi de noi ascultă.</p>
                  <p rend="justify">Jupâneasa Anca îşi învălui foile în jurul mesei şi se aşeză în jilţul soţului său. Era grasă, albă şi frumoasă. Comisul cel bătrân o privi cu mare plăcere. Se auziră şoapte şi paşi. Paşi amestecaţi: unii greoi, alţii mărunţi şi uşori, ca de şoarece. I s-ar fi cuvenit comisului Manole să se întoarcă spre arătarea aşteptată; însă domnia sa urmă a privi pe jupâneasa lui Hudici, care avea o căutătură dintre cele mai ciudate spre fiica ei prea iubită. Cu acea căutătură piezişă o cerceta, ca să se încredinţeze oarecum încă o dată că, pentru a se lumina cerdacul, nu era nevoie de asemenea subţirenie. Copilăria e copilărie şi frumuseţea se coace cu anii, îşi făcu în gând socoteală comisul cel bătrân, dând întru totul dreptate jupânesei Anca.</p>
                  <p rend="justify">O uimire la care nu se aştepta avu Jder cel mititel. Gândul lui cel dintâi, cum dădu cu ochii de jupâniţa Maruşca, fu să sară de-a dreptul din cerdac în ogradă, să încalece şi să se tot ducă. Să alerge într-o întinsoare până la Timiş; să sară, să cuprindă de după gât pe jupâneasa Ilisafta Jderoaia şi să-i strige râzând: Muţă dragă, a ieşit dreptatea domniei tale, ca undelemnul la faţa apei.</p>
                  <p rend="justify">Neîndrăznind să facă săritura, rămase locului, întorcând ochii către luncile Siretului şi spre sclipirile depărtate de ape.</p>
                  <p rend="justify">— Asta-i copila noastră! Glăsui biruitor jupân Iaţco.</p>
                  <p rend="justify">— O cunoaştem, se bucură comisul Manole.</p>
                  <p rend="justify">În ochii verzi ai copilei scânteia soarele. Râdea şi-i sticleau şi dinţişorii.</p>
                  <p rend="justify">Cu toate încredinţările maicii sale, nu părea încăpăţânată; dar urma să se alinte.</p>
                  <p rend="justify">— Pe unii dintre musafirii domniei tale nu-i cunosc, zise ea, subţirel şi repede, tatălui său.</p>
                  <p rend="justify">— Nu cunoşti numai pe comisul cel mic Ionuţ, îi dădu lămurire cneazul.</p>
                  <p rend="justify">Ionuţ întoarse obrazul, ca să bucure vederea jupâniţei lui Iaţco.</p>
                  <p rend="justify">— Îmi place mai mult comisul Simion, zise ea, copilăreşte.</p>
               </div>
               <div type="div3">
                  <head>
                     <label>Capitolul V</label>
                     <label>III</label>
                     <label>.</label>
                     <lb/>Ce au vorbit Jderii cu măria sa.</head>
                  <p rend="justify">Când intrară Jderii cei tineri cu bătrânul lor în cămara de taină a măriei sale, găsiră numai pe sfinţitul arhimandrit Amfilohie. Grijise candela de la iconostas şi o împrospătase cu undelemn, aprinzându-i o feştilă nouă de iască. Un fir de fum de tămâie se scria în lumina ferestrei, răsucindu-se spre bagdadie şi risipind mireasmă aspră. Era într-al doilea ceas al dimineţii.</p>
                  <p rend="justify">Jderii se închinară cătră arhimandrit şi rămaseră în picioare, privind iconostasul de argint şi celelalte lucruri scumpe ale cămăruţei. Lui Ionuţ îi plăcea îndeosebi spada cea dreaptă cu mâner scump, pe care o văzuse la sărbătoarea Înălţării de la sfânta mănăstire Neamţu. Stătea în stânga iconostasului, priveghind oarecum şi ea în ceasurile de rugăciune ale măriei sale.</p>
                  <p rend="justify">— Aşteptaţi, le zise arhimandritul cu glas moale, făcându-le semn de linişte.</p>
                  <p rend="justify">Intra soarele dimineţii prin firida naltă a ferestrei. Monahul se întoarse cătră acea lumină, şoptind o rugăciune. După ce-şi isprăvi rugăciunea, oftă, rămânând neclintit. Jder cel mic îşi auzea inima bătând. Comisul Simion avea încă în el, ca o lamură de miere, dulceaţa ceasului de sară, din ajun, când avusese iar lângă sine pe copila lui Iaţco. Se mişcase, vorbise şi se alintase numai pentru dânsul. Găsise prilej să se atingă de umărul lui, în trecere. Îi spusese şi câteva cuvinte la plecare. Unele din aceste cuvinte fuseseră auzite de toată lumea; altele le auzise numai el. Mai cunoscuse cândva această boală aprigă, dar fiinţa lui o uitase. Acuma focul se întorsese iar. Simţind în el nebunia, avea şi spaimă şi bucurie.</p>
                  <p rend="justify">Bătrânul comis răsufla prelung în barba-i căruntă, apăsat de aşteptare. Totdeauna în clipa dintâi avea sfială la vederea Domnului său. Fruntea aceea înaltă, pe care o cunoscuse cândva tânără şi senină, acum era cărunţită de grijă, deasupra unor ochi care se aspreau necontenit. Se spunea că măria sa râde tot mai rar cătră prietinii săi.</p>
                  <p rend="justify">„Asta nu poate să fie adevărat”, cugetă bătrânul, în neclintirea lui, privind iconostasul. Drept în lumina candelei lucea ca o lacrimă a umbrei fruntea încununată de spini a Domnului Hristos. „Poate să fie adevărat, îşi răsucea bătrânul comis gândurile; poate să fie adevărat, pentru multe pricini care se ştiu şi se aud. Vor mai fi fiind şi altele care nu se ştiu.”</p>
                  <p rend="justify">— La ce te gândeşti, cinstite comise? Îl întrebă sfinţitul Amfilohie, tot cu glas moale.</p>
                  <p rend="justify">— Mă gândesc la ce i-om fi făcând noi trebuinţă măriei sale… îngână bătrânul.</p>
                  <p rend="justify">Arhimandritul îl înţepă cu ochii, urmând a zâmbi:</p>
                  <p rend="justify">— Nu te gândeşti la asta, cinstite comise Manole.</p>
                  <p rend="justify">— Poate mă gândesc la năcazurile măriei sale, mărturisi bătrânul.</p>
                  <p rend="justify">Arhimandritul îl binecuvântă:</p>
                  <p rend="justify">— Fericit bărbat în gura căruia nu este viclenie, cum se spune în Psalmi. Cinstite comise Manole, domnia ta ceteşti bine de şi nu cunoşti meşteşugul cărţii. S-a dat de mult poruncă voievozilor: că cel ce vrea să fie mai mare peste alţii, să fie sluga tuturor. Prostimea credea la Bizanţ că împăratul său nu face alta decât mănâncă şi doarme. Iar boierii noştri, care sunt destul de ageri, cred că luminăţia sa îi ceartă cu ură. Adevărat că fagure de miere sunt cuvintele bune şi dulceaţa lor e tămăduirea sufletelor; dar stăpânitorului, pe lângă limbă dulce, i s-a dat şi sabie.</p>
                  <p rend="justify">Simion Jder îşi scutură fruntea şi încercă să aibă luare-aminte. Vorbele înţelepţilor sunt întrucâtva încurcate, îşi făcea el socoteală în sine.</p>
                  <p rend="justify">Măria sa are nevoie de slujba noastră, se desluşea Ionuţ Jder, destupându-şi bine urechile.</p>
                  <p rend="justify">Bătrânul Jder îndrăzni să-şi dea iarăşi părerea:</p>
                  <p rend="justify">— Pe cât se vede, toată lumea e ascultătoare de poruncile măriei sale.</p>
                  <p rend="justify">— Care porunci? Întrebă arhimandritul, întorcând numai urechea ca s-asculte răspunsul.</p>
                  <p rend="justify">— Măria sa a făcut rânduială în ţară, urmă comisul Manole; fiecare trăieşte la locul său în pace. Au fost tăiaţi lotrii şi s-au liniştit drumurile; neguţătorii nu mai au de nicăieri sminteală. Iar dregătorii domneşti sunt mai puţin graşi decât înainte vreme, având ceva mai multă trudă. Porunci tari au ieşit de la măria sa ca fiecare sat să-şi grijească iazul său; şi la fiecare opust de iaz să fie moară. Deasemenea nu s-a îngăduit unei obşte să n-aibă biserică întru care să se închine lui Dumnezeu. Şi fiecare obşte să aibă prisacă; să înveţe munca de la albine şi să agonisească ceară pentru făcliile sfintelor slujbe. Măria sa poate avea mulţămire.</p>
                  <p rend="justify">— Aşa este, i se poate spune cu dreptate: Primeşte, măria ta, ale tale dintru ale tale!</p>
                  <p rend="justify">Părintele arhimandrit oftă.</p>
                  <p rend="justify">„Ce vrea să spună acest popă?” se năcăjea să înţeleagă comisul Manole.</p>
                  <p rend="justify">Călugărul păstră tăcere un timp; după aceea se dădu la o parte, lăsând iarăşi să se vadă sub lucirea candelei trupul sfântului Izbăvitor, pe cruce.</p>
                  <p rend="justify">— Adevăr zic ţie, bătrânule, şopti el, omul nu trăieşte numai cu pâne.</p>
                  <p rend="justify">Îi privi dintr-odată pe tustrei Jderii, cu ochii umeziţi şi fierbinţi. Parcă ar fi vrut să pătrundă în inima lor.</p>
                  <p rend="justify">Urmă cu alt glas, mai ridicat:</p>
                  <p rend="justify">— Nu ştiu dacă aveţi să înţelegeţi domniile voastre ce vreau să spun eu. Oare Dumnezeu s-a întrupat şi s-a răstignit, ca să ne umflam noi întru îmbielşugare? Dumnezeu şi stăpân a toate fiind, de ce s-a jertfit? Au n-aţi auzit domniile voastre că Ierusalimul e spurcat de ismailiteni? Au nu ştiţi că Cetatea Împărăţiei stă sub sabia păgânului? Bisericile creştinătăţii nu mai sunt. Din aurul sfintelor odoare, meşterii de la Cazangilar-Cearşî au bătut budă, unde se scârnăveşte Mehmet-Sultan. Vai nouă! A spus un înţelept de la Solunt că se vor adeveri vorbele lui Apocalipsis: vor veni zilele acelea când vor căuta oamenii moartea şi nu o vor afla! Acel înţelept de la Solunt a dovedit că în numele lui Mehmet se cuprinde numărul lui Antihrist. Şi anii când a ieşit el la lume, şi când a bătut el războaiele sale, şi când a detunat Ţarigradul, toţi acei ani răspund la numărul lui Antihrist. Numărul lui este 666; deci e fără credinţă, fără lege şi fără hodină. Demonul se desfătează spurcând cuvântul, despre care a spus sfântul Ioan Evanghelistul că este Dumnezeu. Iar noi, după ce a pus măria sa Ştefan-Vodă rânduială în ţara aceasta şi şi-a tocmit oştile, să ne învălim în seul nostru şi să ne plecăm în culcuşul nostru ca necuvântătoarele? Asta n-au înţeles unii dintre boieri, care-şi ascut limbile în taină împotriva măriei sale; n-au înţeles că Ştefan-Vodă are de la Dumnezeu o rânduială. Măria sa singur a cunoscut-o în inima sa; deci Dumnezeu l-a ales ostaş al său.</p>
                  <p rend="justify">Ionuţ Păr-Negru se simţi mic şi-şi înghiţi lacrimile. Ceilalţi doi Jderi se ţinură cu tărie, strângând din fălci, dar bântuiţi înlăuntrul lor de mare cutremur.</p>
                  <p rend="justify">Sfinţitul Amfilohie îşi lăsă barba căruntă şi săracă în piept cu obidă şi-şi frământă mânile uscate cu degete ca de vreascuri. Nu mai voia să încredinţeze pe nimeni; era ca într-un ceas al desnădejdii sale.</p>
                  <p rend="justify">— Eu umilitul Amfilohie, şopti el ca pentru sine, doresc să nu fi fost însemnat niciodată în stele ceasul întru care m-am născut. Am cunoscut Ţarigradul, desfătarea lumii, şi am învăţat la curtea cea veche a împărăţiei, la Vlaherne, şi la Sfânta Patriarhie. Am privit minunile lumii – bisericile împărăteşti şi nu le-am uitat. Şi am plâns în aceste sfinte lăcaşuri, împreună cu fraţi şi cuvioşi părinţi, Sfântul Mormânt cotropit de limbi păgâne şi am visat izbăvitori ca acei care au mai fost odată. S-au sculat cândva luptători ai crucii şi au venit asupra Răsăritului ca puhoaiele. Au sprijinit oştile împăratului şi au mers de au bătut Cetatea Antiohia. Acolo la Cetatea Antiohia s-a aflat, în pământ îngropată, crucea răstignirii Domnului Isus, şi, ridicând acea cruce, oştile creştinătăţii au cunoscut în ele puterea lui Dumnezeu, spulberând pe ismailiteni. Atunci s-au arătat în nouri arhangheli cu trâmbiţi, ameninţând asupra Cetăţii Ierusalimului. Deci oştile creştinătăţii au dobândit atunci Mormântul Sfânt. După aceea desfătările lumii făcându-i pe toţi să uite ceea ce nu trebuie să uităm nici într-o clipă a vieţii noastre, şi domnii şi prostimea s-au întors iar cătră ticălosul lor trup, uitând cuvântul; prin această viclenie a lui Belzebut s-au prăpădit iar şi Ierusalimul, şi cetăţile. Necredincioşii au cutezat să surpe şi Împărăţia.</p>
                  <p rend="justify">Toate s-au făcut, ca să ne vie a treia oară desăvârşirea înţelegerii. Căci au fost şi puhoaiele lui Han Ghinghis care au bătut asupra noastră şi asupra legii lui Hristos. Demonul n-are numai o înfăţişare şi numai un nume. Deci când au venit hoardele potopind şi s-au suit în munte la locul unde era baştina voievozilor, s-au înspăimântat acei voievozi bătrâni şi au căutat sfat la luptătorii Sfântului Ioan, care erau călugări nemţi cu arme, apărând această margine a lumii. Atunci au ieşit voievozii de la munte la câmpie, având legământ să fie luptători pentru cruce.</p>
                  <p rend="justify">Răutăţile vremurilor au împuţinat sufletul oamenilor şi mai mult, învrăjbind şi pe creştini unii cu alţii. Iar acum Dumnezeu vrea ca vrăjbile să se curme şi creştinii să-şi aducă aminte de Mormântul Sfânt şi de Cetatea împăraţilor. Deci precum se lămureşte în cuptor aurul şi argintul, aşa s-a ales în inima măriei sale, prin voinţa lui Dumnezeu, gândul cel bun. Bielşugul vieţii nimic nu însamnă. Măria sa vrea să agonisească Adevărului, adică lui Hristos.</p>
                  <p rend="justify">Monahul suspină cu lacrimi, ca şi cum se socotea singur. Bătu metanie sub candelă, şi-şi umili fruntea, lovind-o de pardoseala chiliei. Apoi se opri neclintit, în genunchi.</p>
                  <p rend="justify">În aceeaşi înlemnire stăteau şi Jderii.</p>
                  <p rend="justify">Lucirea soarelui se stinse; un nour astupă firida ferestrei. Chilia se umbri. Simion Jder tresări: băgă de samă în laturea stângă a iconostasului chipul Maicei Domnului plângând. Pruncul Isus zâmbea în braţele sale; iar prea curata Fecioară plângea. Tulburat până în adânc, îşi furişă privirile spre părintele său şi spre Ionuţ. În aceeaşi clipă văzură şi aceştia plângerea Maicei Domnului şi se spăimântară. Se uitară tustrei unul la altul, apoi iarăşi se întoarseră spre minune. Luci iarăşi soarele în fereastră; sfânta Fecioară îi privi înseninată.</p>
                  <p rend="justify">Sfinţitul arhimandrit Amfilohie părea că-i uitase. Însă nu-i uitase. Veni cătră ei.</p>
                  <p rend="justify">— Prietinilor şi fraţilor, zise el cu voce moale, ca după o trudă. Ascultaţi ce am să vă spun, înainte de a veni măria sa aici. După ce-a veni măria sa, eu nu mai pot spune nimic. De doisprezece ani am venit aici de la Sfântul Anton şi m-am plecat la mila măriei sale. Înainte de a fi duhovnicul său, am priceput gândul cel din adânc al măriei sale. Pe urmă am aflat de legăminte şi de jurăminte; gândul a fost dintru început statornic în măria sa. Toate au mers bine cu voia lui Dumnezeu şi măria sa şi-a întemeiat oştile.</p>
                  <p rend="justify">Au prins a umbla vorbe şi cărţi la crai şi împăraţi, ca să se ridice iarăşi crucea împotriva întunericului. Deci după unele izbânzi pe care Dumnezeu a binevoit a le îngădui măriei sale, Vodă a început a-şi face gătire. Precum se ştie, măria sa va păşi întâi asupra Radului-Vodă, ca să scoată această domnie de sub puterea lui Mehmet-Sultan. Îndată ce săvârşeşte măria sa această faptă, se mişcă împăraţii şi craii. Iată că, înainte de a săvârşi fapta pe care i-o porunceşte Dumnezeu, măria sa trebuie să supuie lui Dimcea gealat capetele unor boieri ai săi de frunte.</p>
                  <p rend="justify">Bătrânul Manole Jder se miră cu înfricoşare.</p>
                  <p rend="justify">— Asta este? Jupânesele noastre, care ştiu toate, spun altceva.</p>
                  <p rend="justify">— Cinstite comise Manole, zâmbi călugărul; în ţara asta muierile grăiesc cam mult: şi la botezuri, şi la nunţi, şi la înmormântări.</p>
                  <p rend="justify">— Şi la înmormântări… Încuviinţă comisul Manole. Pe urmă se tulbură deodată şi nu-şi mai urmă cuvântul.</p>
                  <p rend="justify">Arhimandritul îşi ascuţi iar privirile.</p>
                  <p rend="justify">— Să nu socotiţi domniile voastre că, dintre câţi boieri sunt în Ţara Moldovei, Vodă s-a gândit la domniile voastre, ca să vă aleagă anume, iar eu să vin şi să lămuresc toate câte am lămurit. Taina asta a început a se vădi de mult şi eu m-am ostenit a o lămuri multor boieri ai măriei sale. Măria sa însuşi a mărturisit în faţa lui Dumnezeu şi cu jurământ această înfricoşată taină a domniei sale; căci măria sa are pecete pe braţul său drept şi legământ sfânt; dar boierii se dovedesc tot aşa de uşuratici, ca şi mişeii. De doi ani poate aţi băgat de samă pe obrazul şi pe fruntea măriei sale o grijă, ca şi cum l-ar roade o otravă. De multe ori stă la îndoială de sine însuşi, împovărându-şi inima, din pricina lumeştilor greşale ce a săvârşit ca o fiinţă de carne şi sânge. Îndoiala măriei sale vine mai ales de la aceşti boieri umflaţi de seu care s-au destrăbălat douăzeci şi cinci de ani de când s-au tăiat şi s-au prigonit feciorii şi nepoţii lui Alexandru-Vodă Bătrânul. Aceea a fost viaţa desmierdată a boierilor, când n-au avut stăpân. Atuncea au învăţat să se îndestuleze şi să nedreptăţească, uitând de sufletul lor. Puţine case ale drepţilor au rămas pe acest pământ. De trei ani, de când îl văd pe măria sa înveninat de răutate şi bântuit de îndoială, am început să pândesc pe cei puţini şi buni, alegându-i. Am găsit şi între cei bătrâni, să nu te superi, cinstite comise Manole, dar am găsit mai mult între boierii cei tineri. S-a iscat tulburare din pricina asta între corbii cei vechi, dar măria sa mă îndeamnă să aleg înainte grâul de neghină. Nu te-ai supărat, comise Manole?</p>
                  <p rend="justify">— Nu m-am supărat; eu slujesc cu dreptate pe luminăţia sa Ştefan-Vodă. Să mărturisească şi aceşti feciori ai noştri.</p>
                  <p rend="justify">Feciorii nu găsiră cuvinte; sărutară mâna părintelui Amfilohie, mulţămindu-i astfel că i-a ales şi pe ei pentru slujba măriei sale.</p>
                  <p rend="justify">— Deci am început a pândi, a căuta şi a alege dregători tineri şi oşteni buni pentru măria sa. Am înţeles că trebuie să se săvârşească şi altceva, pentru liniştea măriei sale. Deci, fiind Petru Aron-Vodă pribeag şi fugar în Secuime, a putut fi ademenit şi prins, ca să-i cadă capul, şi să nu mai fie alt os de voievod, trăitor lângă hotarul ţării. S-a făcut aşa şi am văzut că-i bine. Mai sunt unii boieri mari pribegi la leşi. Poate va binevoi măria sa să vă vorbească de dânşii. Eu am s-ascult, să văd ce aveţi să răspundeţi domniile voastre. Are să vă poruncească măria sa şi altele.</p>
                  <p rend="justify">Sfârşitul acestei vorbiri, cuviosul Amfilohie îl înşiră cu grabă. Urechea sfinţiei sale era aţintită şi în afară şi simţise obişnuitul zvon al apropierii lui Vodă prin gangurile palatului.</p>
                  <p rend="justify">Se auzea fâşâitul de paşi al copiilor de casă. Străjile bătură în lespezile de piatră cu mănunchiurile suliţilor. Un aprod deschise de afară uşa de stejar.</p>
                  <p rend="justify">Măria sa părea mai senin la faţă. Poate dormise bine; ori poate, după cât îndrăznea să-şi închipuie Ionuţ, se bucura de vederea acestor slujitori ai săi.</p>
                  <p rend="justify">Măria sa purta strai uşor de postav cafeniu şi încălţări de cordovan de un roş stâns. Era cu capul gol. Pe piept îi atârna o cruciuliţă de aur c-un Hristos subţire tăiat în piatră de onix. Era cel dintâi dar de la Doamna Maria, rămăşiţă din comorile împăraţilor Comneni.</p>
                  <p rend="justify">Jderii îngenunchiară şi sărutară mâna dreaptă a măriei sale, apoi se ridicară şi se traseră în laturea uşii.</p>
                  <p rend="justify">Vodă se aşeză în jâlţ şi-i privi cu asprime. Sfinţitul Amfilohie se închină smerit cu mânile pe piept şi făcu doi paşi spre ieşire, umblând pieziş, cu faţa întoarsă spre măria sa.</p>
                  <p rend="justify">— Rămâi aici, sfinte părinte, porunci Domnul. Amfilohie Şendrea se întoarse la locul său, lângă iconostas. Atunci măria sa vorbi şi întrebă:</p>
                  <p rend="justify">— Ştie acest boier bătrân, prietinul nostru, de ce am chemat la mine pe coconii săi?</p>
                  <p rend="justify">— Ştie că luminăţia ta i-ai chemat la slujba Cetăţii şi se bucură.</p>
                  <p rend="justify">Domnul zâmbi şi încuviinţă, întorcându-şi obrazul spre comis.</p>
                  <p rend="justify">— Avem nevoie de oşteni buni, cinstite comise Manole.</p>
                  <p rend="justify">— Măria ta, răspunse Jder bătrânul, aceşti feciori ai noştri nu s-au născut pentru altceva.</p>
                  <p rend="justify">— Ai rostit vorbe plăcute pentru urechile noastre, cinsite comise şi prietine, zise măria sa. Vine o vreme când domnia noastră cerem oameni vrednici şi fără frică. Dumnezeu ne porunceşte să fim gata pentru războiul sfânt. Nu putem primi lângă noi decât bărbaţi fără şovăire. Pe lângă alţii, vor fi şi aceşti feciori ai domniei tale. I-am judecat bine; mai ales în sama lor ne încredinţăm domnia noastră viaţa.</p>
                  <p rend="justify">— Slăvite stăpâne, cât va fi într-înşii suflare, poţi fi fără grijă.</p>
                  <p rend="justify">Vodă încuviinţă, plăcându-i iar vorbele bătrânului.</p>
                  <p rend="justify">Simion Jder avea întinsă în fiinţa lui ca o coardă de suferinţă. Ar fi vrut să mărturisească şi el o robie a credinţii lui, însă vorbele se descântau în el, fără răsunet în afară. Jder cel mic, însă, îşi găsi iar ascuţişul limbii sale şi-şi holbă ochii, poftind să vorbească, dar neîndrăznind.</p>
                  <p rend="justify">— Ionuţ Păr-Negru vrea să ne spuie ceva… băgă de samă măria sa, zâmbind.</p>
                  <p rend="justify">— Slăvite stăpâne, se hotărî Jder cel mic să-şi apere prietinii; ai binevoit să chemi sub lumina măriei tale şi pe doi vânători, feciorii starostelui Căliman. Au sosit şi ei şi aşteaptă îndurarea luminăţiei tale. Vrednici sunt; mai cu samă tari de vârtute, cum nu se află alţi bărbaţi între noroadele măriei tale.</p>
                  <p rend="justify">— Pare că i-am chemat şi pe dânşii, într-adevăr. Chematu-i-ai şi pe dânşii, sfinţite părinte Amfilohie?</p>
                  <p rend="justify">— I-am chemat, stăpâne. Puţintel mai nainte pentru dânşii am vrut să ies: căci ştiu că se întristează, rezemându-se de zidul palatului.</p>
                  <p rend="justify">Ionuţ râse:</p>
                  <p rend="justify">— Mărite stăpâne, dacă s-a supăra unul din ei, se opinteşte cu umărul şi dă jos zidurile.</p>
                  <p rend="justify">— Care-i acela, meştere Ionuţ?</p>
                  <p rend="justify">— Acela-i Onofrei, Sfarmă-Piatră, măria ta. Pe celalalt îl chiamă Samoilă Strâmbă-Lemne.</p>
                  <p rend="justify">Măria sa binevoi să râdă. Sfinţitul arhimandrit ieşi din chilie ca să caute pe Călimani.</p>
                  <p rend="justify">În curând îi aduse la uşă. Acolo-i opri şi le dădu sfat:</p>
                  <p rend="justify">— Băgaţi de samă, feciorilor, le spuse sfinţia sa; cum intraţi în chilie la măria sa, să nu uitaţi: să vă puneţi în genunchi şi să-i pupaţi cinstita dreaptă.</p>
                  <p rend="justify">Amândoi încuviinţară mormăind asemenea sfat şi-şi plecară frunţile, ca să împungă în uşă. Aprodul deschise. Ei statură la îndoială.</p>
                  <p rend="justify">— Intraţi! Îi îndemnă Amfilohie Şendrea.</p>
                  <p rend="justify">Cum intrară, amândoi dădură cu ochii de iconostas şi-şi făcură grăbit cruce. Ridicând ochii în stânga, văzură pe prietinul lor Jder şi simţiră în ei puterea îndrăznelii.</p>
                  <p rend="justify">— Jupâne Ionuţ, unde-i măria sa? Întrebă Onofrei.</p>
                  <p rend="justify">— Aicea-i măria sa.</p>
                  <p rend="justify">Ei îşi cârniră nasurile la dreapta şi văzură pe măria sa în jâlţ. Statură în cumpănă o clipă, neştiind bine cum să facă. Se lăsară în genunchi: duşameaua chiliei se cutremură. I se părea lui Samoilă că Vodă-i cam departe de ei.</p>
                  <p rend="justify">Întinse mâna ca să tragă jilţul mai încoace. Înţelepciunea lui Onofrei îi dădu însă mai bună învăţătură. Sfarmă-Piatră se târâi în genunchi spre jâlţ şi Samoilă îl urmă.</p>
                  <p rend="justify">— Ascultaţi, vrednicilor slujitori ai noştri, le zise Vodă; voi sunteţi cel mai bun dar pe care mi l-a putut face starostele Nechifor.</p>
                  <p rend="justify">— Starostele Nechifor e tata nostru… băgă de samă Onofrei.</p>
                  <p rend="justify">Jderii îi făcură semne să tacă.</p>
                  <p rend="justify">— Nu mai spun nimica, mormăi el.</p>
                  <p rend="justify">Vodă le porunci să se ridice şi-i aşteptă să se aline. După aceea se îndreptă spre comisul Manole.</p>
                  <p rend="justify">— Cinstite comise, ascultă dorinţa domniei mele şi priveghează să se îndeplinească. De astăzi într-o săptămână, adică vineri 11 septemvrie, dorim să ieşim sub muntele Ceahlău, la vânătoare de bouri. Starostele Căliman, precum i-am poruncit, va fi la Hangu de joi sara, cu cânii şi cu zece vânători bătrâni ai săi. Vom fi şi noi acolo joi sara, cu puţini boieri ai noştri… Ne vor însoţi aceşti slujitori de credinţă, care se află de faţă. Vineri în ziuă, starostele Nechifor va împresura urmele.</p>
                  <p rend="justify">— După aceea noi vom intra cu vânătorii şi cânii. Vom vedea atunci unde facem popasul de amiază.</p>
                  <p rend="justify">Comisul Manole se miră:</p>
                  <p rend="justify">— Să fie bouri sub Ceahlău?</p>
                  <p rend="justify">— Tot aşa s-a mirat şi Căliman starostele… zâmbi măria sa.</p>
                  <p rend="justify">Onofrei ridică fruntea:</p>
                  <p rend="justify">— Este unul; dar pe acela nu l-a putut prinde nimene de-un vac de om.</p>
                  <p rend="justify">— L-om prinde noi, hotărî Vodă.</p>
                  <p rend="justify">Onofrei îşi închină fruntea. El era de altă părere; însă, dacă Vodă zice într-un fel, nu se cuvine nimănui pe lumea asta să se împotrivească.</p>
                  <p rend="justify">— Mai am ceva, grăi înălţimea sa Domnul, privind cu zâmbet pe cei doi fraţi Jderi. Ascultă domnia ta, comise Simioane, şi dă-mi o deslegare.</p>
                  <p rend="justify">— Ascult, săpâne, tresări Simion Jder.</p>
                  <p rend="justify">— Ieri, precum se ştie, urmă Vodă, am trimes o carte de iertare boierului nostru Mihu, care se află pribeag la Liov. De cincisprezece ani stă domnia sa în pribegie. De două ori l-am cerut Craiului; de două ori i-am mai trimes cărţi de iertare. Nici Craiul nu mi l-a dat. Nici Mihu nu s-a supus. Acuma îl iertăm a treia oară şi-l poftim iar. Multe supărări am avut noi pentru uneltirile care s-au săvârşit la vecinii noştri craii, de cătră unii voievozi şi boieri pribegi. Poftim ca uneltirile să steie. Pribegii să se întoarcă la baştina lor. Căci mâni ori poimâni va binevoi Dumnezeu să arate semn, pentru începutul războiului creştinătăţii. Domnia ta ce socoteşti?</p>
                  <p rend="justify">— Eu socot, Doamne, că la porunca măriei tale toată suflarea trebuie să se închine.</p>
                  <p rend="justify">— Deci crezi domnia ta, comise Simioane, că boierul Mihu se va întoarce?</p>
                  <p rend="justify">Simion tăcu.</p>
                  <p rend="justify">— Sfinţia ta ce crezi, părinte Amfilohie?</p>
                  <p rend="justify">— Dacă-mi îngăduie luminăţia ta să spun adevărul, eu socot că dumnealui logofătul Mihu n-are să deie răspuns bun nici de data asta.</p>
                  <p rend="justify">— Iar gândul domniei tale care-i, cinstite comise Manole?</p>
                  <p rend="justify">— Eu îl cunosc pe logofătul Mihu ca boier trufaş şi îndărătnic, măria ta. Nici eu nu cred c-are să se întoarcă.</p>
                  <p rend="justify">Jder cel mic se frământă, cerând cu ochii holbaţi îngăduire să vorbească şi el. Simion Jder îl opri punându-i mâna pe umăr, după care se răsuci înspre Vodă:</p>
                  <p rend="justify">— Cer îngăduinţă, Doamne, să spun ce credem noi – eu şi cu fratele meu Ionuţ.</p>
                  <p rend="justify">— Îngăduit îţi este, comise Simioane.</p>
                  <p rend="justify">— Noi socotim, slăvite stăpâne, că domnia sa logofătul Mihu va veni să îngenunche la mila măriei tale.</p>
                  <p rend="justify">Vodă înălţă sprâncenele, privind într-o parte. Acolo unde privea măria sa, nu se afla logofătul Mihu.</p>
                  <p rend="justify">— Are să vie să stea acolo, unde pofteşti măria ta, întări Simion Jder.</p>
                  <p rend="justify">— Când s-ar putea întâmpla asta, comise? Poate după nunta domnească?</p>
                  <p rend="justify">Simion îşi plecă fruntea. Ionuţ rânji singur, înturnând fruntea spre ungherul chiliei.</p>
               </div>
               <div type="div3">
                  <head>
                     <label>Capitolul IX.</label>
                     <lb/>Vânătoare domnească şi bourul cel tare de la Izvorul Alb.</head>
                  <p rend="justify">Măria sa porni pe neaşteptate de la Suceava, numai cu vânătorii săi şi cu slujitorii, lăsând portar al Cetăţii pe boierul său cel nou Hărman. Siimenii care ieşiseră de la odăile lor în urma Domnului, în număr de două sute, erau sub puterea lui Simion Jder postelnic nou al doilea. O samă din vânătorii starostelui erau duşi înainte. Deasemeni răzăşii din trei ţinuturi încălecaseră ca să vie întru întâmpinarea măriei sale la Pipirig. Acest alai petrecu Domnia până în valea Largului, de unde se vede ridicându-se pieptiş în nouri muntele Pătru-Vodă. Din acel loc pâlcurile de răzăşi cu căpitanii lor se desfăcură în două: unii apucară pe albia Bistriţei la deal, descălecând la Borca; alţii coborâră pe albia Bistriţei la vale, făcând popas la Călugăreni, lângă Piatra Diavolului.</p>
                  <p rend="justify">Copiii de casă întinseră masă de prânz în Poieniţa Mânzului sub culmea lui Pătru. Acolo, lângă revărsarea brazilor şi treptele puhoaielor, se împrăştiaseră grohotişuri: unele, în chip de lespezi, de mult se înţeleniseră. În jurul lor răsăreau ici-colo din ţărâna săracă brânduşe, florile brumei. Erau cele din urmă podoabe ale toamnei; cupele lor, în care nu venea să se adape nici o gâză, aveau albăstrimea palidă a cerului. În poiană era pace; deasupra sunau şuiete; mestecenii şi cireşii însemnau pe luncă pete de aur vechi şi aramă.</p>
                  <p rend="justify">Ciobanii din acel munte dobândiseră voie de la măria sa ca să se înfăţişeze şi să închine brânză în bărbânţe şi bărbăcuţi graşi. Vodă îi primi între acele grohotişuri şi flori ale brumei.</p>
                  <p rend="justify">Erau opt stăpâni de turme, cu câte un strungar în urma fiecăruia. Fiecare din aceşti feciori aducea de căpăstru un asin, pe samarul căruia se afla aşezat ploconul. La patruzeci de paşi, în marginea poieniţii, stăpânii de turme îngenunchiară şi-şi descoperiră pletele, punând deoparte la pământ căciulile de berbece. Îngenunchiară şi feciorii. Numai asinii stătură în picioare; câţiva din ei începură să zbiere din surle, cu mare uimire. Locul era plin de slujitori şi vânători domneşti; aşa mulţime nu se văzuse niciodinioară în acea parte de lume.</p>
                  <p rend="justify">Măria sa trimise poruncă stăpânilor de turme să se apropie. Ei îşi lăsară căciulile în iarbă, ca să vie măgăruşii să le miroase, şi înaintară la Domnie cu capetele goale, îngenunchind iar.</p>
                  <p rend="justify">— Vă mulţumim pentru darul domniilor voastre, zise Vodă.</p>
                  <p rend="justify">Starostele lor îndrăzni să răspundă, ridicând fruntea:</p>
                  <p rend="justify">— Poftim sănătate luminăţiei tale, Doamne: şi să guşti măria ta din fruptul oilor noastre. Noi facem aici o brânză care se chiamă domnească; dar nu ştim dacă ajunge până la Cetatea măriei tale. Noi socotim aşa, slăvite Doamne, că de la munte şi până la Cetatea luminăţiei tale, se găsesc mulţi cloncani care o ciugulesc.</p>
                  <p rend="justify">Vodă zâmbi de asemenea îndrăzneală şi pofti să i se desfacă, pe lespedea de dinaintea sa, o bărbânţă. Copiii de casă se repeziră bătându-se în capete spre măgăruşi. Aceştia se smunciră cu spaimă din căpestre şi se suiră pe râpi ciocănind repede din copite. Oierii răcniră, din genunchi, cum se aflau, cătră strungari, cum să facă să prindă asinii, împresurându-i.</p>
                  <p rend="justify">Bărbânţa fu adusă şi desfăcută. Vodă luă cu două degete şi gustă.</p>
                  <p rend="justify">— Ia mai multă, măria ta, îl îndemnă unul dintre munteni.</p>
                  <p rend="justify">Măria sa gustă şi a doua oară.</p>
                  <p rend="justify">— Într-adevăr, se învoi Domnul, brânza asta e mai bună decât orişicare pe lume.</p>
                  <p rend="justify">— S-o ospătezi sănătos, slăvite Doamne, se bucurară oierii.</p>
                  <p rend="justify">Măria sa porunci stolnicului său să sloboadă acelor stăpâni o bute de vin, ca s-o beie cu soţii şi să cânte întru slava sa.</p>
                  <p rend="justify">Oierii se bucurară a doua oară.</p>
                  <p rend="justify">— Aveţi nevoie de ceva, domnilor şi fraţilor? Îi ispiti Vodă.</p>
                  <p rend="justify">— Nu; căci ne-am îndestulat de bună-voia măriei tale. Avem destulă lărgime aici de la un uncheş al măriei tale, de la carele am şi dat muntelui nume Pătru-Vodă.</p>
                  <p rend="justify">Copiii de casă slujeau masa; vânătorii hrăneau focul din preajmă cu trunchiuri întregi.</p>
                  <p rend="justify">— Am înţeles, slăvite Doamne, îndrăzni iarăşi unul dintre oieri, că măria ta te duci în petrecere de vânătoare. Se află şi aicea la noi destule fiare. În vara asta au ieşit împotriva noastră, cu război, nişte urşi. Ne-am hărţuit noi cu dânşii o vreme, până ce-au trântit pe Dominte într-o râpă. Dacă nu ştii măria ta, apoi află că Dominte e baciul meu cel mai bătrân. După ce l-au trântit, el s-a sculat din râpă şi s-a suit iar la război. Apoi i-am lăsat să ieie câte-o oaie şi după aceea i-am alungat cu cânii şi cu parii.</p>
                  <p rend="justify">— Sunt şi bouri? Întrebă măria sa.</p>
                  <p rend="justify">— Sunt. Au ei nişte locuri unde hălăduiesc şi nu-i tulbură nimeni; însă măriei tale trebuie să deie dijmă.</p>
                  <p rend="justify">— Fiind luminăţia ta stăpân şi al omului şi al dobitocului.</p>
                  <p rend="justify">După ce alaiul purcese din nou şi ieşi iarăşi la lărgime, măria sa văzu pâclă asupra muntelui celui mare. Când se porunci al doilea popas, la asfinţitul soarelui, pâcla se lăsă pe poalele Ceahlăului şi piscul rămase în lumină nins, dincolo de lume şi singur ca o clopotniţă a lui Dumnezeu. Starostele Căliman ieşise în calea măriei sale, călăuzindu-l deodată într-o pustietate. Erau în nişte poieni ascunse sub zidăriile prăpăstiilor, unde bătea cu putere, ca o vâlvoare de pojar, asfinţitul.</p>
                  <p rend="justify">Siimenii apucară intrările locului, împânzind străji. Măria sa trecu numai cu cei opt vânători vechi ai starostelui, cu însuşi Căliman şi feciorii lui şi cu Jderii cei tineri, într-un afund mai adânc al singurătăţii. Când se opriră şi descălecară, sosi din urmă şi sfinţitul Amfilohie Şendrea.</p>
                  <p rend="justify">Începea să scadă lumina.</p>
                  <p rend="justify">Arhimandritul alese loc curat la marginea izvorului ce se prelingea din stâncă şi desfăcu iconostasul. Dădu sunet dintr-o simandră mică de aramă, bătând în ea ca într-o toacă şi începu slujba de sară. Cum îngenunche măria sa în faţa imaginilor sfinte, se auzi în munte, undeva departe, o toacă de lemn răspunzând simandrei. Vodă o asculta cu luare-aminte ca pe o cântare a singurătăţii. După aceea se sculă din rugăciune şi veni la foc. Îndată vânătorii se mişcară, ca să pregătească palatul de noapte al Domniei.</p>
                  <p rend="justify">După rânduială oamenilor de pădure, cea dintâi grijă a popasului e focul. Deci dăduseră la pământ cu topoarele, în marginea poienii, carpeni şi fagi. Niciodată lemnul acesta n-a avut altfel de întrebuinţare în munte: vâlvătăile şi jarul carpănului şi fagului au o putere tot aşa de mare ca a soarelui în dricul verii. Oamenii starostelui chibzuiră întâi o temelie de trunchi bătrân; după aceea clădiră cu meşteşug un jertfelnic de trupuri tinere. Apoi zbătură cu amnarele în cremene, aprinzând sori mici în vârfuri de iască; suflară puterea aceasta în uscăciune de cetină şi muşchi, aşezând-o sub jertfelnic; vântul învălui deodată vâlvătăile, desfăcându-le în limbi aprige.</p>
                  <p rend="justify">Starostele Căliman alese locul de hodină al Domniei la un molid, într-o apropiere potrivită a flăcărilor. Întâi făcu semnul crucii în scoarţă cu toporul, ca să îndepărteze nesomnul, apoi potrivi culmea colibei, pe care ceilalţi vânători sprijiniră laturile. Cu solzi de cetini alcătuiră acoperişul. Subt adăpost clădiră aşternut gros dintr-aceleaşi clomburele de brad subpuse treptat. Zvârliră deasupra poclăzi. Vodă se aşeză în dogoarea luminii în deschizătura colibei. În partea cealaltă a focului se rânduiră vânătorii măriei sale, desfăcând de pe ei cojoacele şi prăjindu-se când pe-o parte, când pe alta. Boierii şi sfinţitul arhimandrit se aşezară într-o lăture a colibei măriei sale, unde-i ajungea fumul şi-i şfichiuiau câteodată şi flăcările. Măria sa nu-i băga în samă, cufundat dintr-odată în gânduri.</p>
                  <p rend="justify">Într-un târziu, măria sa chemă pe lângă sine pe starostele Nechifor. Într-această clipă vânătorii se mişcară, sporind năprasnic pojarul.</p>
                  <p rend="justify">— Cinstite staroste Căliman, întrebă Vodă, ce răspuns ai de la oamenii domniei tale?</p>
                  <p rend="justify">— Măria ta, răspunse bătrânul stând cinchit lângă stăpânul său; am eu doi vânători bătrâni cunoscători de bouri. Am umblat ast'dimineaţă împresurând locurile până la culme. Am găsit urme la nişte hoşti. În acele gloduri se vedeau însemnate copite de bour tare alungând două vaci. Altă urmă de taur, în acea parte de munte, nu s-a aflat. Alţi vânători au găsit în partea Bistriţei, drept când a stat soarele la amiază, un buluc de şase tineri, care se jucau într-o poiană. Vor fi fiind şi alţii, dar nu cutează să vie într-această singurătate, unde stăpâneşte bătrânul. Socoteala noastră este, pe cât înţeleg, să-l urmărim pe acesta. Eu îl cunosc de mult.</p>
                  <p rend="justify">Voievodul asculta în tăcere, cu fruntea plecată.</p>
                  <p rend="justify">— De când, staroste Căliman?</p>
                  <p rend="justify">— Măria ta, eu îl ştiu de când eram ca aceşti feciori ai mei. Şi eu m-am spăriat ca şi dânşii, când mi s-a arătat întâia oară. Ptiu, drace!</p>
                  <p rend="justify">— Câţi ani sunt de-atuncea?</p>
                  <p rend="justify">— Întâmplarea asta am avut-o, măria ta, în domnia lui Alexandru-Vodă Bătrânul. Părintele meu m-a mânat la munte să cercetez turmele, cum am mânat şi eu pe Onofrei şi pe Samoilă. Într-o zi, m-a apucat un vârtej de ploaie şi m-am oploşit subt o stâncă. Când a contenit ploaia, am rămas în nour şi nu mi-am mai putut cunoaşte drumul. Cu toate acestea, fiind asupra serii şi temându-mă să nu mă apuce noaptea, am ieşit din locul meu, căutând calea spre stână. Am umblat o vreme, până ce s-au mişcat nourii de deasupra mea. Atuncea m-am aflat într-un loc cu desăvârşire necunoscut. Nu-l văzusem niciodată. Eram la un prag, deasupra prăpăstiilor. Am ocolit pe după nişte desişuri, mi-am căutat calea înapoi; n-am mai găsit-o. Era încă lumină când, dintrodată, am auzit pufnind şi mugind. M-am lipit sub jnepeni. Bourul s-a oprit scurmând pământul cu copitele de dinainte; după aceea a împuns cu coarnele în desime lângă mine, a făcut o săritură, şi i-am auzit duduitul umbletului la vale.</p>
                  <p rend="justify">După ce s-a alinat în mine groaza acelei arătări… Măria ta, era un bour mare cum nu s-a mai văzut niciodată. Când a slobozit muget, am băgat de samă cum i se zbate într-o parte limba neagră. Era alb. După ce s-a alinat în mine groaza acelei arătări, am intrat pe urma lui, unde rupsese desimea cu coarnele. Cum am răzbit prin desime, am găsit alt prag. Bourul sărise de-a dreptul peste râpă, însă eu am aflat trecere, cotind pe o muche îngustă. Atuncea am văzut în stânga schitul de sub Duruitoare. Mi s-a părut că trece într-acolo ş-o potecă. N-am putut întârzia: am dat iar de urme şi am umblat la vale, până ce am cunoscut locurile.</p>
                  <p rend="justify">— Domnia ta crezi că bourul e tot acela?</p>
                  <p rend="justify">— Ptiu, drace! Asta-i numaidecât. Deasemeni feciorii mei l-au văzut. Şi ei spun că-i tot el. Bourii ceilalţi sunt murgi; acesta e alb.</p>
                  <p rend="justify">Vodă ridică fruntea în lumină. Chemă pe staroste mai aproape.</p>
                  <p rend="justify">— Adevărat să fie ce se spune, staroste Căliman, că bourul acela are stăpân?</p>
                  <p rend="justify">— Măria ta, n-am deslegare să vorbesc; e cu primejdie.</p>
                  <p rend="justify">— Te dezleagă părintele arhimandrit.</p>
                  <p rend="justify">— Dacă părintele arhimandrit mă desleagă şi ameninţă cu aghiasmă asupra pustiei, atuncea aş putea să grăiesc.</p>
                  <p rend="justify">— Poruncindu-mi şi luminăţia ta.</p>
                  <p rend="justify">Părintele arhimandrit veni la staroste, apăsându-şi mâna pe fruntea lui şi dându-i deslegare. Apoi căută lângă iconostas, în laturea colibei, apă sfinţită, şi stropi în patru vânturi binecuvântând.</p>
                  <p rend="justify">Starostele se aşeză la pământ oftând, cârnind cu teamă nasul spre măria sa.</p>
                  <p rend="justify">— Măria ta, acest bour alb ar fi fiind al Lui.</p>
                  <p rend="justify">— Al cui anume?</p>
                  <p rend="justify">— Al Lui, măria ta. M-a deslegat părintele arhimandrit, însă nu cutez, ca să nu-mi amorţească limba.</p>
                  <p rend="justify">Părintele Amfilohie îi înlesni lămurirea:</p>
                  <p rend="justify">— Măria ta, zise arhimandritul, starostele socoate că stăpânul bourului e Demonul, adică un vrăjitor. Bătrânii de demult l-au înfricoşat pe domnia sa; iar domnia sa crede că acesta e un legământ ca să nu grăiască; şi a poruncit şi feciorilor domniei sale să tacă.</p>
                  <p rend="justify">— Întocmai aşa este; ptiu, drace! Răsuflă cu greutate starostele Nechifor. A fost obicei să lăsăm, noi stăpânii de oi, tain într-o ocniţă a muntelui, în dosul schitului de sub Duruitoare. Aşa s-a urmat până acum. Bourul vine, ia darul şi-l duce la peştera unde acel vrăjitor ar fi sălăşluind. Dacă n-am face aşa, s-ar isca asupra oilor o primejdie de vârtejuri, ori o bolişte.</p>
                  <p rend="justify">— Din vremuri mai vechi, a rămas cunoştinţă că la peşteră s-ar fi adăpostind un părinte schivnic.</p>
                  <p rend="justify">— Măria ta, noi am ştiut altfel. Dacă ar fi fost un sfânt schivnic, l-ar fi văzut unii. Aşa, noi numai l-am auzit câteodată strigând şi am văzut bourul. I-am dat tainul, ca să n-avem din partea lui sminteală. Aşa se urmează şi acuma; păstrăm datina.</p>
                  <p rend="justify">Starostele tăcu. Jarul focului creştea, clipind din ochi nenumăraţi de pietre scumpe. Împrejurimea era covârşită de tăcerea muntelui şi a singurătăţii. Vânătorii, trudiţi, dormitau de cealaltă parte a vâlvătăilor. În văzduhul negru, pe sub stele, trecură cârduri de paseri străine. Unele trâmbiţară la mari depărtări ca nişte cocoare; altele se chemară, mai aproape, cu găgăiri de gâşte sălbatice.</p>
                  <p rend="justify">Căliman bătrânul le ascultă un timp; după ce se făcu iar tăcere, îşi scutură fruntea.</p>
                  <p rend="justify">— Mărite stăpâne, începu el din nou cuvânt; dac-ar fi fost un sunt schivnic, nu ni s-ar fi întâmplat nouă, atunci, să vedem om fărmăcat trecând calare pe târş, deasupra pădurii. Stând noi mai mulţi la foc, în altă parte a muntelui, fiind noaptea târziu, ca şi acuma, l-am auzit venind ca un vânt şi strigând: apă! Apă! Unii au zis că-i om vrăjit şi trimes pe sus. Alţii ne-am temut să nu fie chiar El.</p>
                  <p rend="justify">Domnul rămase un timp cu privirile visătoare aţintite asupra jăraticului schimbător. Starostele se trase la o parte.</p>
                  <p rend="justify">Arhimandritul veni lângă triptic. Măria sa se ridică, apoi îngenunche şi-şi făcu rugăciunea cu mare evlavie. Clipa aceasta o aşteptau şi străjile din fundul poienii; îşi făcură semnul sfânt şi se închinară. Jderul cel mic dormea fără nici o grijă. Postelnicul al doilea Simion trecu spre tabăra slujitorilor, în altă poiană, la un pârău.</p>
                  <p rend="justify">Nevoia sufletului măriei sale de a desface o taină, de care era legat trecutul părinţilor săi, stărui şi-n somn. Măria sa avu un vis tulburat, din care se trezi la un ceas după miezul nopţii.</p>
                  <p rend="justify">În acel ceas al tăcerii de piatră se iscă în pustie un muget, care se rostogoli ca tunetul, din ponor în ponor.</p>
                  <p rend="justify">Măria sa avu o înfiorare. Se trezi deplin.</p>
                  <p rend="justify">Aşteptă un timp, până ce se înălţă din nou boncăluit, cu alt viers. Acesta era mai prelung, ameninţător şi mânios. Unul dintre vânători se sculă din locul său din umbră şi hrăni focul. Văzu pe măria sa treaz, ascultând. Grăi pentru sine, însă aşa ca să audă şi stăpânul:</p>
                  <p rend="justify">— Se bat cerbii de la ciute.</p>
                  <p rend="justify">Se puse la pământ şi adormi îndată.</p>
                  <p rend="justify">Într-alt răstimp, dintrodată, detună iar pustia de mugetul cel dintâi. Măria sa cunoscu singur că acela trebuie să fie glasul bourului alb.</p>
                  <p rend="justify">Căliman se ridicase în lumina jarului, ca o fantasmă, ascultând şi el cu urechea aţintită şi cu o mână încovoiată spre tâmplă.</p>
                  <p rend="justify">— Ai auzit, măria ta? Şopti el.</p>
                  <p rend="justify">— Am auzit. Dintre copoi numai unul dă răspuns.</p>
                  <p rend="justify">— Acela-i căţelul… lămuri starostele.</p>
                  <p rend="justify">Era vorba de Pehlivan, care mârâia foarte încet şi din când în când pufnea, cu botul înăbuşit în spuză.</p>
                  <p rend="justify">Noaptea era înaltă şi senină. Găinuşa scăpătase din catapiteasmă spre asfinţit. Postelnicul Simion se întoarse de la schimbul străjii a treia. Căută în culcuş pe Jderul cel mic; îl scutură de umăr şi-i trecu mâna peste frunte. Îi şopti la ureche:</p>
                  <p rend="justify">— Scoală, Ionuţ. Trebuie să te duci.</p>
                  <p rend="justify">— Îs gata, bădiţă Simioane, răspunse Ionuţ, ridicându-se cu grabă. Aşa cum era, încă ameţit de somn, ghionti cu mănunchiul ţepuşii de vânătoare pe tovarăşii săi. După ce mormăiră răsucindu-se de două ori, Călimanii crescură în sus. Se desmeticiră şi începură a-şi culege de pe jos sculele. Gheorghe Tătarul vârî pe Pehlivan în desagă şi se duse să-l anine la oblâncul unui cal.</p>
                  <p rend="justify">Când cei patru vânători – Ionuţ, feciorii lui Căliman şi Botezatu – trecură printre străjile care închideau poiana, era încă întuneric, dar se simţea deasupra, în văzduh, o aburire argintie. Steaua Ciobanului săltase deasupra răsăritului. Onofrei Căliman umbla înainte, ca cel ce cunoştea mai bine drumul.</p>
                  <p rend="justify">Spre revărsarea zorilor, erau intraţi pe pârăul Buhalniţei şi de acolo ocoliră numaidecât spre zidăria muntelui, umblând în tăcere şi înşiraţi unul după altul. Într-o margine de brădet tânăr săriră ierunci, cârcâind. La zborul lor, Ionuţ tresări din gânduri. Pehlivan lătră o dată de la oblâncul lui Botezatu. Slujitorul îl strânse de bot şi-i porunci să tacă. Când începu să se lumineze stâncăria, Ionuţ se văzu între păreţi de râpă. Caii suiau harnic o cărare destul de lină, ocolind necontenit risipituri din munte.</p>
                  <p rend="justify">— Până la răsăritul soarelui, trebuie numaidecât să ajungem în acel loc, grăbi într-o vreme Jder pe soţii săi vânători.</p>
                  <p rend="justify">— Cred că s-ajungem, răspunse Samoilă; numai dacă n-a fi rătăcit Onofrei calea.</p>
                  <p rend="justify">— Dumneata n-o cunoşti? Nu vezi dac-a rătăcit ori nu?</p>
                  <p rend="justify">— Ba o cunosc; dar poate mă înşel şi eu. Pe cât se vede, până acuma n-a rătăcit-o; dar poate s-o rătăcească de acuma înainte. Aicea, în acest munte, să ştii domnia ta că se află duhuri şi înşelări.</p>
                  <p rend="justify">Onofrei îşi opri căluţul.</p>
                  <p rend="justify">— Jupâne Ionuţ, grăi el întorcând obrazu-i pălit de îngrijorare; drumul îl cunoaştem, să n-ai nici o grijă; trebuie să ne oprim puţin, ca să răsufle dobitoacele. Dacă s-aud în pisc cucoşii sălbatici, atuncea suntem şi mai încredinţaţi că ne aflăm pe cale bună. Pe aicea nu umblă niciodată ciobanii, fiind un loc primejdios la vreme de ploi repezi; cad risipituri din păreţi şi omoară oile. Ascultaţi.</p>
                  <p rend="justify">Sus, într-un pisc depărtat al înălţimii, apăruse răsfrângerea zorilor pe luciu de stâncă. Se auzea într-acolo zuzuind un gotcan.</p>
                  <p rend="justify">Mestecenii de pe coastă începură să se legene la adieri uşoare. Lumina creştea. Jder împinse înainte pe Onofrei, care rămăsese uitat ascultând înălţimea.</p>
                  <p rend="justify">Poteca dădu întâi într-o vale. De acolo se vedea luminiş de drum la stânga. Însă Onofrei coti în loc spre dreapta şi începu a sui pieptiş. După o jumătate de ceas de umblet prin întunecime, într-o rovină de izvor, ieşiră în lumină la un prag.</p>
                  <p rend="justify">Soarele încă nu răsărise. Dar se vedeau deplin frământări de râpi şi costişe care, din alte părţi, erau cu totul ascunse privirilor. Undeva foarte departe, sub râpa dreaptă a muntelui, scânteia o pânză de apă în cădere: acolo era o duruitoare. Se bănuia şi un colţ de turn al unei mănăstioare. Într-acolo, înspre acel schit, trebuia să se mişte vânătoarea domnească. De la schit, în râpile şi frământările care se vedeau din pragul unde cei patru vânători se opriseră, cotea o cărare. Când o vedeau, când o pierdeau din ochi, o dată într-un bunget, a doua oară printre nişte zimţi de ţancuri. În valea pe care părea că o urmează acea cărare răsucită, se învolbura cu spume o altă apă, izbucnind din afund.</p>
                  <p rend="justify">— Acolo-i Izvorul Alb, dădu lămurire Onofrei Căliman.</p>
                  <p rend="justify">Erau acolo nişte singurătăţi pe care, dintru începutul zidirii, oamenii nu le călcaseră. Muntele îşi risipea necontenit râpile, şi costişele erau cu totul lipsite de păşune. Înspre Izvorul Alb locul era aşa de prăpăstios, încât numai o sălbătăciune ar fi putut avea pe acolo hăţaş cotit de intrare. Dinspre schit locul iarăşi era tare: duruitoarea curgea pe stânci oable. Prin fundul pustietăţii cărarea arăta că o fiinţă bătucise loc de umblet.</p>
                  <p rend="justify">Din cele ce înţelesese de la sfinţitul arhimandrit Amfilohie, numai aici ar fi putut să aibă sălaş pustnicul – pe care vânătoarea măriei sale îl căuta. După arătarea lui Onofrei şi a lui Samoilă, de aici, din acest prag, bourul sare în desime nestrăbătută şi iese după aceea la poteca din fund.</p>
                  <p rend="justify">— Aceea-i poteca bourului celui bătrân… dădu el încredinţare. Dacă domnia ta, jupâne Ionuţ, socoţi că putem sări şi noi pe unde sare el, atuncea porunceşte să dăm pinteni cailor şi sărim.</p>
                  <p rend="justify">Înţelegând ce va să spuie fratele său, Samoilă rânji adăogind şi el o încredinţare:</p>
                  <p rend="justify">— Până jos, ne facem mii şi fărâme.</p>
                  <p rend="justify">— Totuşi, zâmbi Ionuţ, pe unde trece sălbătăciunea pot trece şi eu.</p>
                  <p rend="justify">Din porunca lui Jder, descălecară şi-şi adăpostiră caii într-un brădăţel din apropiere. Ionuţ cercetă cu luare-aminte împrejurimile pragului. Se strecură în desime, într-o râpă care părea fără fund. I se auzi glasul într-o vreme dintr-o mare depărtare, ca de pe ceea lume. Într-alt răstimp, răzbi chemarea lui din altă parte. Călimanii îi răspunseră îngrijoraţi, aplecându-se cătră întunericurile de jos.</p>
                  <p rend="justify">— Strigă şi cere ceva, se desluşi la urmă Samoilă, făcându-şi cu amândouă palmele pâlnie la o ureche.</p>
                  <p rend="justify">— Ce cere? Întrebă cu nelinişte Onofrei, Poate porunceşte să ne ducem şi noi după el.</p>
                  <p rend="justify">Veni şi Gheorghe Tătarul, aplecându-şi urechea.</p>
                  <p rend="justify">— Cere să dăm drumul cânelui, lămuri el.</p>
                  <p rend="justify">Intră în brădăţel, ca să sloboadă pe Pehlivan din dăsagă. Îl aduse la prag şi-l puse pe urma lui Jder. Auzind glasul, copoiul începu să schiaune numaidecât. Se strecură în desime şi dispăru.</p>
                  <p rend="justify">Dintr-altă parte a muntelui de dincolo de ţancul Izvorului Alb, începură să sune cornurile vânătorii domneşti. Răsăritul lucea înspre Panaghia, însă pe plaiul Ocolaşului se târâiau neguri.</p>
                  <p rend="justify">Ionuţ se sui din râpă cu cânele după el.</p>
                  <p rend="justify">— Este loc de coborât, zise el. Se află un loc de trecere şi prin altă parte. Trebuie să căutăm acest coborâş de deasupra, ca să trecem cu caii în vale. Vânătoarea măriei sale rămâne în afară de râpa asta; trebuie să ne aţinem noi la ţiitorile ei. Întâi ne lăsăm spre izvor; pe urmă încercăm să ne ridicăm la schit.</p>
                  <p rend="justify">Trecerea pentru cai era mai greu de găsit. Ocoliră un gorgan de piatră, căptuşit cu tufe de afine. Desimea în partea aceea era ca o perie.</p>
                  <p rend="justify">În înaintările ei cotite, vânătoarea domnească urma de la o vreme aceeaşi linie pe care o străbătuse Ionuţ cu soţii săi. Copoii ţăhneau, când cu glasuri înalte pe pripoare, când cu glas stâns, în adâncimi.</p>
                  <p rend="justify">Se bănuia, din înălţimea pragului, o altă urmărire pe după laturea cealaltă a pustietăţii. Cântau şi într-acolo cornuri şi ţăhneau înăbuşit cânii.</p>
                  <p rend="justify">Vânatul fusese deci sculat şi era prigonit din două părţi, în acelaşi timp. Urmând porunca anumită a măriei sale, postelnicul Simion Jder împânzise o parte din slujitori cătră acele locuri ascunse unde era bănuială, după credinţile localnicilor şi vorbele bătrânului Căliman, că-şi are aşezarea schivnicul, cel ce nu se arată niciodată oamenilor de rând. Oştenii aveau poruncă anumită: îndată ce dau de peştera lui, stau pe loc şi trimet vestire. Căci numai măria sa poate avea îngăduinţă să intre acolo, să audă prorocire pentru gândul cel nebiruit al măriei sale. Dacă, precum se spune şi precum se ştie că e adevărat, iese la arătare bourul cel bătrân al schivnicului, atunci fie oştenii, fie vânătorii aveau îndatorirea să-l ţie de-aproape, căci calea bourului era tocmai aceea pe care o căutau.</p>
                  <p rend="justify">După o socotinţă bună, deşi nemeşteşugită, a feciorilor lui Căliman – pe unde a trecut bourul într-alte rânduri nesilit, va să treacă numaidecât şi acum, când i-au adulmecat copoii urma. Fiind pustia aceasta a muntelui numai în stăpânirea lui, pe el trebuia să-l fi sculat şi-l alungă cânii vânători.</p>
                  <p rend="justify">Aşa era. Ţăhnitul copoilor se apropia; într-o vreme stătu cu îndârjire într-un pisc; după aceea înmulţi ecouri în altă vale, mai apropiată.</p>
                  <p rend="justify">Jder cel mic îşi conteni cercetările şi porunci soţilor săi să stea cu luare-aminte.</p>
                  <p rend="justify">Ţepuşile pârlite la vârf pe care le purtau nu trebuiau să le slujească decât de apărare, dacă fiara ar fi dat năvală asupra lor; însă porunca măriei sale era ca acel bour să nu fie jertfit, ci numai urmărit.</p>
                  <p rend="justify">— Pentru ca să se afle ceea ce dorea măria sa să găsească.</p>
                  <p rend="justify">Pe neaşteptate poteca pe care suiseră ei la prag începu să sune. Călimanii se holbară unul la altul şi se vârâră cu spatele în păretele de stâncă. Ionuţ abia avu vreme să se ferească din marginea râpii, cuprinzând pe după cap pe Pehlivan şi grămădindu-l în pământ. Tătarul năvălise la cai, ca să-i stăpânească. Bourul veni năprasnic la deal, fumegând şi pufnind. Aducea din când în când coarnele scurte spre genunchi şi împungea într-o lăture, zvârlind spumă pe nări. Din urmă îl goneau adulmecând patru câni, înşiraţi unul după altul şi chefuind cu glasuri diferite. Era un bour bătrân cu coama murgă, însă cu celălalt păr deschis aburiu. Ochii bulbucaţi negri priveau cercuiţi cu roş. Veni ca într-o bătaie de furtună, ocoli pe la prag, se cumpăni o clipă şi făcu o săritură sprintenă peste peria de afiniş.</p>
                  <p rend="justify">Îndată Jder dădu drumul lui Pehlivan, care-şi scurmă drum pe dedesubt. În curând glasul lui subţire prinse a suna în râpă. Îmbulziţi la prag, vânătorii căutau să vadă fiara între stâncile sure din prăpastie. N-o vedeau nicăieri; căţelul totuşi o urmărea.</p>
                  <p rend="justify">Cei patru câni domneşti se opriră sus, amirosind urmele. De două ori se întoarseră îndărăt, ocoliră şi veniră iar la gorganul de piatră. Numai după ce Jder îşi dădu iarăşi drumul în râpă, ei aflară din nou putoarea bourului şi începură să alunece la vale. Glasul căţelului se depărtase spre Izvorul Alb.</p>
                  <p rend="justify">Cu multă chibzuinţă, căluţii munteneşti fură coborâţi sub mal, printr-o hrubă astupată de perdele de verdeaţă. Era un loc care părea închis ochilor. Bourul îl străpunsese cu uşurinţă pe deasupra; căţelul ajunse la el pe dedesubt. Urmând glasul depărtat şi cotit al cânilor, Jder cel mic coborî cu piciorul râpa, ducându-şi calul de căpăstru. Veneau cu anevoie şi ceilalţi după el. Când ajunseră destul de departe în fund, Jder se întoarse şi văzu pragul de stâncă, în înălţimea cerului. Doi vânători domneşti priveau de acolo împrejurimea pustie, neînţelegând cum ar putea un om trece în prăpastie, fără ajutor de la paserea măiastră.</p>
                  <p rend="justify">Ionuţ şi soţii săi stătură un timp pe loc, chibzuind. Cealaltă parte a vânătorii era cătră valea Izvorului. Într-acolo li se părea că au mânat şi cânii. Deci încălecară şi urmară cu repeziciune fundul râpii. Nu vedeau deasupra lor decât o dungă de cer, în care umbla rotindu-se şi ţipând din când în când un vultur negru.</p>
                  <p rend="justify">Ieşiră din râpă la o culme de piatră; după aceea ajunseră la un tăpşan prăvălatic. Sub molizii cei mai din fund forfotea Izvorul Alb. Drept lângă coamele de spumă ale izvorului, se deschidea o uşă îngustă de peşteră. Vânătorii descălecară. Jder aşteptă un timp cercetând împrejurimea, înainte de a păşi mai nainte. Nu era nici un semn că ar fi vieţuit acolo fiinţă omenească. Nu se afla urmă de vatră afară; dinlăuntru nu ieşea fum.</p>
                  <p rend="justify">Bătătura era căptuşită cu iarbă şi cu fragi. O veveriţă roşcată ieşi prin firida peşterii, care ţinea loc de fereastră; la vederea oamenilor se căţără înfricoşată pe un trunchi de molid; se duse înşurubat până sus şi se dosi după o crenguţă; apoi pluti prin aer cu coada răsfirată şi ajunse în furca unui frag.</p>
                  <p rend="justify">— Unde a putut trece bourul? Se întreba Jder.</p>
                  <p rend="justify">Glasul copoilor nu se mai auzea.</p>
                  <p rend="justify">Descălecă şi lăsă în urmă pe tovarăşii săi. Păşi cu fereală până la intrarea peşterii. Se descoperi lângă izvor; privi de-acolo înlăuntrul încăperii. Nu era nimic înlăuntru. Îndrăzni să pătrundă doi paşi în acea încăpere în care se mai păstra un miros vechi de fum. Cândva, trăise aici un om. Era ş-un loc de hodină scobit în părete. Acolo îşi adunase veveriţa alune şi jir.</p>
                  <p rend="justify">Ieşind la lumină, Jder îngenunche la marginea grumazului alb de ape şi-şi potoli setea. Atuncea îşi aduseră aminte şi ceilalţi vânători, ieşind din uimirea lor, şi se adăpară odată cu caii. Pe pârăul care se împânzea la vale din bulucul izvorului, înverzea o ţesătură de buruiană străină, cu foaia grasă şi lucie. Tătarul o cunoscu; o culese şi o mestecă în gură.</p>
                  <p rend="justify">— Asta-i frunza-pustnicului, zise el; stă vie şi verde în puterea iernii.</p>
                  <p rend="justify">După ce au înţeles şi treaba asta, vânătorii se traseră îndărăt ascultând pe spinările de deal din laturile acelei închisori zvonurile vânătorilor măriei sale. Nu s-auzea nimic. Nici copoii care răzbiseră în râpă nu mai dădeau semn. Valea pustie, ocrotită de orice adiere de vânt, începea să-şi înfierbânte în soare stâncile.</p>
                  <p rend="justify">Într-un târziu găsiră o frântură de potecă, pe spinarea unui muncel. Din locul acela mai înalt văzură turnul schitului şi, ţinând sfat, se îndreptară într-acolo. Porunca lui Vodă era că acolo urma să fie popasul de seară al acelei zile. Cum mişcară de pe muscel, nu mai văzură turla şi crucea schitului. După ce coborâră, doi dintre copoii domneşti le ieşiră întru întâmpinare, trudiţi şi cu limbile atârnând. Tătarul puse cornul la gură şi dădu şi el semn lui Pehlivan. După un sfert de ceas, îl găsiră cu pântecele la pământ, cu botul lângă o umezeală ce se prelingea din stâncă. Se bucură numaidecât că a fost găsit de stăpânul său. Înştiinţare că ar fi aflat ceva despre bourul cel bătrân nu putu da. Deasemeni veniră şi ceilalţi copoi domneşti, trudiţi de umblet. Era târziu şi soarele se aplecase dincolo de crucea amiezii; în toate împrejurimile depărtate nu s-auzea nici un fel de zvon, nici ţăhnit de câne, nici glas de corn. Vânătoarea măriei sale contenise. Cei patru vânători singuratici descălecară, pentru hodina amiezii.</p>
                  <p rend="justify">Oamenii n-aveau merinde cu ei; se mulţămiră să ciugulească câteva afine. Caii găsiră, printre pietrării, puţine smocuri sărace de iarbă. Cât statură pe loc, după obiceiul muntenilor, scăpărară şi aprinseră un foc de vreascuri. Abia după ce stâlpul subţire de fum se ridică în înălţime, auziră cornul de pe munte, din partea schitului, şi înţeleseră că e chemare pentru ei. Deci se ridicară flămânzi şi trudiţi, închingară caii şi luară drumul la deal, cotind necontenit.</p>
                  <p rend="justify">Când se coborî soarele spre săgeţile brădeturilor, auziră aproape zvonind toaca mănăstioarei şi clopotele. Slujitorii le ieşiră întru întâmpinare, chiuindu-i. Măria sa Vodă se afla la schit şi intrase la slujba de vecernie.</p>
                  <p rend="justify">Mănăstirea aceea a Duruitoarei era un adăpost numai pentru trei monarhi: un cărturar şi doi muncitori de rând. Era ţărcuită între munţi, cu împrejmuire de zid tare şi porţi ferecate. Lângă bisericuţă, câteva chilii în care locuiau cuvioşii monahi şi unde aveau şi o trapeză, precum şi arhondaric, întru aşteptarea unui slăvit oaspete, care abia acum sosise.</p>
                  <p rend="justify">Bourul alb fusese văzut de toţi vânătorii, însă acuma nimene nu mai ştia nimic despre el. Întâmplarea aceasta era de mirare pentru toţi şi părea o minune.</p>
                  <p rend="justify">Postelnicul Simion şi Căliman bătrânul cercetară pe cei patru vânători despre cele ce văzuseră şi aflaseră şi avură un adaos în uimirea acelei zile. După ce desăvârşiră rânduiala slujitorimii între ziduri şi la intrarea văii, postelnicul intră în bisericuţă la măria sa, ca să-i împărtăşească cele ce se mai aflaseră.</p>
                  <p rend="justify">Era o bisericuţă de lemn, nu mai înaltă decât două staturi de om, având toate icoanele şi toate podoabele la locurile lor – însă mai grămădite şi mai mici.</p>
                  <p rend="justify">Măria sa stătea în strana domnească. Părintele ieromonah Ioil slujea singur. În umbra punctată de câteva făclioare şi candele, părea că stă în tăcere duhul lui Dumnezeu şi al muntelui.</p>
                  <p rend="justify">După ce cântă un axion întru slava măriei sale, părintele Ioil se închină către strana domnească şi pătrunse în palatul cel tainic al altarului. Măria sa ieşi la lumină urmat de postelnic.</p>
                  <p rend="justify">După ce înţelese cele aflate de Jderul cei mic, chemă la poruncă pe părintele Ioil. Acesta veni cu supunere, îmbrobodit în camilafca-i cernită şi barba-i căruntă şi dădu măriei sale toate lămuririle, grăind cu supusă sfială şi stând plecat lângă jilţul stăpânitorului.</p>
                  <p rend="justify">— Într-adevăr, slăvite stăpâne, mărturisi părintele ieromonah Ioil, la peştera de lângă Izvorul Alb s-a aşezat acum treisprezece ani un sfinţit schivnic, carele a fost venit de dincolo de munţi, aducând cu el acel bour alb, pe care vânătorii măriei tale l-au văzut. Să ştii, Doamne, că acel bour e îmblânzit şi nu face nici un rău nimănui. Şi acel bour a fost slujitorul schivnicului, cât sfinţitul schivnic a trăit. Având ciobanii obicei să puie pentru sfinţia sa daruri într-o ocniţă în dosul schitului nostru, noi i le trimeteam legându-le în coarnele bourului. Când i se poruncea, bourul venea aici şi noi îl împovăram, după care el se întorcea devale. Voie ca să ne ducem şi să ne închinăm acelui sfânt părinte n-aveam decât după sfânta Înviere, când ne coboram la el cu lumini, dându-i vestea. Dar dacă era încă iarnă şi vifor în munte, nici atunci nu ne duceam. Aşa că schivnicul trăia singur, poruncind să nu-l cerceteze nimeni din lume, având el canon singurătatea şi muţenia. Era un om schilav şi bătrân tare, slab de vârtute, şi nouă ni se părea că-i şi cu mintea tulbure, dar el vedea şi auzea altfel decât noi, atât în somn cât şi în trezie. L-am văzut în câţiva ani, primăvara, după sfânta Înviere, ieşind în răsăritul soarelui, îngenunchind şi punând urechea la pământ.</p>
                  <p rend="justify">— Ca s-audă glasul pământului. Atâta ne putea spune în acea zi sfântă, când avea slobozenie să grăiască. Şi ne-a mai spus că rânduiala lui a fost să ajungă până la măria sa; dar e slab şi a îngenunchiat aici şi are să vie măria sa la dânsul. „Căci noi suntem prorocii acestor voievozi”, a adăogit el. După ce s-a alinat iarna, acu doi ani, de ziua lăsatului de sec, cap de primăvară, s-a întors bourul cel alb cu darurile şi atunci am înţeles că pustnicul a trecut în limanul cel fără de vifor. Ne-am coborât şi l-am căutat ca să-i aducem sfinţitul trup aici. Fusese slab, numai ca o vedenie. N-am găsit nimic la peşteră. Poate să-l fi furat puhoiul, când s-a dus să ia apă şi a căzut; ori poate să se fi înălţat cu aburii când s-a aplecat după cum îi era rânduit, ca s-asculte glasul din afund. N-am putut afla nimic. A rămas bourul singur. Uneori, când îl supără cânii ciobanilor, ori vânătorii, vine la noi la schit; bate cu fruntea în poarta de dindos, iar noi îi dăm aici sălaş. Când se cere, noi îl lăsăm iarăşi slobod.</p>
                  <p rend="justify">Măria sa a stătut mult pe gânduri auzind acestea şi părea apăsat de mare părere de rău.</p>
                  <p rend="justify">— Altceva nu s-a ştiut nimic? Şi nu s-a aflat nimic?</p>
                  <p rend="justify">— Nu s-a mai ştiut şi nu s-a mai aflat nimic, slăvite stăpâne.</p>
                  <p rend="justify">— Ce glas spunea c-ascultă?</p>
                  <p rend="justify">— Noi n-am putut să ştim, slăvite stăpâne. Poate cunoştea el ceva, noi însă nu înţelegeam. Avea o cunoştinţă ascunsă despre mersul stelelor şi al soarelui; cetea pe cer zodiile; ştia întocmai noaptea sfântă când se vesteşte învierea Domnului. A spus odată că ascultă să audă tropot, când se va ridica sfântul mare-mucenic Gheorghie împotriva balaurului, dar eu am socotit că acestea-s vorbe de om slab.</p>
                  <p rend="justify">După ce ieşi ieromonahul Ioil, ca să se îngrijească de cină şi de aşternutul măriei sale, Vodă rămase într-aceeaşi întristare plină de gânduri. Sfinţitul Amfilohie îşi desfăşură cărţile şi desfăcu iconostasul. Înălţimea sa ascultă cu gândul dus stihurile sfinte, care totuşi pătrundeau ca o dulceaţă în simţurile sale.</p>
                  <p rend="justify">Într-un târziu cunoscu, între vânători, lângă uşă, pe Jder cel mic şi se întoarse spre el, cercetându-l chiar măria sa cu luare-aminte, asupra tuturor lucrurilor văzute la Izvorul Alb. Măria sa se miră de fragi: unii cu roadă roşie ca mărgeanul, alţii numai înfloriţi.</p>
                  <p rend="justify">— Aceştia-s drept dinaintea uşii, unde stătea el şi se închina, fu de părere Ionuţ. Deasemenea, am văzut, măria ta, pe pârău, iarba care se chiamă a pustnicului, care nu se usucă niciodată. E pusă acolo ca să-şi aducă oamenii aminte de cel ce-a sămănat-o.</p>
                  <p rend="justify">Măria sa asculta, dus.</p>
                  <p rend="justify">— Se închina lângă uşa peşterii?</p>
                  <p rend="justify">— Da, înălţate stăpâne. Este acolo prag de piatră. Şi de cât a îngenunchiat ani şi ani numai într-acelaşi loc, lespedea e roasă şi scobită.</p>
                  <p rend="justify">— Mâni, înainte de plecare, trebuie să cobor şi eu acolo să văd acel loc… suspină măria sa.</p>
                  <p rend="justify">Starostelui Căliman nu-i plăcea mâhnirea măriei sale.</p>
                  <p rend="justify">— Slăvite stăpâne, fu el de părere, eu socot că nu-i adevărat.</p>
                  <p rend="justify">— Ce nu-i adevărat, staroste? Tresări Vodă.</p>
                  <p rend="justify">— Ptiu, drace! Nu-i adevărat că schivnicul ar fi murit. Ciobanii din munţi spun că s-ar fi aflând în viaţă la un loc cu bourul său.</p>
                  <p rend="justify">Vodă îşi clăti fruntea.</p>
                  <p rend="justify">— Unde putem noi găsi cheia de deslegare, părinte Amfilohie?</p>
                  <p rend="justify">— Slăvite Doamne, răspunse arhimandritul, nu ne este îngăduit să credem în vrăjitorii; deci acel om sfânt s-a săvârşit. Prorocirea pe care a ţinut-o închisă în el va lua fiinţă tot prin voia Celui-prea-înalt, când se va plini timpul şi când se vor mişca împăraţii şi craii, şi va ieşi Veneţia cu năvi pline de galbini, şi sfinţitul urmaş al apostolului Petrea de la cetatea Romei va binecuvânta pentru biruinţa dreptăţii noroadele din acea parte de lume. Atunci se va mişca şi aici pământul cu toate ale sale.</p>
                  <p rend="justify">Vodă cugeta, cu sprânceana coborâtă pe luminile ochilor. Avea în sine o şoaptă: Adâncurile s-au mişcat, dar noi n-am fost gata.</p>
                  <p rend="justify">— Doresc să fiu singur numai cu sfinţia ta, urmă luminăţia sa cu glas. În astă sară să nu mi se aducă cina.</p>
                  <p rend="justify">În acea noapte, adormind târziu după rugăciune, Domnul a avut o vedenie în vis, întocmai cu cea din ajun. I se arătă schivnicul înălţat pe munte şi binecuvântând un pojar uriaş care cuprinsese satele şi târgurile ţării. Însuşi măria sa stătea acum lângă bărbatul sfânt şi simţea în sine cu mare cutremur tâlcuirea aevea a visului.</p>
               </div>
               <div type="div3">
                  <head>
                     <label>Capitolul X.</label>
                     <lb/>Despre nunta domnească şi despre năcazurile lui Niculăieş Albu, jitnicer.</head>
                  <p rend="justify">Voievodul se întoarse fără întârziere la Cetatea Sucevii, ca să gătească primirea Doamnei Maria. Pe urmă, gândul său era statornicit în hotărârea de a-şi desfăşura cătră miazăzi cât de degrabă ameninţare de război spre hotarul ismailitenilor.</p>
                  <p rend="justify">Cel dintâi boier tânăr care-i ieşi întru întâmpinare când se întoarse din petrecerea de vânătoare fu domnia sa Mihail Vrânceanu, spătarul cel nou. Pe acesta îl orândui măria sa ca să iasă întru întâmpinarea împărătiţei la Iaşi, cu boieri şi călăreţi din Ţara-de-Sus. Prea vrednic şi credincios i se arăta acest boier mare-spătar. Încă n-ajunsese la cărunteţă, nici purta barbă, nici nu era mare. Dar în acel trup puţin de om negricios şi uscat era o putere de dragoste în Domnul său, ce se răsfrângea în afară prin ochii lui mari şi bulbucaţi. După pilda lui Mihail spătar, măria sa nu înceta de o vreme să suie în trepte oameni noi, preţeluindu-i numai după vrednicie. La alte vremuri, trebuiau alţi oameni: bătăliile jertfei, pe care măria sa urma să le viseze în nopţi de nelinişte, cereau inimi arse de credinţă.</p>
                  <p rend="justify">Odată cu Mihail spătar, trebuia să încalece şi postelnicul Simion Jder, cu două sute de slujitori.</p>
                  <p rend="justify">Vremea de toamnă urma să fie lină; întinderile de cătră Marea scânteiau în ţesături de funigei, aninate în bolândarii stepei.</p>
                  <p rend="justify">Împărătiţa Maria ieşi de la Cetatea Albă în ziua de 8 a lunii septemvrie, după sfânta leturghie la biserica Sfântului Ion cel Nou. Cerând ocrotire de la acest sfânt mucenic, cum şi de la prea curata Fecioară, a cărei naştere cădea în acea zi luminată, măria sa îşi luă rămas-bun de la unii din neguţătorii genovezi care o întovărăşiseră pe mare şi care aveau a se întoarce la Cafa cu caravela lor. Trimese printr-înşii închinăciune părinţilor săi prea iubiţi şi grădinilor încântate de la Mangop. Niciodată în viaţă n-avea să mai vadă trandafirii de-acolo atârnaţi pe coasta Mării Pontice; iar cu Olobei, părintele său, şi cu Despina Maria, maica sa, aveau să se adune întru duh în veacul veşnic, sub lumina cea fără de amurg.</p>
                  <p rend="justify">Cu lacrimi deci se desfăcu Doamna Maria de aceste fiinţi ce se întorceau în patria sa. După ce-şi şterse pleoapele cernite cu năframă de borangic, măria sa oftă şi văzu înaintea sa pustia deşartă de toamnă şi cerul miezului-nopţii. Într-acolo, departe, erau Cetatea Sucevii şi soţul său, pe care încă nu-l cunoştea.</p>
                  <p rend="justify">Pârcălabul Luca de la Cetatea Albă îşi rândui oştenii; trâmbiţile sunară pe ziduri; flamura domnească se sui în boldul suliţii pe turnul cel mai înalt. Caleaşca cu opt cai se urni. Doamna avea lângă sine patru din slujitoarele sale, înveştmântate în feregele ţesute cu fir de aur. Însăşi măria sa purta asemenea haină răsăriteană şi conduri persieneşti trandafirii. Pe sâni i se revărsau şiraguri lungi de mărgăritare. În laturile căleştei şi în urmă avea şase slujitori tătari cu coif şi suliţă, încălecaţi în şăi nalte cu scări scurte. Apoi în jur erau slujitorii Voievodului. Cel mai apropiat în laturea stângă a căleştei se afla Luca pârcălabul ca să deie Doamnei desluşiri în limba grecească, singura pe care măria sa o vorbea.</p>
                  <p rend="justify">Alaiul merse destul de spornic până la cel dintâi popas, care a fost Vârtejeni. Acolo au ieşit înaintea măriei sale optzeci de răzăşi tineri de la ţinutul Lăpuşnei, călări pe cai albi. Căpitanul lor Leca Tătăranu a închinat măriei sale pâne şi sare.</p>
                  <p rend="justify">În ziua de 9, s-a făcut popas la târgul Lăpuşnei. Acolo s-a adaos la alaiul domnesc sfinţitul Varlaam, egumenul de la mănăstirea Zografu din Sfântu Munte, cu soţii săi monahi. Sfinţitul Varlaam a binecuvântat pe Împărătiţă şi i-a dăruit un firişor de lemn din crucea răstignirii, învălit într-o foiţă de aur.</p>
                  <p rend="justify">Al treilea popas a fost la târgul Fălciului. Părintele episcop Inochentie a ieşit cu clerul său şi cu mult norod înspre laturea Prutului cădelniţând şi binecuvântând pe măria sa, dând slavă lui Dumnezeu că s-a învrednicit să vadă cinstit obrazul miresei domneşti. Hodina Împărătiţei a fost la sfânta episcopie. Cum a coborât măria sa la odăile domneşti, s-a înfăţişat domnia sa Mircea, vornic al Ţării-de-Jos, care ţine scaun de judecată la târgul Bârladului, având cu sine doi vornicei ai săi şi o sută de călăreţi bârlădeni, cu cercei de flori la urechile cailor.</p>
                  <p rend="justify">Foarte s-a bucurat măria sa de această privelişte pe care o vedea din cerdac. Călăreţii şi norodul înălţau cuşmele hăulind. Nu era nimene între cei de faţă ca să dea lămurire ce se spune şi ce se strigă, deoarece pârcălabul Luca, după două zile de cale, se întorsese la Cetatea Albă. Cinstitul boier vornic de Ţara-de-Jos se trudea, fel şi chip, scurmându-şi barba pe dedesubt cu degetele, să grăiască în limba măriei sale, însă, neavând suflare de la Duhul Sfânt, nu putea rosti decât cuvinte moldoveneşti şi acelea cu totul neînţelese. Deci de la un timp Împărătiţa a prins a zâmbi şi a râde, după care a râs şi vornicul; molipsindu-se după aceea de veselie toţi câţi erau de faţă în cerdacul episcopesc. Băgând de samă norodul asemenea plăcută înţelegere, a prins a râde şi norodul, chiuind. Din porunca vornicului, umblau în preajmă, printre noroade, opt cară cu opt buţi de vin nou. Unii aprozi vorniceşti împărţeau oale nouă; alţii slobozeau vin prin cepurile buţilor: câte patru cepuri la fiecare bute.</p>
                  <p rend="justify">A fost după aceea un popas la Iaşi, în Cetăţuia Domnească. Acolo, în calea măriei sale Împărătiţa, a ieşit Simion Jder postelnic cu cei două sute de slujitori în armuri de fier luciu, pe cai negri. Singur Jder era pe cal alb. Aşa fel s-au înfăţişat acei oşteni sunând din arme şi coborând odată toţi din scări în aceeaşi clipă, încât inima Împărătiţei a tresărit de spaimă.</p>
                  <p rend="justify">Prea sfinţitul vlădică Tarasie de la Roman a binecuvântat şi a dat şi deslegare limbii măriei sale. Căci prea sfinţitul Tarasie grăia slobod greceşte. Adăogindu-se şi sfinţitul Varlaam de la Aton, s-a ţinut sfat despre puterea măriei sale Ştefan-Vodă, care se vădea în oştenii săi. Postelnicul Simion a păşit până la carâtă, a pus genunchiul stâng în pământ şi s-a închinat. În acea clipă slujitorii cu caii de dârlogi au stat neclintiţi, ca de stâncă. Când, la un semn al postelnicului, călăreţii au bătut c-un picior în pământ şi s-au zvârlit în şa, ridicându-şi caii pe loc într-o învăluire, Domniţa şi-a simţit a doua oară inima înfricoşată. Totuşi i-au plăcut acei oşteni şi a poftit să afle cine-i boierul care le porunceşte:</p>
                  <p rend="justify">— E un postelnic al măriei sale, cu numele Simion Păr-Negru, a dat lămurire prea sfinţitul Tarasie.</p>
                  <p rend="justify">— Văd lângă el un alt boier mai tânăr, cu surguci alb la coif, a urmat a întreba Împărătiţa.</p>
                  <p rend="justify">— Slăvită Despină, acela e fratele mezin al postelnicului, răspunse vlădica.</p>
                  <p rend="justify">Domniţa zâmbi acelui mezin cu ochi îndrăzneţi.</p>
                  <p rend="justify">Din Cetăţuie, în amurg liniştit de toamnă, se vedeau în mari depărtări păduri ruginite pe coaste de dealuri, şi printr-o vale, într-acele păduri curgea o apă. Sub Cetăţuie, acea apă se aduna într-un iaz întins al Domniei pe care umblau la pescuit luntri cu pânze. Pârcălabul de Iaşi dăduse poruncă să se caute numaidecât în acea zi, fie cu năvoadele fie cu ostia, un crap de şase ocă, pentru cina Doamnei.</p>
                  <p rend="justify">Întâia oară de când intrase în Ţara Moldovei, Împărătiţa Maria avu o simţire de linişte şi de tihnă. Călăreţii domneşti descălecaseră la odăi şi mezinul postelnicului rânduia străjile pe ziduri. Slugile de la cuhnii umblau cu grabă. Pe râpa dinspre iaz suiau pescari, purtând crapi ai căror solzi scânteiau în bătaia asfinţitului de soare. Dincolo de iaz, în târg departe, s-auzea un pristav strigând poruncă pârcălăbească neguţătorilor, meşterilor şi mişeilor – să se bucure de sosirea luminăţiei sale Doamnei Maria. După ce se alină glasul pristavului, începură a trece pe deasupra Cetăţuiei, cu vâjâiri de vânt, raţe sălbatice venind de cătră răsărit, din bălţile de la Jijia şi curgând înspre pojarul asfinţitului. Unele cădeau pe luciul iazului din vale. O luntre cu vântrele umflate de boarea înserării pluti încet-încet până în fund, sub sprânceana pădurilor.</p>
                  <p rend="justify">Însfârşit, cel din urmă popas al Doamnei înainte de Suceava a fost târgul său Botoşani. Carâta s-a oprit la curţile măriei sale, sub paza aceloraşi slujitori ai postelnicului, pe care măria sa îi priveghea cu deosebită plăcere. Melinte, marele cămăraş al Doamnei, s-a înfăţişat cu cheile pe tabla de argint, îngenunchind.</p>
                  <p rend="justify">— Cine este acest boier şi ce pofteşte? A întrebat zâmbind măria sa Împărătiţa.</p>
                  <p rend="justify">Melinte, marele cămăraş, era prea gras şi gâfâia de trudă stând în genunchi.</p>
                  <p rend="justify">Prea sfinţitul Tarasie a dat lămurire:</p>
                  <p rend="justify">— Înălţată Doamnă acesta este jupân Melinte, mare cămăraş al măriei tale. Căci acest târg întru care ne aflăm în popas e târgul măriei tale. Aici se află buni neguţători, precum şi iscusiţi vameşi. Neguţători armeni duc mărfuri la Lehia; jidovi din Lehia şi din Ţara Nemţască vin cu postavuri şi cu piei căutând fie miere, fie lână, fie vite. De la toţi aceştia vameşii măriei tale iau dreptul domnesc. Deasemenea de la roadele pământului lasă băştinaşii partea cuvenită la cămările măriei tale.</p>
                  <p rend="justify">Atunci a înţeles Doamna Maria de ce se află cămăraşul său întru atâta îndestulare a trupului şi a poftit pe cei de faţă să binevoiască a-i ajuta acelui boier să se ridice din genunchi.</p>
                  <p rend="justify">În ziua de 14 septemvrie alaiul a ajuns în vederea Cetăţii Sucevii. Puntea era lăsată; porţile se aflau deschise; străjile pe ziduri. Un pâlc de călăreţi a purces dintr-acolo în trap mare. Se vedeau între ei bărbaţi în strălucite vestminte. În frunte, cu platoşă de oţel şi coif cu pană de struţ, călărea Vodă pe harmăsar alb.</p>
                  <p rend="justify">Când fură la o bătaie de săgeată unul de altul, amândouă alaiurile se opriră. Boierii descălecară întâi. După ce puse şi măria sa piciorul la pământ, dregătorii îl împresurară. Coborâtă din carâtă, Împărătiţa stătu pe loc, cu vălul de matasă acoperindu-i faţa. Vodă veni repede cătră ea; îşi descoperi fruntea dând unui copil de casă coiful; îşi desfăcu de pe el platoşa dând-o altui copil de casă şi rămase în straiul său de catifea vişinie, cu cruciuliţa de aur atârnându-i pe piept. Se apropie de Doamnă. Se închinară unul altuia, cuprinzându-şi mânile. Domnul îi ridică apoi vălul şi o îmbrăţişă cuprinzând-o cu dreapta de după umăr.</p>
                  <p rend="justify">Oştimea stătea neclintită; boierii priveau în tăcere; din tunurile cetăţii detunară bombardele. Împărătiţa tresări; apoi zâmbi; oştenii înălţară cuşmele şi coifurile cu mare glas, urând bună venire Doamnei Moldovei. În laturea Cetăţii, spre râpă, stătea bulucit norodul târgului care şi acesta dădu mare glas. Clopotele bisericilor din vale prinseră a suna toate odată. Ţinând mâna dreaptă a miresei sale, Domnul o călăuzi câţiva paşi; apoi iarăşi se închinară unui altuia; Împărătiţa se sui în căleaşcă; surugiii pocniră din harapnice. Domnul îşi puse iar jumătatea de armură încălecând şi venind în laturea dreaptă a căleştii. Împărătiţa îşi lăsase vălul.</p>
                  <p rend="justify">În răstimpul cât i se dezvălise faţa, Doamna cea nouă arătase supuşilor săi ochii cei mai migdalaţi şi mai sprâncenaţi cu putinţă, negri ca pana lăstunului; însă obrazul său nu avea o deosebită frumuseţă. Nas uşor încovoiat şi bărbie puţină; o albeaţă palidă şi fără strălucire. Când zâmbea nu-şi arăta dinţii; zâmbetul îi era întristat, însă plăcut. Nu părea să fie în întâia tinereţă, totuşi era subţire în boi şi mlădioasă ca o copilă.</p>
                  <p rend="justify">Curţile din Cetate şi din jur erau pline de oaspeţi mari. Sosise solul veneţian Chiaparelli cu daruri de vestminte; deasemeni Ludovic Sforţa Maurul, ducele Milanului, trimesese doi nobili ai săi cu dar de arme scumpe. Doi soli de la Matiaş-Crai şi doi de la Cazimir-Crai. De câteva zile se afla la Cetate, cu şase boieri, Birtoc-Voievod de la Maramureş, cu care Ştefan-Vodă avea planuri de încuscrire, măria sa Ştefan având cocon în vârstă şi măria sa Birtoc având o domniţă. Legătura aceasta avea să sporească o înrudire mai veche – de pe descălecătorii cei de demult ai domniei Moldovei. Sosise de la Ardeal, între boierii de acolo, şi Laiotă Basarab-Voievod, având a rămânea la Cetatea lui Ştefan-Vodă până la plinirea războaielor măriei sale Ştefan-Vodă, împotriva Radului-Vodă. Acest Basarab Laiotă era ajuns la bătrâneţă şi slăbie, totuşi pofta stăpânirii stăruia în el neînduplecată. Cum ajunsese la Cetatea Sucevii, pusese un genunchi pe lespedea paraclisului şi se legase cu jurământ de supunere cătră măria sa Ştefan. În alaiul acesta, călărea în stânga lui Vodă Ştefan, având pe chica sa albă cucă domnească.</p>
                  <p rend="justify">În sara aceea de 14 s-a făcut la Cetate slujbă de vecernie. A doua zi curtea întreagă a coborât în târgul de scaun, la sfânta mitropolie, şi înalt prea sfinţitul Teoctist, cu mare sobor de episcopi, a desăvârşit prin taina nunţii legământul lui Ştefan-Vodă cu Împărătiţa Maria. Se cuprindea în acest legământ nu numai o taină sfântă ci şi una politicească.</p>
                  <p rend="justify">De şi părinţii şi uncheşii Doamnei Maria se aflau de multă vreme desfăcuţi de scaunul Ţarigradului şi unii se amestecaseră cu hanii şi mârzacii tătari, lepădând legea adevărată, totuşi se păstra între ei amintirea unui drept al sângelui lor de Comneni. În sipetele lor se mai aflau rămăşiţi de odoare. Crucile de olmazuri ale coroanelor, smaragdele de la cerceii împărăteselor, inelele cu peceţi îngemănate ale autocratorilor alături de despine ţineau în ascuns o legătură între trecut şi viitor.</p>
                  <p rend="justify">De la Dumnezeu, prin înţelegerea iscusită a patriarhului celui bătrân din Ţarigrad, a ieşit această unire a Împărătiţei de la Mangop cu luptătorul cel mare care-şi gătea jertfa pentru Hristos; şi în numele sfântului patriarh sta la acea ceremonie sfinţitul Varlaam de la Zografu. Cătră această unire cele opt cară de zestre, care veneau de la Cetatea Albă sub privighere tare de slujitori, aduceau unele odoare împărăteşti cum şi multe postavuri şi ţesături rare.</p>
                  <p rend="justify">Din petrecerea aceea strălucită, lumea nu înţelegea decât ceea ce se arăta ochilor: lumini, colori, cântece, prin fumul de miresme, sub bolta sfântului lăcaş. Jupânesele din Ţara-de-Sus, dintre care nu lipsea niciuna, arătau frumuseţi care de care mai slăvite – unele slăvite cu treizeci de ani în urmă, altele slăvite în vremea de faţă.</p>
                  <p rend="justify">— Şi pândeau înlăturarea hobotului miresei dintre râurile de beteală de aur, ca să aibă încredinţare de bucurie. Împărătiţa nu-i frumoasă; în schimb nu-i nici tânără! Are pe ea însă nestemate care nu s-au văzut niciodată în Ţara Moldovei. Se zice că ar fi fiind la Mangop în Cetate optsprezece haznale în care stau tăinuite şi alte juvaeruri fără preţ ale Împărăţiei de la Ţarigrad. Ciudat este cum frăgezesc asemenea podoabe obrazul unei femei!</p>
                  <p rend="justify">Câţi ani va fi numărând Doamna Maria?</p>
                  <p rend="justify">I se pot socoti anii şi după creţurile de la coada sprâncenelor şi după colţurile gurii. Însă nici nu s-ar fi cuvenit să fie altfel, căci şi măria sa Domnul e cărunt şi văduv. Alexandru-Vodă lipseşte, ca să nu pară măria sa prea vârstnic; însă ceilalţi coconi domneşti sunt de faţă între Doamna Cătălina şi Domniţa Chiajna, mătuşele măriei sale: stau trei la rând: Petru, Bogdan şi Iliaş.</p>
                  <p rend="justify">Doamna Cătălina.</p>
                  <p rend="justify">— Cea mai veche mătuşă a măriei sale.</p>
                  <p rend="justify">— S-a trudit poate de cea din urmă oară din singurătatea schivniciei sale. Cuvioşia sa şi-a căutat pacea şi iertarea într-o singurătate a unui schit cu puţini monahi, care se chiamă Pângăraţi. A venit subt ocrotirea sfinţitului Teodor de la mănăstirea Bistriţa. Încă e obosită de cale şi ascultă cu ochii pierduţi cântările nunţii.</p>
                  <p rend="justify">— Visând pentru sine izbăvirea altei nunţi, a ispăşirii celei din urmă. Schilavă ca şi măria sa Cătălina, cu privirile umplute de vise de spaimă, Domniţa Chiajna suspină din când în când, străină de cântece şi de strălucire. Sunt ceasuri când nu mai poate deosebi pe cei de azi de cei de ieri şi amestecă pe coconii de astăzi: Iliaş, Bogdan şi Petru cu ceilalţi Muşatini care au fost copii altădată. E soră măria sa cu aceştia ori cu cei de demult? Cei de demult nu mai sunt; s-au omorât unul pe altul. Poate aceştia de acum nu sunt decât o răsfrângere a celor de odinioară. Măria sa plânge încet clătindu-şi fruntea. Cu toate acestea se înalţă sub bolta sfintei mitropolii cântări de bucurie şi de slavă.</p>
                  <p rend="justify">Părintele Teoctist a aşezat pe frunţile mirilor cunună şi i-a binecuvântat. După o rânduială de la Bizanţ, mireasa s-a închinat întâi Împăratului său. Apoi a primit de la Birtoc-Voievod şi de la Basarab-Voievod două făclii, câte una în fiecare mână. Cu aceste făclii Doamna mireasă s-a întors spre boieri, înclinându-se; apoi a venit şi cătră jupânese cu aceeaşi înclinare a frunţii. Obrazul îi era descoperit, ca să fie cunoscut de toţi. După ce s-a închinat boierilor şi dregătorilor, Doamna Maria a trecut printre cei de faţă, cu pas măsurat. Din naos a ieşit în pronaos, salutând. Însfârşit a dat în pridvor şi în lumina soarelui de amiază asupra ogrăzii, unde stăteau bulucite rândurile de slujitori şi noroadele. Cătră toţi s-a închinat din nou, ţinând în mână făcliile. Apoi s-a întors cătră stăpânul său, dându-i făclia din dreapta şi punând mâna sa dreaptă în dreapta măriei sale, cerând milă şi apărare.</p>
                  <p rend="justify">Psalţii cântau cu glasuri înalte prin fumegarea binemirositoare a lumânărilor de ceară. Prin acel fum ţesut subţire cinstitele jupânese ale tuturor boierilor de faţă băgau de samă cu cea mai mare luare-aminte la toate câte se săvârşeau şi, prin zvon, îşi ţineau aţintite urechile una către alta, ca să nu piardă nimic din ce se putea spune. Dintr-aşa adunare măreaţă nu se putea să lipsească mai cu samă jupâneasa Candachia. Ochii ei mari, sprâncenele arcuite, obrajii rumeniţi erau desfătare pentru mulţi bărbaţi, în privirile cărora dumneaei îşi cetea propria sa bucurie. Tot bucurie erau pentru jupâneasa Candachia şi căutăturile piezişe ale celorlalte jupânese, care de care mai frumoasă şi mai semeaţă.</p>
                  <p rend="justify">Binecuvântată este muierea ce-şi cinsteşte soţul, îşi zicea în acelaşi timp în sine vistier al doilea Cristea Păr-Negru. Toţi o privesc pe Candachia, ştiind că este soţia unui bărbat ca domnia sa. E de văzut cum vor rândui locurile la masa cea mare, cum vor sta boierii şi din ce loc îi va privi măria sa mirele. Dacă măria sa, întru bucuria în care se află, îl va vedea pe jupân Cristea, nu se poate să nu-şi aducă aminte de vrednicia şi înţelepciunea acestui boier care cunoaşte toate câte sunt pe lumea asta; deasemeni, dacă măria sa va vedea obrazul slăvit al Candachiei, îşi va aduce aminte şi de soţul ei. Nu se ştie însă cum va fi făcut domnia sa marele logofăt Toma orânduirea meselor. Se zice că o parte a ospăţului va avea loc în palatul cel mare domnesc din Târg. Măria sa Voievodul se va arăta numaidecât între străini, cu Împărătiţa sa, dar nu va sta multă vreme. Va sta ca să guste cu Doamna dintr-un ou şi să soarbă câte o picătură de vin dintr-o cupă. Atunci îşi vor închina toţi oaspeţii cupele cătră măriile lor. După asta, Vodă se va duce la Cetate, unde este altă masă în palatul de acolo cu mătuşa măriei sale Doamna Cătălina şi cu Domniţa Chiajna, cu Doamna Ana, cu unchiul şi vărul măriei sale pârcălabii de la Hotin, cu Birtoc-Voievod cuscrul său, cu Basarab-Voievod şi alţii puţini, neamuri ale măriei sale.</p>
                  <p rend="justify">Dacă asta este rânduiala marelui logofăt, se gândea cu supărare vistiernicul Cristea, apoi nu-i bună rânduială.</p>
                  <p rend="justify">Cineva îl întrebă la ureche:</p>
                  <p rend="justify">— Cum îţi place nunta măriei sale?</p>
                  <p rend="justify">Jupân Cristea tresări, înturnând fruntea. Îi zâmbea Ionuţ Jder în strai strălucit de curtean.</p>
                  <p rend="justify">— Îmi place, răspunse jupânul vistiernic, dar aş vrea să cunosc cum va fi rânduiala mesei mari.</p>
                  <p rend="justify">— Va fi o rânduială ca a tuturor meselor mari, răspunse Jderul cel mic. Nunii şi mirii, şi solii crailor, şi dregătorii cei mari au loc deoparte, după izvodul pe care l-a poruncit însuşi măria sa.</p>
                  <p rend="justify">— Aşa crezi tu, Ionuţ?</p>
                  <p rend="justify">— Aşa ştiu.</p>
                  <p rend="justify">— Iar măria sa nu se mai duce la Cetate?</p>
                  <p rend="justify">— Ba se duce.</p>
                  <p rend="justify">— Atunci noi ceilalţi boieri ce ne facem într-o zi ca asta?</p>
                  <p rend="justify">— Bem şi mâncăm, fiecare la mesele ce ne sunt hotărâte.</p>
                  <p rend="justify">— Cinstiţii boieri de o parte, şi cinstitele jupânese de altă parte.</p>
                  <p rend="justify">— S-auzea într-o vreme că măria sa aduce alt obicei la curte, amestecând muierile cu soţii lor, cum se face la Curtea de la Buda şi la curtea de la Cracovia. Deasemeni se spunea c-au să vie muzici nemţeşti şi leşeşti la curtea măriei sale după ce măria sa îşi va aduce Doamnă nouă.</p>
                  <p rend="justify">— După cât ştiu eu, măria sa are să mai aducă oşteni. De muzici nemţeşti nu cred că are nevoie.</p>
                  <p rend="justify">În această clipă jupâneasa Candachia zâmbi cu plăcere cumnatului său Ionuţ. Auzise cele din urmă vorbe ale lui.</p>
                  <p rend="justify">— Atuncea cum rămâne cu noi? Suspină ea, pe când ieşeau îmbulziţi prin una din uşile pridvorului.</p>
                  <p rend="justify">— De cine e vorba, cumnată Candachie?</p>
                  <p rend="justify">— De noi, jupânesele. De cele vechi nu spun nimica, deoarece acelea au apucat a se bucura la domniile care au fost. Vorbesc de noi cele tinere şi de jupâniţe. Încă nici de jupâniţe, căci acestea au să se bucure la Alexăndrel-Vodă şi la alţii. Vorbesc de ceasul de acuma întru care ne-a înflorit Dumnezeu.</p>
                  <p rend="justify">— S-aşteptăm şi să nădăjduim, cumnată Candachie.</p>
                  <p rend="justify">— Până când s-aşteptăm?</p>
                  <p rend="justify">— Până ce şi-a bate măria sa războaiele.</p>
                  <p rend="justify">— Iar războaie? Domnii se gândesc numai la asta. Să ne întrebe şi pe noi jupânesele. Ori să întrebe pe copila asta care trece pe lângă noi.</p>
                  <p rend="justify">— Asta-i jupâniţa lui Iaţco, cumnată Candachie.</p>
                  <p rend="justify">— Asta-i? Aşa este, are dreptate cumnatul Ionuţ, se răsuci ea, zâmbind dulce, cătră vistiernic. Aproape să n-o cunosc; s-a împuţinat şi s-a făcut mai urâtă.</p>
                  <p rend="justify">Ionuţ se veseli.</p>
                  <p rend="justify">— Să nu te audă postelnicul Simion, jupâneasă Candachie.</p>
                  <p rend="justify">— Cum se poate? Încă nu i-au trecut frigurile cele rele? Ai! Am ştiut eu că acest frate al nostru e slab de inimă şi-l poate ademeni orice venetică de pe lume. Aşa i s-a întâmplat cândva cu o greacă, încât s-a pustiit de lume; iar acuma, cum l-a scos măria sa la Domnie, şi-a plecat grumazul la alt jug. Are dreptate soacră-mea să-l jelească. S-ar putea să fie adevărate şi altele câte s-aud…</p>
                  <p rend="justify">— Dacă n-ar fi, nu s-ar povesti, hotărî cu înţelepciune vistier al doilea Cristea. Mama noastră jupâneasa Ilisafta le ştie mai bine decât oricine, batîr că stă la Timiş şi nu umblă ca noi la nunţi domneşti.</p>
                  <p rend="justify">Candachia râse subţire:</p>
                  <p rend="justify">— A umblat şi dumneaei destul în zilele sale. Se aud şi altele decât cele pe care le spune domnia sa.</p>
                  <p rend="justify">Ionuţ se miră, trăgând la o parte pe fratele său şi pe jupâneasa Candachia, pe când lumea curgea în preajma lor fără întrerupere. Domnia nu ieşise încă din sfântul lăcaş. Oştenii aşteptau alaiul descălecaţi lângă caii lor şi stând neclintiţi ca un zid. Soarele amiezii le punea picături de foc în boldurile suliţilor. Postelnicul Simion veni asupra şiragurilor, fluturându-şi pana cuşmei. Avea un port falnic, cătră care privea acea copilă urâtă a lui Iaţco întorcând capul şi rămânând întruna în urma mamei sale. Jupâneasa Anca o smuncea din când în când uşor de mână. Ea râdea, urmând să privească îndărăt. Avea plăcere şi jupân Iaţco să vadă pe oştenii lui Vodă şi pe mai-marii lor.</p>
                  <p rend="justify">Înghesuite în zid şi ridicate pe zid, priveau şi mulţimile. Se învăluiau şi boierii de rând şi unii dintre cei mari cătră aceeaşi ieşire a ogrăzii. Jitnicerul Niculăieş Albu se opri un răstimp înainte de a trece pe sub bolta porţii, întâi ca să urmărească din ochi pe jupân Iaţco cu jupâneasa şi jupâniţa lui, după aceea ca să facă un semn spre careva din înghesuiala norodului. Răspunse, la acel semn al stăpânului său, un slujitor bine îmbrăcat şi armat. Era Drăghici, într-o stare destul de veselă. Lăsă în urmă câteva vorbe cătră cineva care-i ţinuse până atunci tovărăşie, şi grăbi spre jitnicer, făcându-şi loc prin îmbulzeală.</p>
                  <p rend="justify">Jderul cel mic văzuse mişcarea aceasta, dar n-o urmărea cu luare-aminte având a asculta ceea ce-i lămurea Candachia.</p>
                  <p rend="justify">— Jupâneasa Ilisafta mi-a spus atâtea, râdea el spre cumnată-sa, încât nu ştiu ce s-ar mai putea şti.</p>
                  <p rend="justify">— S-ar mai putea şti unele care se spun mai puţin şi care socotim noi că-s cele mai adevărate.</p>
                  <p rend="justify">— Anume ce, dragă cumnată Candachie? Se linguşi Jderul cel mic.</p>
                  <p rend="justify">Jupâneasa Candachia se apără:</p>
                  <p rend="justify">— Tinerii nu trebuie să afle prea multe, ca să nu îmbătrânească degrabă.</p>
                  <p rend="justify">— Atuncea vei binevoi să-mi spui mie, porunci vistiernicul Cristea.</p>
                  <p rend="justify">— Cinstite vistiernice, nu vreau să îmbătrâneşti nici domnia ta. Însă, dacă poftiţi să ştiţi numaidecât şi altfel nu se poate, aflaţi că jupâniţa aceea nu-i copila lui jupân Iaţco Hudici.</p>
                  <p rend="justify">— Asta se ştie.</p>
                  <p rend="justify">— Ce ştii domnia ta, Ionuţ?</p>
                  <p rend="justify">— Asta se ştie de la comisoaie; că jupâniţa Maruşca ar fi copila unui boier străin, care a pierit la turci, în închisoarea de la Şapte-Turnuri.</p>
                  <p rend="justify">— Atuncea nu ştii nimica.</p>
                  <p rend="justify">— Se ştie că jupâniţa e copilă numai a jupânesei Anca.</p>
                  <p rend="justify">— Puţin ştiu comisoaiele şi feciorii lor. Aflaţi că nici a jupânesei Anca nu-i.</p>
                  <p rend="justify">— Atunci va fi căzută din nouri în casa lui jupân Iaţco? Zise Ionuţ.</p>
                  <p rend="justify">— Într-adevăr.</p>
                  <p rend="justify">— Ş-a ouat-o un balaur?</p>
                  <p rend="justify">— Întocmai precum spui. Nu te uita la mine aşa de holbat, ca să mă sparii şi să-mi muşc limba. Numele acelui balaur, cumnate Ionuţ, nu se poate rosti, căci e cu primejdie. Are cunună de domn, şi şi-a mai pus una de mire chiar acuma.</p>
                  <p rend="justify">— Cum se poate? Se miră Jderul cel mic. De unde ştii?</p>
                  <p rend="justify">— Pe lumea asta, toate se află şi se ştiu.</p>
                  <p rend="justify">Ionuţ îşi scutură fruntea:</p>
                  <p rend="justify">— Eu nu cred nimica. Este însă altceva adevărat: că Vodă a hotărât lui jupân Iaţco Hudici că-i va alege însuşi măria sa mire pentru jupâniţă. De zestre nu-i nevoie; are jupân Iaţco sodom de galbini, să cumpere cu ei Ţara Ungurească.</p>
                  <p rend="justify">— Atuncea e ceea ce am spus eu şi spun şi alţii. Aşa că, dragă cumnate Ionuţ, poţi să dai ştire postelnicilor celor fără minte, că trebuie să-şi scurteze boala. Oricât e de urâtă, copila asta are o priveghere de sus; şi cel care-i va fi fiind tată cu adevărat are să-i găsească mire după osul ei. Bine-i rânduit de la Dumnezeu că oasele sfinte n-au şi chip frumos, altfel norocul ar fi împărţit fără măsură.</p>
                  <p rend="justify">După acest sfat, domnia sa a ieşit din sfânta mitropolie şi Ionuţ s-a strecurat repede la locul său, ca să încalece şi să se arate cu fudulie între rândurile slujitorilor. Clopotele începură a bate pretutindeni în toate turnurile bisericilor Sucevii, iar la Cetate trăsneau din răstimp în răstimp bombardele, cutremurând dealul.</p>
                  <p rend="justify">Alaiul se îndrumă spre palatul din târg.</p>
                  <p rend="justify">În vremea asta, Niculăieş Albu mustra pe slujitorul său Drăghici. Înainte de a trece la gazda unde-i era rânduită şi lui masă domnească, împreună cu soţii săi boieri din aceeaşi treaptă, poftea să afle ce s-au făcut poruncile sale pe care le înşiruise una câte una lui Drăghici, încă din ajun.</p>
                  <p rend="justify">— Au plecat oamenii de la Cuejdiu?</p>
                  <p rend="justify">— Au plecat, măria ta. Toate sunt în bună stare la vadul Prutului. S-au înţeles cu boierinaşul de acolo să plătească brudină zece zloţi; câte doi zloţi de car şi, cum înserează, cum trec apa. Iar podul umblător rămâne de ceea parte până dimineaţă, şi orice fel de oameni ar sosi şi ar striga fie pentru treaba lor, fie pentru slujba Domniei, nimenea n-aude. Apoi, după o noapte, căruţele măriei tale nu se mai văd şi au ajuns la locul lor, unde avem să le găsim noi.</p>
                  <p rend="justify">— Ai vorbit tocmai aşa cu logofătul Stârcea?</p>
                  <p rend="justify">— Întocmai; iar Stârcea-i om care ştie să lucreze întocmai. Dacă ţi-a spune logofătul Stârcea că-ţi clădeşte biserică într-o noapte, să ştii măria ta că ţi-o clădeşte.</p>
                  <p rend="justify">— Poftesc, meştere Drăghici, să vorbeşti mai puţin. Ai nasul prea îmbujorat.</p>
                  <p rend="justify">— E îmbujorat, căci se bucură de slujba măriei tale. Mă aflu de ieri într-o cinstită crâşmă, cu călugărul meu, ca să ne bucurăm de nunta măriei sale.</p>
                  <p rend="justify">— Nu bănuieşte nimica?</p>
                  <p rend="justify">— Cum are să bănuiască, măria ta, când stă de vorbă cu Drăghici? Drăghici ştie să se apere: una la mână; ş-al doilea, Drăghici ştie să-l tragă de limbă pe cuvioşia sa.</p>
                  <p rend="justify">— Ţi-a mărturisit ceva?</p>
                  <p rend="justify">— Mi-a mărturisit că iese altă carte pentru jupân Mihu. Nu se ştie cine are s-o ducă în Ţara Leşască. Poate s-o ducă singur părintele arhimandrit, s-o înfăţişeze şi luminăţiei sale Craiului, cerând luminăţiei sale să-i sloboadă pe acel boier.</p>
                  <p rend="justify">— I-ai spus că măria sa Craiul are să-l deie?</p>
                  <p rend="justify">— I-am spus că măria sa Craiul are să-l deie numaidecât. Dar monahul e destul de viclean: nu vrea să creadă. Totuşi, sol de la domnie se duce cu acea carte. Mai mult decât o săptămână nu întârzie.</p>
                  <p rend="justify">— Atunci e bine, Drăghici. Într-o săptămână avem vreme pentru toate dacă şi Dumnezeu ne stă într-ajutor.</p>
                  <p rend="justify">— Dumnezeu e puterea măriei tale şi îndrăzneala noastră, se veseli Drăghici.</p>
                  <p rend="justify">— Îndrăzneala cată să fie întovărăşită de cuminţenie, Drăghici. Cum spune şi în cartea acelui retor: Viteazul ce se chiamă Îndrăzneală se cuvine să călărească pe un harmăsar bătrân căruia-i zice Cuminţenie.</p>
                  <p rend="justify">— Aşa-i, întocmai, măria ta.</p>
                  <p rend="justify">— Oamenii tăi sunt gata?</p>
                  <p rend="justify">— Gata. Meşteşugari vechi; şi-au curăţit de rugină săbiile. În ziua de azi li s-au împuţinat vadurile şi le merg în scădere negoţurile.</p>
                  <p rend="justify">— I-ai pus poate să aştepte la o crâşmă?</p>
                  <p rend="justify">— Nu se poate, măria ta; eu nu uit ce mi s-a poruncit. Fiecare se află la o gazdă deosebită; niciunul nu ştie de ceilalţi. Însă desară, când s-or aprinde ceaunele cu catran pe zidurile Cetăţii, ei ies şi vin în dosul poştei Rădăuţilor. Acolo eu îi opresc şi-i cercetez, să aibă armele şi caii în bună stare, precum ne-a fost tocmeala. Am dat fiecăruia câte un zlot; desară le dăm al doilea zlot. Mai primesc câte trei zloţi după ce-or ajunge dincolo.</p>
                  <p rend="justify">— Le-ai hotărât să fie treji?</p>
                  <p rend="justify">— Le-am hotărât; prin urmare au să vie ameţiţi atâta cât trebuie.</p>
                  <p rend="justify">— E bine aşa.</p>
                  <p rend="justify">— Atuncea măria ta nu mai eşti supărat pe mine?</p>
                  <p rend="justify">— Nu. Du-te şi fii cu luare-aminte.</p>
                  <p rend="justify">— Doamne-ajută! Murmură vatavul Drăghici, făcându-şi cruce şi închinându-se după aceea cătră stăpânul său.</p>
                  <p rend="justify">Jupân Niculăieş Albu, de şi se afla încă într-o treaptă de jos a dregătorilor domneşti, avea neamuri suspuse şi se bucura de ocrotire şi de dragoste, cu toate nebuniile pe care le săvârşea de o bucată de vreme. Ba încă unele fapte ale lui se bucurau de laudă între jupânese, căci patima dragostei şi patima băuturii găsesc iertare şi la Dumnezeu după cât ştiau domniile lor; iar mai ales aceste patimi ale lui Niculăieş Albu jitnicer trebuiau iertate, fiind domnia sa bărbat frumos şi falnic. Muierilor moldovene le-au plăcut totdeauna necumpătarea şi nebunia junilor.</p>
                  <p rend="justify">Deci jitnicerul îşi căută soţii în altă parte decât la gazdele treptei sale. Nimeri la casa domniei sale Dajbog, mare cupar al măriei sale şi cârmuitor al Cotnarilor. Domnia sa marele cupar era la palat, ca să dreagă cupa de aur măriei sale mirele şi Împărătesei mirese; dar neamurile erau adunate şi începuseră ospăţul. Jupânesele din acea casă îl primiră cu bucurie pe Niculăieş Albu jitnicer şi unele dintre cele mai în vârstă nu uitară să puie pe un lăutar ţigan cu numele Costrăş şi vestit atunci la Suceava, să cânte un cântec pentru boierii iubitori de zurbale:</p>
                  <p rend="justify">Am fost tânăr şi brudiu;</p>
                  <p rend="justify">Pare-mi rău, dar e târziu…</p>
                  <p rend="justify">Niculăieş Albu nu poposi mult la casa paharnicului. Avea în el ca o nelinişte care-l mâna de colo-colo. Într-o vreme, descălecă în ograda domniei sale marelui logofăt Toma. Acolo găsi la masă bărbi cărunte. La dreapta lui Toma logofăt stătea însuşi Iaţco Hudici.</p>
                  <p rend="justify">Jitnicerul se închină din prag cătră acele înalte obraze, zâmbi cu supunere uncheşului Toma logofăt şi trecu după aceea la soborul jupâneselor. În acel sobor, după cât înţelegea el, se afla şi jupâniţa Maruşca. Poftea s-o vadă cu un obraz mai vesel decât îi arătase până atunci.</p>
                  <p rend="justify">Într-adevăr, jupâniţa lui Iaţco cronţăia aluat dulce şi-şi subţie buzele cu mirare, arătându-şi dinţişorii.</p>
                  <p rend="justify">— Pe cine cauţi domnia ta, jitnicerule?</p>
                  <p rend="justify">— Aş putea să-ţi spun, jupâniţă Maruşca, dar sunt prea multe urechi care ascultă.</p>
                  <p rend="justify">— Atunci să ne dăm mai aproape de mama, ca s-audă numai ea.</p>
                  <p rend="justify">— Ba aş vrea să m-asculte numai nişte urechiuşi cu cercei de smaragd.</p>
                  <p rend="justify">Jupâniţa Maruşca trecu pe lângă oglinda de lângă fereastră, ca să se uite cu coada ochiului să vadă cât de bine îi stau cerceii. După ce se încredinţă şi de alte frumuseţi, lăsă pe Niculăieş altor jupânese şi jupâniţe şi părăsi soborul ca să cerceteze vremea de afară. Din cerdac, se lărgeau zări line, sub cerul curat; însă trăgea o adiere subţire dinspre miazănoapte.</p>
                  <p rend="justify">Se înfioră şi se pregătea să intre iarăşi în camera soborului, când veni cătră dânsa Niculăieş Albu, sunând grăbit din pinteni.</p>
                  <p rend="justify">— Jupâniţă Maruşca, zise el deodată c-un glas plin de tulburare, vreau să-mi dai un răspuns la toate vorbele pe care ţi le-am spus într-atâtea rânduri.</p>
                  <p rend="justify">— Care vorbe, Niculăieş jitnicer? Nu-mi aduc aminte.</p>
                  <p rend="justify">— Atuncea vrei să ţi le spun din nou?</p>
                  <p rend="justify">— Nu. N-ai să ai vreme; vreau să mă întorc la mama.</p>
                  <p rend="justify">— Totuşi ai ieşit ca să pot veni să-ţi vorbesc numai între patru ochi. De ce mă pedepseşti?</p>
                  <p rend="justify">— Iarăşi mă miră vorbele domniei tale, jupân Niculăieş.</p>
                  <p rend="justify">— Ştii că-mi eşti dragă. Ţi-am spus.</p>
                  <p rend="justify">— Ştiu. Tata zice că nu trebuie să te cred; domnia sa are alte gânduri. E supărat şi pentru ceea ce s-a întâmplat în pădure, lângă Cracău.</p>
                  <p rend="justify">— Au fost nişte lotri.</p>
                  <p rend="justify">— Ba au fost oameni ai domniei tale. Numai fetele prostimei se bucură de asemenea dragoste. Eu nu mă tem: pe mine nu mă poate fura nimeni.</p>
                  <p rend="justify">— De ce-mi vorbeşti aşa, ca să-mi rupi inima?</p>
                  <p rend="justify">— Îţi vorbesc ca unuia care ai îndrăznit asemenea faptă. Să fii domnia ta mulţămit că tata nu s-a plâns măriei sale.</p>
                  <p rend="justify">— Într-adevăr, nu înţeleg de ce nu s-a plâns; ca să se dovedească nevinovăţia mea.</p>
                  <p rend="justify">— Nu s-a plâns, pentru că m-am împotrivit eu.</p>
                  <p rend="justify">— Atuncea nu mă urăşti.</p>
                  <p rend="justify">— Nu te urăsc, jupâne Niculăieş.</p>
                  <p rend="justify">— Aş putea avea bucuria să aud mai mult decât atât?</p>
                  <p rend="justify">— Nu, îi răspunse fata, privindu-l cu ochii ei verzi şi neclintiţi.</p>
                  <p rend="justify">— Se poate asta? Aud bine? Vrei să-mi răpun viaţa?</p>
                  <p rend="justify">— Nu, răspunse ea a doua oară, cu acelaşi glas şi cu aceeaşi privire.</p>
                  <p rend="justify">— Să fie adevărat ce spun mătuşile mele, că ţi-i drag altcineva?</p>
                  <p rend="justify">— N-am spus nimănui taina asta.</p>
                  <p rend="justify">— Şi îndrăzneşti să mi-o spui mie, acuma?</p>
                  <p rend="justify">Ea îi întoarse o privire în care nu era nici răutate, nici înfruntare, nici teamă. Trecu pe lângă el şi intră în sobor. Îi rămăsese în mânuţa stângă o bucăţică de aluat dulce: începu iarăşi să-l cronţăiască.</p>
                  <p rend="justify">Jitnicerul se uită pe urma ei ameţit şi clătinându-se: parc-ar fi băut un vin tare. O clipă se născu în el hotărârea să-şi puie barba în piept şi să intre pe urmele jupâniţei, ca să-i spuie câteva cuvinte. După aceea, întâmple-se ce s-a întâmpla! După ce-i trecu această fierbinţeală a mâniei, se simţi cu mult mai împovărat de dragoste pentru cele două frunzuţe de leuştean şi cei doi cercei de smaragd.</p>
                  <p rend="justify">Înţeleptul nu se supără, îşi făcu el socoteală; înţeleptul râde şi aşteaptă. În acelaşi timp, înţeleptul cugetă cine poate să fie acel altcineva despre care i s-a vorbit. Pe acel altcineva nu-l tăgăduieşte nici fata. Dacă nu-i din partea ei altă desmierdare şi altă răutate, ca să-l vâre mai adânc pe el în focul nebuniei, atunci acel cineva trebuie aflat şi judecat.</p>
                  <p rend="justify">Jupân Niculăieş Albu încălecă şi porni înspre gazda unde trebuia să se afle credinciosul său Drăghici. Trecând domol prin forfota de iarmaroc a norodului, făcea în gândul său o numărătoare a boierilor tineri de la curtea măriei sale. S-ar putea să fie Mihail? Ce frumuseţă ar putea deosebi o femeie la un asemenea bărbat uscăţiv şi boldit? Dintre ceilalţi, cine ar putea fi? Grigoraşcu Jora nu se mai află la curte; e trimes la stărostia de Putna, ca să privegheze alcătuirea cetăţii de deasupra Milcovului. Costea Sturza, al doilea cupar, e trimes de măria sa la Cetatea Nouă, la Roman, ca să fie aproape de Alexandru-Vodă. Nu cumva Alexăndrel-Vodă să fie gândul acestei jupâniţe? Numai una ca dânsa putea îndrăzni să privească atât de sus dar aici ar fi cea mai mică primejdie. O singură încruntare de sprâncene a lui Vodă ar pune rânduială şi într-o parte şi în alta. Dacă ne întoarcem la Suceava şi la curtea măriei sale, nu putem găsi nici un boier tânăr vrednic să se măsoare în fală şi frumuseţă cu jitnicerul Niculăieş. Dintre cei doi Jderi, care au venit de câteva zile la Cetate, s-ar putea să fie cel mezin; dar pe acela Niculăieş îl înlătură numai cu dosul palmei şi trece mai departe. Simion Păr-Negru postelnicul e mai mult călugăr decât oştean. Când e treaz, nu râde; la beţie, se posomorăşte.</p>
                  <p rend="justify">Unei copile ca jupâniţa Maruşca îi trebuie un bărbat cu strălucire de soare.</p>
                  <p rend="justify">Jitnicerul oftă. Parcă poţi ceti în sufletul femeiesc? În asemenea suflet se pot găsi întortocheri ciudate. E cu putinţă orice. E cu putinţă să-l iubească chiar pe el. S-a văzut de multe ori asta. Îl îndepărtează, ca să se întoarcă asupra ei cu mai multă suferinţă de dragoste. S-ar întoarce înapoi, ca să cunoască asta în ochii ei; ori, mai ales, să ceară desluşiri jupâneselor soborului, care-i sunt lui neamuri: cine să fie acela despre care i s-a mai dat a înţelege?</p>
                  <p rend="justify">Dacă află şi se încredinţează de adevăr, atunci jupân Niculăieş ştie ce are de făcut. Vai aceluia! Mai fericiţi decât el se vor simţi, mâni, aceşti mişei care umblă lărmuind prin preajma sa; căci mâni mişeii se vor mai putea bucura de lumină.</p>
                  <p rend="justify">Jitnicerul simţea că naşte iar în el mânia.</p>
                  <p rend="justify">Găsi la gazda lui Drăghici adunare de popor. La crâşma aceea a lui Antohi, în uliţa săidăcarilor, erau două odăi deosebite. În una, cătră partea târgului, aveau intrare numai oameni de soi cu slujitorii lor; în cealaltă se adunau mişeii. Obişnuit, aici era tot cheful şi toată veselia. Câteodată era chef şi veselie şi dincolo, când cinstitele obraze uitau dregătoriile şi măririle. Atuncea şi boierii aveau îngăduinţă să se bucure, întocmai ca şi prostimea.</p>
                  <p rend="justify">În laturea odăii celei mari, unde se destrăbălau mişeii cu oale de vin, se afla o cămara mai mică. Acolo de două zile avea sălaş logofătul Drăghici. Lăsându-şi calul în partea boierească în sama slujitorilor hanului, jupân Niculăieş Albu îşi făcu loc prin mulţime. Erau acolo oameni de toată mâna. Unora le cântau lăutari la ureche. Alţii închinau oalele pline întru lauda măriei sale şi nu le lăsau de la gură până ce nu suflau în fundul lor. Se aflau, între aceşti băutori, şi gospodari îndârjiţi, care, după ce deşertau oalele, le spărgeau îndată de pământ.</p>
                  <p rend="justify">Toţi se bucurară văzând boier fudul în mijlocul lor şi-i făcură loc. Antohi hangiul, cel mai gros şi mai spătos om din Suceava, se ploconi de la taraba lui cu oale.</p>
                  <p rend="justify">Boierul găsi pe slujitorul său în bună tovărăşie pe de o parte şi în slabă tovărăşie pe de alta. Tovărăşia cea bună era un bărbat nalt şi voinic, încins cu sabie şi cu pinteni la ciubote. Îşi lepădase pe pardoseală cuşma cu pană de păun şi era obosit la obraz de truda acelei zile. Tovărăşia slabă era cuvioşia sa părintele Stratonic. De două zile sta strâmb în acel loc. Îi crescuseră ochii în cap ca de o spaimă; însă se ţinea neînduplecat şi fără somn. Când ceilalţi doi înghiţeau din oale, gusta şi el plescăind din limbă. Din vreme în vreme, când simţea nevoie de băutură proaspătă, cuviosul zvârlea pe fereastră ce-i mai rămăsese, după care umplea iarăşi oala, din ulcior.</p>
                  <p rend="justify">În după-amiaza acelei zile, de mare mirare erau cuviosului monah nişte meşteşuguri pe care le săvârşise logofătul Drăghici. Întâi şi întâi, logofătul sorbea trei înghiţituri de vin; după asta scotea din taşca de la şold un taler de argint. Acel taler îl punea pe limbă şi-l înghiţea numaidecât. După ce-l mistuia în sine, îl chema cu degetul, de jos în sus; ducea mâna dreaptă cătră tâmplă şi scotea talerul din ureche. Îl vâra înapoi în urechea dreaptă, şi-l scotea din urechea stângă. Îl vâra iar în ureche, după care îl stupea pe masă. De pe masă îl lua şi-l vâra la locul dintâi, în taşcă.</p>
                  <p rend="justify">Mai făcea una. Trântea cuşma pe masa goală. Când o ridica, apucând-o de vârf, rămâneau pe masă trei taleri. Înainte de a întinde părintele Stratonic ghiara, Drăghici lăsa cuşma asupra arginţilor, apoi îngăduia cuviosului monah să-şi ia talerii. De două ori cuviosul Stratonic a dat cuşma şi a rămas cu gura căscată. Pe masă nu se mai afla nimic.</p>
                  <p rend="justify">— De mirare mi se pare mie mai ales, glăsui într-o vreme cuvioşia sa, de mirare mi se pare mai ales că ai atâţia taleri.</p>
                  <p rend="justify">— Totuşi, cum se vede, nu este niciunul. Şi chiar dacă sunt acuma, n-au să mai fie după aceea.</p>
                  <p rend="justify">— Ce fel de ghicitoare-i asta, frate Drăghici?</p>
                  <p rend="justify">— Nu-i ghicitoare, e taler, răspunse vesel logofătul Drăghici, punând iar banul pe limbă şi înghiţindu-l.</p>
                  <p rend="justify">— Ce fel de taler?</p>
                  <p rend="justify">— După cum se vede când îl scot din ureche, e taler leşesc. Însă, când îl stupesc în cuşmă, e nemţesc.</p>
                  <p rend="justify">— Şi domnia ta spui că sunt, de şi nu sunt?</p>
                  <p rend="justify">— Nu. Eu spun că de şi sunt, n-au să mai fie.</p>
                  <p rend="justify">Slujitorul cel mare cu pinteni şi sabie râdea. Scoase şi el un taler pe palmă.</p>
                  <p rend="justify">— Şi domnia ta poţi săvârşi minunea asta? Se uimi Stratonic.</p>
                  <p rend="justify">— Minunea mea-i alta: că până desară talerul meu se preface în doi taleri.</p>
                  <p rend="justify">Monahul stătu un timp cugetând şi ciugulindu-şi barba. Se răsuci spre logofăt, aplecă ulciorul şi-i umplu cănăţuia.</p>
                  <p rend="justify">— Văd, frate Drăghici, vorbi el, că toate le ştii şi le faci: însă nu le spui toate. De ieri poftesc să ştiu care-i acea faptă neauzită pe care vrea s-o săvârşească stăpânul domniei tale jitnicerul, şi dumneata m-ai amânat pe astăzi.</p>
                  <p rend="justify">— Am amânat până ce mă îmbăt; numai atuncea pot mărturisi.</p>
                  <p rend="justify">— Încă nu te-ai îmbătat?</p>
                  <p rend="justify">— Încă nu m-am îmbătat destul. Văd numai doi călugări. Se chiamă că m-am îmbătat destul, când oi vedea trei.</p>
                  <p rend="justify">— Vra să zică acuma eu sunt doi?</p>
                  <p rend="justify">— Acuma cuvioşia ta eşti unul, şi părintele Stratonic e al doilea.</p>
                  <p rend="justify">— Fiind aşa, atuncea nu-mi spune numaidecât mie; spune celuilalt.</p>
                  <p rend="justify">— Îi spun dacă pofteşti, dar cuvioşia ta să n-asculţi.</p>
                  <p rend="justify">— Bine, n-ascult.</p>
                  <p rend="justify">— Să n-asculţi. Şi chiar dacă-i asculta, să nu care cumva să spui cuiva – fie mirean, fie monah de rând, fie arhimandrit.</p>
                  <p rend="justify">— Nu spun nici arhimandritului… râse strâmb Stratonic.</p>
                  <p rend="justify">— Nici cuvioşia ta să nu spui; nici celalalt să nu spuie.</p>
                  <p rend="justify">— Bine; aşa să fie; amin. Binecuvântată fie limba care rosteşte adevărul.</p>
                  <p rend="justify">— Sărut dreapta cuvioşiei tale şi mărturisesc, grăi meşterul Drăghici, stând într-o parte ca şi călugărul pe scaunul său. Tu ce zici, Toader Calistrat.</p>
                  <p rend="justify">— Să spun ori să nu spun?</p>
                  <p rend="justify">— Să spui, dar să ştii că nu faci bine, îngâna slujitorul cel mare. Părinte Stratonic, desleagă-l, să nu spuie, căci e primejdie.</p>
                  <p rend="justify">— Primejdie pentru cine?</p>
                  <p rend="justify">— Pentru grumazurile noastre.</p>
                  <p rend="justify">— Ba eu am să spun! Se smunci cu putere meşterul Drăghici. Află, părinte Stratonic, că stăpânul meu jitnicerul s-a pus rămăşag cu alţi nebuni să iasă într-o zi în Suceava calare, nici gol, nici îmbrăcat. Întâi bea trei zile, după aceea face isprava asta. Coboară de la livezi, trece în goana mare, ajunge la biserica Mirăuţilor, se suie în clopotniţă, trage clopotul cel mare şi chiuie că au intrat tătarii în pradă.</p>
                  <p rend="justify">Cuviosul Stratonic stătu un timp gândindu-se. Zâmbi.</p>
                  <p rend="justify">— Trebuie să fie altceva.</p>
                  <p rend="justify">— Vra să zică nu mă crezi cuvioşia ta? Se tângui Drăghici.</p>
                  <p rend="justify">— Ba da; însă trebuie să fie altceva. Asta nu-i nebunie. Aş putea zice chiar că-i o înţelepciune. Slujitorii măriei sale îl prind şi-l vâră la beci, ca să se răcorească. Potrivit ar fi să făptuiască ceva nu ca să se coboare în beci, ci să se suie sus.</p>
                  <p rend="justify">— Ba stăpânul meu e boier şi nu se suie în spânzurătoare ca orice mişel, hotărî Drăghici. Iar de prins îţi spun eu că nu-l prinde nimeni. Cuvioşia ta crezi că-i aici şi domnia sa e în altă parte.</p>
                  <p rend="justify">Cu toate acestea jitnicerul era acolo. Stătea în prag şi privea la petrecerea celor trei, ascultând şi sfatul lor. După înfăţişarea ce avea, se vedea că nu-i displac vorbele slujitorului său. Cuviosul Stratonic se ridică din loc şi se închină cuviincios, cu mâinile pe piept. Slujitorii se sculară în picioare, schimbând o căutătură repede.</p>
                  <p rend="justify">— Dacă a venit cinstitul boier, stăpânul domniilor voastre, vorbi monahul, atuncea eu mă pot duce. Mă închin cu sănătate la luminata domniei tale faţă, jupâne Niculăieş, şi m-am dus.</p>
                  <p rend="justify">Jitnicerul râse uşor, numai într-un dinte:</p>
                  <p rend="justify">— Întristat ar fi sufletul meu, cuvioase părinte, dacă ai săvârşi asemenea faptă. Până mâni mai este vreme.</p>
                  <p rend="justify">— Atunci cine să îndeplinească slujba paraclisului, jupâne Niculăieş? Stareţul meu are să mă mustre cu asprime.</p>
                  <p rend="justify">— Are să te mustre şi are să te ierte, cuvioase părinte. Dacă vrei să-mi fie plăcerea deplină, fii pe potriva treimei.</p>
                  <p rend="justify">Stratonic privi în juru-i cu nelinişte. Fereastra avea zăbrele.</p>
                  <p rend="justify">Fără să-şi schimbe înfăţişarea binevoitoare a obrazului, jitnicerul chemă la prag pe logofătul Drăghici. Îl trase în tândă şi închise uşa.</p>
                  <p rend="justify">— Drăghici, vorbi el repede, să ştii că am o supărare.</p>
                  <p rend="justify">— O cunosc, stăpâne, răspunse cu supunere slujitorul. Nu mai departe decât desară, supărarea asta se alină. Să ştii, măria ta, că eu îs gata, precum ne-am înţeles şi am jurat. Poate ţi-ai schimbat măria ta gândul?</p>
                  <p rend="justify">— Nu mi l-am schimbat, Drăghici. Aş putea spune că acel gând s-a întărit. Dar mai este ceva. Am văzut acuma un ceas pe jupâniţa Maruşca. Am avut cu domnia sa nişte vorbe, care au pus în mine o tulburare nouă. Venind într-acoace, ca să mă sfătuiesc cu tine, m-am oprit la curtea lui Iurie cupar al doilea. Jupâneasa domniei sale, Ruxanda, îmi este mie mătuşă dreaptă, soră cu mama. Aflând năcazul meu de dragoste, nu s-a mirat; ba chiar mi-a dat îndată o dezlegare pe care nu nădăjduiam s-o aflu aşa de curând. Cunosc acuma cine i-i drag jupâniţei Maruşca şi, înainte de-a ieşi din Suceava, trebuie să-l străpung.</p>
                  <p rend="justify">— Nu crede vorbelor, măria ta. Eu am părere că nu se poate să-i fie drag jupâniţei altcineva decât măria ta. Se alintă ca să-ţi simtă puterea. De aceea-i bună rânduială din vechi ca să furi pe fată; după aceea-i pare bine.</p>
                  <p rend="justify">Jitnicerul ascultă neguros aceste cuvinte. Îşi scutură pletele.</p>
                  <p rend="justify">— Nu se poate să lăs. Jupâneasa Ruxanda i-a spus numele. Măcar că postelnicul mi-e prietin, nu am altceva de făcut.</p>
                  <p rend="justify">— Care postelnic?</p>
                  <p rend="justify">— Postelnicul al doilea, Simion Păr-Negru.</p>
                  <p rend="justify">Drăghici îşi scărpină vârful nasului cu degetul arătător şi-şi înălţă sprâncenele cu îngrijorare.</p>
                  <p rend="justify">— Măria ta, asta nu-mi place.</p>
                  <p rend="justify">— Ce nu-ţi place? Eşti slujitorul meu; mă urmezi.</p>
                  <p rend="justify">— Unde? Când? Noi avem oameni năimiţi pentru astă sară şi nu-i putem întrebuinţa la altceva decât la lucrul pentru care i-am tocmit. E adevărat că-l putem găsi pe dumnealui postelnicul Simion între slujitorii săi, la palatul domnesc; dar cum îndrăznim ceva, suntem ca într-o capcana a primejdiei. Să zicem că l-aş pofti eu pe postelnic într-un loc şi că l-aş hotărî, ori ar fi norocul nostru să vie singur. Să-mi îngădui măria ta să nu mă socot în putere faţă de el. Nici noi doi nu suntem destui împotriva lui.</p>
                  <p rend="justify">— Să-l luăm şi pe Calistrat.</p>
                  <p rend="justify">— Calistrat are învoială cu noi pentru alta; afară de asta, Calistrat păzeşte pe călugăr. Cum l-a lăsat slobod, călugărul se duce unde trebuie, ca să-şi ascută limba. Îl port cu mine de mai multe zile, de cum am simţit c-ar fi oblicit ceva. Chiar acuma să-l lăs să iasă din stăpânirea mea?</p>
                  <p rend="justify">— Ai dreptate, Drăghici, scrâşni jupânul jitnicer; dar şi eu ştiu, precum scrie într-o carte pe care am învăţat-o la Cracovia, că, dacă nu săvârşesc ce se cuvine şi nu-mi sărez inima, apoi am să am calare lângă mine amărâtă grijă. Pun mâna la oblânc să m-adăp: beau venin. Dacă nu-l putem înjunghia noi pe acel blăstămat prietin, să punem oameni. Vreau să am din partea asta o linişte. Până acuma toate s-au făcut bine şi acuma aflu ceva care nu-i bun.</p>
                  <p rend="justify">— Într-adevăr, măria ta, cugetă Drăghici, este ceva care nu-i bun şi care n-am ştiut nici eu. N-ar fi nimic dacă jupâniţa s-ar uita la el; e bărbat cum puţini sunt. Nu vorbesc de măria ta, care nu suferi asămănare. Eu vorbesc de alţii. Între aceia sunt puţini ca postelnicul. N-ar fi nimic dacă jupâniţa Maruşca s-ar uita la dânsul.</p>
                  <p rend="justify">— Ca o jupâniţa de boier ce se află. Ar fi rău dacă postelnicul ştie şi dacă s-a prins şi el. Atuncea vine după noi.</p>
                  <p rend="justify">Jitnicerul zâmbi.</p>
                  <p rend="justify">— Eşti tu încredinţat de asta, meştere Drăghici?</p>
                  <p rend="justify">— Nu sunt încredinţat, numai mă tem. Mai sunt şi altele amestecate, de care grăiesc unii şi alţii. Aşa că eu spun, măria ta, să nu întârziem la fapte necugetate. Lucrul de azi să nu-l lăsăm pe mâne, şi pe urmă, ce-a da Dumnezeu!</p>
                  <p rend="justify">Niculăieş Albu urmă a zâmbi, privind într-o parte cu ochii micşoraţi.</p>
                  <p rend="justify">— Sfatul tău e bun, meştere Drăghici, zise el; dar teama ta e o prostie. Postelnicul nici n-ar şti unde să ne caute; şi dacă ne-ar căuta unde ne ducem, în primejdie e viaţa lui, nu a mea. Aş avea chiar părere de bine să-l văd în Ţara Leşască.</p>
                  <p rend="justify">Drăghici îşi scarpină iarăşi nasul rumăn, clătinând din cap.</p>
                  <p rend="justify">— Stăpâne, înţelepciunea măriei tale e desăvârşită. N-am să îndrăznesc eu, Drăghici, să mă împotrivesc la cele ce hotărăşti şi cugeţi măria ta.</p>
                  <p rend="justify">— Foarte bine faci, meştere Drăghici.</p>
                  <p rend="justify">— Aş cuteza totuşi să spun stăpânului meu că până mâne sară nu mai este taină. Ştie toată ţara cine a furat pe copila lui Iaţco. Să zicem că am omorî pe călugăr: nu-i de folos; s-ar şti că măria ta ai trecut în Lehia.</p>
                  <p rend="justify">— Cine ar putea şti? Aş fi tare doritor să aflu cine poate ceti vântul şi pulberile.</p>
                  <p rend="justify">— Cer iertare măriei tale. Să ştii că este un arhimandrit la Cetate, care ceteşte vântul şi pulberile. Am aflat asta mai cu samă de la călugărul nostru. Îmi închipuiesc că ştii şi măria ta; acel arhimandrit a cetit altădată aşa de bine, încât au căzut capetele unor dregători mari, şi s-a aflat unul, tatăl stăpânului meu, care a murit de inimă rea tot din pricina acelor cetiri. Iată cum ceteşte el şi cum zice: Jupân Niculăieş Albu jitnicer e nepot de pe soră lui Mihu logofăt, pribeag la Ieşi. Niculăieş jitnicer duce cu el pradă pe jupâniţă lui Iaţco. Unde ar putea fi înduplecat jupân Iaţco să binecuvinteze acest furtişag? În Ţara Moldovei n-ar putea fi înduplecat; aici măria sa ar putea trimete pe făptaşi la ocnă, ori la Dimcea gâdele. Dar în Lehia poate fi înduplecat de Mihu logofăt şi de luminăţia sa Craiul, căci unele moşii şi unele case de negoţ ale lui jupân Iaţco se află în Lehia, sub mâna Craiului.</p>
                  <p rend="justify">— Mie mi se pare ciudat alta, se miră Niculăieş jitnicer. Cum ai putut ceti tu toate acestea, meştere Drăghici?</p>
                  <p rend="justify">— Am cetit şi eu cum am putut, măria ta, se umili slujitorul. N-am fost la învăţătură la Cracovia, dar câte ceva cunosc şi înţeleg. Altminteri nici n-ar fi fost bună treaba noastră. Rămânând zestrea în Ţara Moldovei, mireasa ne-ar fi fost de puţin folos. Am fi călărit nu numai cu grija ci şi cu o povară primejdioasă. Aşa că îngăduie, măria ta, să-ţi duc la capăt treaba pentru care ne-am tocmit. Ce zici, măria ta, bun cuvânt?</p>
                  <p rend="justify">— Bun cuvânt; numai mie mi se pare că ai ridicat prea des oala şi pe de o parte ţi s-a ostenit mâna, iar pe de alta ţi s-a întărit îndrăzneala limbii. Poftesc ca sluga mea să grăiască mai puţin şi să făptuiască mai mult. Nu lipsi să fii în ceasul hotărât, cu soţii tăi, la vama Rădăuţilor.</p>
                  <p rend="justify">— Am înţeles, măria ta, se închină cu umilinţă meşterul Drăghici.</p>
                  <p rend="justify">În curgerea acestui sfat şoptit, tulburarea boierului se potolise deplin. Mai mult decât atât: unele cetiri prea agere ale lui Drăghici îi desluşeau lui însuşi că cele folositoare se află mai bine orânduite decât îşi închipuise în cea dintâi clipă. Aşa era: nunta şi zestrea se găseau mai cu samă dincolo de hotar. Deci pornirile năprasnice trebuiesc lepădate.</p>
                  <p rend="justify">Logofătul Drăghici îi cetise şi această schimbare pe obrazul bucălat şi mai cu samă în ochii negri, luminaţi de alt foc decât cel al agerimii. Îl lăsă să se ducă; îşi mângâie nasul ofilit şi intră iar la soţii săi.</p>
                  <p rend="justify">Cuviosul Stratonic părea mâhnit. Îşi rezemase tâmpla dreaptă în palmă şi privea spre lucirea tot mai împuţinată a ferestrei. Soarele asfinţise şi se apropia sara.</p>
                  <p rend="justify">— Amară-i pânea boierească, vorbi Drăghici aşezându-se la locul său, pe scaun. De aceea, adaose el râzând silit, trebuie s-o îndulcim cu vin.</p>
                  <p rend="justify">Apucă pe monah de braţ şi-l trase spre sine.</p>
                  <p rend="justify">— Părinte Stratonic, vrei cuvioşia ta să binecuvântezi vinul? Oala asta o beau şi mă ridic, ca să mă duc la slujba mea. Dumnezeu ştie dacă mai găsim asemenea vin unde mă duc eu.</p>
                  <p rend="justify">Părintele Stratonic ieşi din mâhnirea sa şi binecuvântă vinul. Gustă şi cuvioşia sa.</p>
                  <p rend="justify">— Te duci undeva?</p>
                  <p rend="justify">— Mă duc, părinte.</p>
                  <p rend="justify">— Te duci departe?</p>
                  <p rend="justify">— Mă duc departe.</p>
                  <p rend="justify">— Nu s-ar putea şti anume unde, iubite frate Drăghici?</p>
                  <p rend="justify">— Anume unde, nu se poate şti acuma. Se va putea şti mai târziu, când călugării cei nebuni vor ajunge la cei înţelepţi.</p>
                  <p rend="justify">Cuviosul Stratonic holbă mai tare ochii, cumpănindu-se pe scaunul său. Cunoscând deodată ceva în privirea precum şi în râsul crud şi rânjit al slujitorului, se trase îndărăt, ghemuindu-se şi încârligându-se ca un vierme. Voi să strige şi n-avu glas. Drăghici trăsese de la coapsa dreaptă jungherul.</p>
                  <p rend="justify">— Frate Toader Calistrat, vorbi slujitorul boierului cu un glas care păru dintr-odată altul; ridică-te şi-ţi strânge brâul. Ţi l-ai strâns?</p>
                  <p rend="justify">— Mi l-am strâns, răspunse gros şi liniştit slujitorul cel mare.</p>
                  <p rend="justify">— Acuma primeşte această năframă şi acest căluş. Vâră căluşul în gura cuviosului părinte Stratonic şi leagă cu năframa strâns pe după ceafă. Primeşte şi aceste curele, ca să cetluim cu ele de mâni şi de picioare pe cuvioşia sa. Să ştii tu, frate Toader Calistrat, că au plâns multe muieri şi mulţi copii după ce s-au mărturisit acestui cuvios. Porunca noastră este să nu-i ridicăm viaţa ci să-l scrijelăm, ca să-l cunoască Domnul Dumnezeu la judecata cea de-apoi.</p>
                  <p rend="justify">Monahul se zbătea strâmb, numai în partea unde îi era umărul mai înalt. Răcnetul îi ieşea înfricoşat din ochi şi din spaima obrazului. Drăghici îl smunci în sus şi-l crestă la frunte. Îl lepădă la pământ şi-i trecu jungherul sub foale, înţepându-l.</p>
                  <p rend="justify">— Nu te zbate, ca să nu intre prea adânc.</p>
                  <p rend="justify">Stratonic avea un fel de freamăt în cărnuri. Stătu liniştit, primind înjunghietura. După ce slujitorul trase cuţitul, trupul se zgârci şi se destinse. Chinuitul îşi pufni pe nări sângele scurs de pe frunte şi închise ochii plini de lacrimi, încredinţându-şi sfântului său trupul bolnav şi sufletul înfricoşat.</p>
                  <p rend="justify">Cei doi slujitori îl împinseră sub laiţă şi prăvăliră lângă el masa, ca să-l ţărcuiască acolo. Ieşiră, punând zăvor şi încuind cu lăcata.</p>
                  <p rend="justify">— Păzeşte să nu intre nimeni în cămara, porunci Drăghici hangiului. Ne întoarcem târziu la noapte.</p>
                  <p rend="justify">După ce îşi căutară caii şi încălecară, Drăghici zvârli cheia în stogul de fân. Apoi îşi puseră caii în trap spre câmp, prin adierea rece a serii.</p>
               </div>
               <div type="div3">
                  <head>
                     <label>Capitolul XI.</label>
                     <lb/>Când s-a aflat că a fost furată jupâniţa lui Iaţco Hudici.</head>
                  <p rend="justify">În târg, întâmplarea se vestise mai din vreme, fără ca să se ştie bine despre ce anume e vorba. La al şaptelea ceas al nopţii dormeau toţi nuntaşii domneşti şi boierii, unii la casele lor, alţii la gazde; Cetatea era închisă de cu sară, ca de obicei, şi străjerii dădeau glas din când în când pe ziduri. Un om singur a nimerit prin întuneric, la dumnealui Ştefan Cernat, jude al târgului. S-a pălit cu capu-n poartă, a stârnit cânii şi a dat cătră slugi răcnet de primejdie. Să fie lăsat să intre; s-a întâmplat o faptă nemaipomenită: de ani de zile nu s-au mai arătat hoţi în preajma târgului de scaun şi, în noaptea asta, iată, au lovit pe unul dintre cei mai mari boieri ai lui Vodă. Domnia sa Iaţco Hudici se ducea acasă, în carâtă, cu jupâneasa şi cu copila măriilor lor, având două slugi cu făchii şi două cu suliţi. Vizitiul era cam băut, ca unul ce stătuse la petrecere de nuntă. Era chiar acesta care venise şi izbise cu fruntea în poarta lui jupân Ştefan Cernat. Dincolo de Fântâna lui Miron, după ce carâta coborâse în şes, s-au ridicat de după un hindichi oameni înarmaţi, au dat năvală, au apucat cei patru cai răsturnându-i pe unii asupra altora şi încurcându-i în hamuri; în acelaşi timp, alţii loveau cu săbiile pe slugi. Dintre oamenii înarmaţi ai boierului numai unul a avut îndrăzneala să lepede suliţa şi să tragă jungherul; pe acela l-au pălit foarte tare în cap; încât acuma Roman Spătărelu se află în stare nu tocmai bună, cu ţeasta ruptă, în laturea drumului. Dumnealui Iaţco Hudici s-a zvârcolit ca să iasă cât mai repede din carâtă, printr-o parte. Şi tocmai când ieşea domnia sa în silă, din pricina grosimii măriei sale, s-a răsturnat şi carâta, apucându-i un picior sub roată. I s-a rupt piciorul măriei sale. Atuncea acel vizitiu rob, cu numele Haralambie, a auzit şi ţipetele înfricoşate ale cneaghinelor. Prin partea cealaltă a carâtei răsturnate, lotrii le scociorau trăgându-le în sus de câte o aripă, una după alta.</p>
                  <p rend="justify">Le-au luat şi s-au dus, după feleşagul meşterilor de drumul mare. Acuma boierul trebuie să le răscumpere. Când te gândeşti câţi zloţi are să scoată domnia sa Iaţco Hudici, ca să-i trimeată acelor voinici, te-apucă groaza. Ce socoţi dumneata? Boieroaicele sunt o marfă scumpă, care nu se mai află!</p>
                  <p rend="justify">Înştiinţarea asta a avut-o domnia sa judele târgului de scaun, la un ceas după miezul-nopţii. Pe loc a repezit poruncă la slujitori, să se scoale, să încalece şi să se ducă fără întârziere cu vizitiul Haralambie, să vadă ce este; să ridice pe boier şi să caute pe hoţi.</p>
                  <p rend="justify">— Ce să-i caute pe hoţi? Se miră Haralambie Ţiganul, scărpinându-se la tâmplă şi rânjind. Unde să-i caute? Ei au luat ce le trebuie şi s-au dus.</p>
                  <p rend="justify">După o zi de bucurie a întregii oştimi a Sucevii, capetele slujitorilor se aflau îngreuiate. Însuşi cinstitul jude, după ce dăduse porunca, îşi cufundase iarăşi fruntea în perină. Atunci i-a venit o îngrijorare, că poate are să trebuiască să deie cel dintâi domnia sa răspuns măriei sale, îndată ce se face ziuă; şi a ieşit numaidecât de sub pocladă, umblând prin iatac ca o stafie în cămaşa cea lungă de noapte, căutându-şi straiele. Când a ieşit afară să întrebe dacă a venit răspuns dinspre Fântâna lui Miron, a aflat că slujitorii nici nu-şi încinseseră săbiile.</p>
                  <p rend="justify">La Cetate, vestea a ajuns în ceasul întâi al dimineţii. La porţi erau de rând slujitorii cei noi, feciorii lui Căliman starostele. Un om călare pe deşelate şi cu capul gol a suit la deal, pe potecă, dinspre târg, a ocolit spre poartă, a văzut puntea ridicată şi s-a oprit lângă şanţ zbătând în sus braţul drept.</p>
                  <p rend="justify">— Mă rog domniilor voastre, oştenilor, daţi înştiinţare. Onofrei Căliman s-a uitat la el de sus şi a văzut că-i nebun.</p>
                  <p rend="justify">— Du-te, omule, l-a sfătuit el cu blândeţă; aici nu-i voie să intri.</p>
                  <p rend="justify">— Mă rog domniilor voastre, nu mă lăsaţi, că pe urmă domnia sa Iaţco, stăpânul meu, mă jupuieşte de viu.</p>
                  <p rend="justify">— Ce este?</p>
                  <p rend="justify">— Daţi înştiinţare că l-au pălit hoţii pe jupân Iaţco.</p>
                  <p rend="justify">— Cui să dăm înştiinţare?</p>
                  <p rend="justify">— Daţi înştiinţare lui Vodă.</p>
                  <p rend="justify">— Fugi de-acolo, măi nebunule, s-a zbârlit Onofrei. Cum am să mă duc eu să scol din somn pe măria sa? Pe lângă asta, noi nici nu ne putem clinti de-aici.</p>
                  <p rend="justify">— Chemaţi pe căpitanul de străji, să mă jăluiesc lui. Cum să nu afle măria sa despre o întâmplare ca asta, în care jupân Iaţco era să-şi piardă viaţa? Abia l-au putut purta slugile până acasă. Cum a ajuns, s-a pus în pat, cu piciorul rupt, şi ţipă că de-acuma nu mai ajunge să-şi vadă copila.</p>
                  <p rend="justify">— Apoi tot nebun eşti tu, măi creştine! Care picior rupt?</p>
                  <p rend="justify">— Al stăpânului nostru.</p>
                  <p rend="justify">— Şi care copilă?</p>
                  <p rend="justify">— Tot a dumnisale. Asta mi-a poruncit să vin să spun. Că l-au lovit pe cale duşmani ş-au vrut să-l omoare.</p>
                  <p rend="justify">Cei doi fraţi s-au uitat unul la altul, nedumeriţi, pe urmă şi-au întors privirile iar spre mişelul de jos, care aştepta frământându-se, cu ochii holbaţi şi părul vâlvoi.</p>
                  <p rend="justify">— Nu mă lăsaţi, fraţilor creştini. Daţi o înştiinţare; altfel mă jupeşte de piele. N-am văzut pe stăpânul nostru într-aşa tulburare de când îl slujesc.</p>
                  <p rend="justify">— Ce înştiinţare să dăm?</p>
                  <p rend="justify">— Daţi o înştiinţare. Cum a afla asta căpitanul străjilor, ştie domnia sa ce să facă. Deasemenea să deie de ştire căpitanul străjilor că vine din urmă jupâneasa Anca. Să se deschidă porţile şi să-i fie lăsată intrare la Vodă.</p>
                  <p rend="justify">Feciorii lui Căliman încă se sfătuiau, întrebându-se care vor fi fiind rânduielile la porţile Împărăţiei. Cine poate îndrăzni să tulbure chiar în această dimineaţă pe măria sa? Căci jupân Ionuţ Jder, căpitanul străjilor din noaptea asta, a hotărât cu străşnicie închiderea Cetăţii până la al treilea ceas. Iar de la al treilea ceas până la al cincilea nu pot intra în Cetate şi ieşi din Cetate decât slujitorii de rând. Astăzi, până la prânzul măriei sale, este o zi de hodină cum n-a avut măria sa de ani de zile. La prânz au să intre la măria sa boierii din dregătoriile cele mari. Ştiind asta, slujitorii de la poartă se ţineau neînduplecaţi.</p>
                  <p rend="justify">De jos sună o poruncă. Toţi străjerii, pe podinele lor, se înturnară cu faţa la palat. Flamura domnească suia în catarg. Ei o priveau, stând neclintiţi. Trâmbiţaşii dădură un singur sunet. C-un semn, căpitanul le poruncise tăcere.</p>
                  <p rend="justify">Vântul se umflă şi se zbătu în steag de la miazănoapte înspre miazăzi.</p>
                  <p rend="justify">Ionuţ Păr-Negru trecu pe pod, ca să cerceteze slujitorii. Găsi pe Călimani făcând semne unui om călare pe deşelate şi cu capul gol, să se ferească într-o parte, căci vine o primejdie. Acel om îşi începu iar tânguirile, rugându-se cu mare glas să fie ascultat şi să se deie o înştiinţare la cei mari ai Cetăţii. Ionuţ prinse două vorbe şi puse o întrebare:</p>
                  <p rend="justify">— Când şi cine a furat pe jupâniţa lui Iaţco?</p>
                  <p rend="justify">— Nu se ştie! Strigă omul. Vine jupâneasa noastră să spuie.</p>
                  <p rend="justify">— Daţi drumul! Porunci Jder. Lăsaţi şi pe jupâneasa Anca a lui jupân Iaţco să intre, îndată ce se înfăţişează. Intră, omule, strigă el mişelului de jos, şi vină după mine.</p>
                  <p rend="justify">Puntea scrâşni pe lanţuri. Omul îşi lepădă calul şi dădu năvală în deschizătura porţii. Se luă după Jder, gâfâind şi dând răspunsuri încâlcite. După socotinţa lui, cel mai mare năcaz între toate era piciorul rupt al lui jupân Iaţco Hudici. Când a afla măria sa, are de ce să fie supărat.</p>
                  <p rend="justify">Jder îl opri.</p>
                  <p rend="justify">— Stăi aici, în pridvor. Nu mai rosti nimănui nici un cuvânt.</p>
                  <p rend="justify">— Stau, dar daţi domnia voastră înştiinţare?</p>
                  <p rend="justify">— Îţi poruncesc să stai aici şi să nu te clinteşti, nici să vorbeşti, hotărî a doua oară Ionuţ, cu mânie.</p>
                  <p rend="justify">Intră la fratele său smuncind uşa şi închizând-o repede. Simion se întoarse.</p>
                  <p rend="justify">— Ce este? Mă întreabă cineva?</p>
                  <p rend="justify">— Bădiţă Simioane, răspunse Jderul cel mic, şovăind numai o clipă: este afară un om din partea lui jupân Iaţco Hudici.</p>
                  <p rend="justify">Postelnicul tresări, stăpânindu-şi o bucurie:</p>
                  <p rend="justify">— Mă chiamă cineva?</p>
                  <p rend="justify">— Aşteptai un răspuns? Trebuia să te poftească jupân Iaţco?</p>
                  <p rend="justify">— Aşteptam un răspuns, însă nu de la el. Ce caută omul?</p>
                  <p rend="justify">— S-a întâmplat ceva în noaptea asta, răspunse destul de liniştit Ionuţ Jder. Jupân Hudici a fost lovit pe cale, când se întorcea acasă. A fost furată jupâniţa Maruşca.</p>
                  <p rend="justify">Simion îşi simţi sângele grămădit în inimă şi obrazul îi păli. Privi rătăcit la mezinul său. Apoi clipi din ochi, căutând un sprijin mai mult în lăuntru decât în afară. Totuşi avea nevoie de sprijin şi în afară, căci trecu pe lângă fereastră şi se rezemă de privaz.</p>
                  <p rend="justify">— Unde-i omul? Întrebă el încet.</p>
                  <p rend="justify">— Aici în pridvor. Nu poate să-ţi dea altă desluşire. Vine jupâneasa lui Iaţco să se jăluiască măriei sale. Atâta se ştie.</p>
                  <p rend="justify">Simion făcuse asupra sa însuşi o silinţă crâncenă, stăpânindu-se.</p>
                  <p rend="justify">— Cine a săvârşit fapta asta?</p>
                  <p rend="justify">— Avem să aflăm. Domnia ta crezi, bădiţă Simioane, că furtişagul s-a făcut în silă, şi fără ştirea jupâniţei? Nu te supăra, bădiţă Simioane. Eu nu ştiu nimic; întreb.</p>
                  <p rend="justify">Ochii postelnicului îl fulgerară, cu mânie.</p>
                  <p rend="justify">— Am încredinţare desăvârşită, răspunse el; că e o faptă silnică. Am văzut, ieri, pe jupâniţa. I-am spus câteva cuvinte şi mi-a răspuns aşa, încât, în noaptea asta, am avut cel mai frumos vis. Nu m-ar putea nimeni încredinţa că s-ar putea să fie altfel. De unde ai înţeles tu că asta va fi spaima mea cea dintâi? Am avut-o numai o clipă şi mi-a trecut. Mulţămesc lui Dumnezeu. Doresc numai să aflu cine-s acei îndrăzneţi, ca să rog pe măria sa să nu le hotărască nici o pedeapsă; să-mi dea învoire să-i caut şi să-i judec eu.</p>
                  <p rend="justify">Ionuţ clătină din cap, îngrijorat încă. Deschise uşa şi chemă pe om.</p>
                  <p rend="justify">Acesta privi pe cei doi oşteni şi i se păru că nu vede în ochii lor nici o milă pentru năcazul său.</p>
                  <p rend="justify">— Spune ce ştii; spune repede! Porunci postelnicul. Sluga mărturisi tot, dintr-o singură răsuflare şi încâlcit.</p>
                  <p rend="justify">— Întâi s-a crezut că a fost furată şi jupâneasa Anca, adause el. Dar pe dumneaei au lăsat-o, fiind o povară mai grea. Dar dac-o puteau aburca pe-un cal, o puteau duce.</p>
                  <p rend="justify">— Tu crezi deci, omule, că au fost nişte hoţi de rând, urmărind de la jupân Iaţco o răscumpărare a prăzii?</p>
                  <p rend="justify">— Aşa spun şi unii şi alţii, jupâne. Însă jupâneasa noastră strigă că-i altfel. De aceea vine să se jăluiască măriei sale.</p>
                  <p rend="justify">Postelnicul Simion umblă împrejurul cămării, cugetând încruntat şi cu buzele strânse.</p>
                  <p rend="justify">— Vină după mine, porunci el slugii.</p>
                  <p rend="justify">Ionuţ Jder îl întrebă numai din ochi ce vrea să facă.</p>
                  <p rend="justify">— Deocamdată nu pot face alta, răspunse Simion, descleştând un zâmbet rău în partea stângă a gurii; nu pot face alta decât să apropii mărturia asta de uşa lui Vodă. Găsesc în paraclis pe sfinţitul Amfilohie. Numai sfinţia sa poate cuteza să dea mai departe ştire.</p>
                  <p rend="justify">Postelnicul ieşi, cu omul după el. Mezinul îi urmări de aproape. Ograda Cetăţii era încă goală. Poarta rămăsese deschisă pentru trecerea poruncită. Se auzeau dintr-acolo schimburi repezite de glasuri. Cineva cerea intrare şi străjerii încrucişau suliţile, oprind.</p>
                  <p rend="justify">Ionuţ se repezi în fugă într-acolo. Nu era jupâneasa lui Iaţco. Erau târgoveţi de devale, care aduceau în părângă o mogâldeaţă neagră. Căpitanul străjilor găsi numaidecât în acea mogâldeaţă neagră, înfăşurată strâns peste foale c-un brâu roş, pe cuviosul Stratonic. Călugărul se tânguia şi gemea, ţinându-şi obrazul acoperit cu palmele. Se ruga să fie dus numaidecât la stareţul său părintele Amfilohie Şendrea.</p>
                  <p rend="justify">Într-o clipă, fără vreo pregătire anume şi fără o cercetare de mai înainte, mezinul avu în el înţelegere că lipsa lui Stratonic din Cetate şi ivirea lui, la asemenea ceas şi în aşa stare, pot să aibă o legătură cu întâmplarea ce se vestise.</p>
                  <p rend="justify">Lăsă slobodă şi intrarea nebunului. Călăuzind pe târgoveţi în urma postelnicului, Ionuţ îi cerceta.</p>
                  <p rend="justify">Acei târgoveţi, slugi la hanul lui Antohi, aflaseră şi ei despre întâmplarea cu hoţii, căci în târg se stârnise zvoană despre asta încă din vremea nopţii; însă cu acest monah era altceva. Îl cetluiseră şi-l scrijelaseră nişte soţi ai săi, lepădându-l subt o laiţă, la han. Cu acei soţi benchetuieşte cuvioşia sa de două zile şi acuma iată în ce stare l-au lăsat. Cuvioşia sa zice că nu-s soţi ai săi, ci-s tot lotrii care au lovit pe Hudici; dar cine poate da crezare unor asemenea vorbe?</p>
                  <p rend="justify">— Tot aceiaşi sunt! Strigă ascuţit Stratonic, printre palmele care-i acopereau obrazul şi holbându-se numai c-un ochi spre Jder. Mărturisesc eu că sunt tot aceiaşi. Duceţi-mă numaidecât la părintele arhimandrit; altfel, unde vă stă căpăţâna au să vă steie picioarele!</p>
                  <p rend="justify">Auzind asemenea ameninţare neaşteptată, slugile lui Antohi au lepădat de pe umeri prăjina de care era atârnat leagănul de lăvicere al monahului, au dat la o parte mogâldeaţa încinsă cu brâu roş şi au lăsat-o să se târâie strâmb spre pridvorul paraclisului. Când a intrat postelnicul, a fost pe urma lui şi Stratonic, cu aceleaşi gemete şi tânguiri neîntrerupte.</p>
                  <p rend="justify">— M-au omorât! Ţipa cuvioşia sa, înăbuşit.</p>
                  <p rend="justify">Simion Jder îl privea cu mirare. Când călugărul năzui să treacă înainte, îl opri. Aprozii din gangul unde răspundea paraclisul grăbiră întru întâmpinare, ca să cunoască cine tulbură liniştea măriei sale, căci măria sa nu s-a arătat şi poate hodineşte încă. Sfinţitul arhimandrit Amfilohie veni până la uşa paraclisului, tulburat şi el de acele ţipete neomeneşti.</p>
                  <p rend="justify">Sfinţia sa dădu un pas înapoi când văzu pe Stratonic în aşa stare; când îl văzu mai ales încins cu brâu roş.</p>
                  <p rend="justify">— O, ticăloasă fiinţă! Rosti sfinţia sa, c-un glas în care era mai mult milă decât ameninţare.</p>
                  <p rend="justify">— Stăpâne, strigă Stratonic, îngenunchind şi bătând metanie, pedepseşte-mă şi dă-mi canon, căci sunt cel din urmă dintre viermii pământului.</p>
                  <p rend="justify">— Ce s-a întâmplat, Stratonic?</p>
                  <p rend="justify">Călugărul înălţă obrazul. Cele două crestături piezişe închegate pe frunte cătră rădăcina nasului păreau al doilea rând de sprâncene.</p>
                  <p rend="justify">Arhimandritul fu într-adevăr cutremurat ca de o vedenie a Demonului.</p>
                  <p rend="justify">— M-au scrijelat şi m-au înjunghiat, sfinţite stăpâne.</p>
                  <p rend="justify">— Intră după mine; vorbeşte desluşit.</p>
                  <p rend="justify">Stratonic se târî în genunchi peste pragul paraclisului, bolborosind o istorisire încâlcită pe care mai cu samă Ionuţ Jder o urmărea cu deosebită luare-aminte. De la o vreme, lăsând la o parte pe sluga lui jupân Hudici, se apropiase, ascultând mirat, şi postelnicul Simion.</p>
                  <p rend="justify">De două săptămâni – mărturisea cu lacrimi Stratonic – apăruse în laturea târgului un vânat nou, pe care cuvioşia sa îl adulmeca, jucându-se cu el, deslegându-i prefăcătoriile şi aşteptând ceasul să-l găbjească în cotlon şi să-l prindă. La început n-a desluşit bine despre ce-i vorba; a socotit că-i ceva tot în legătură cu uneltirile unora dintre boieri; deci iar va fi nevoie să-şi ascută paloşul Dimcea Tătarul, gâdea. Pe urmă i-a venit în înţelegere altfel de înştiinţare, mai puţin primejdioasă pentru măria sa. Când a înţeles bine, i se părea că mai are vreme să dea înştiinţare. Chiar stătea la îndoială dacă trebuie ori nu să dea înştiinţare, căci nebuniile de dragoste se pot risipi într-o noapte ca nişte fumuri; din ameninţări nu mai rămâne nimic. Însă n-a fost numai o nebunie de dragoste ci a fost mai cu samă o îndârjire a lui Niculăieş Albu jitnicer împotriva lui jupân Iaţco Hudici, ca să-l ruşineze. Întâmplarea de care s-a zvonit e tocmai această faptă a jitnicerului. Stratonic poate da încredinţare că făptaşul, cu soţii săi şi cu prada, va să treacă hotarul în Ţara Leşască. Acolo are neamuri.</p>
                  <p rend="justify">— Într-adevăr Niculăieş Albu e nepot lui Mihu logofăt, încuviinţă sfinţitul Amfilohie. Cum ai putut tăcea? Cum n-ai dat înştiinţare din vreme?</p>
                  <p rend="justify">— Mărturisesc cu umilinţă păcatul îngâmfării, urmă a se tângui monahul, rămânând îngenunchiat la picioarele stareţului său. Căci am vrut, sfinţite părinte, să cetesc şi eu. Am vrut să am nu numai ochi şi urechi, ci şi înţelegere. Deci am împresurat vânatul, ca să-l aduc eu singur la cuhnia domnească. Am greşit şi am avut numaidecât pedeapsa cuvenită. Dă-mi canon, sfinţite părinte, ca să-mi aduc aminte în toate zilele vieţii mele şi să nu mai păcătuiesc.</p>
                  <p rend="justify">— Pasă în chilia ta şi mă aşteaptă! Porunci cu tulburare sfinţitul arhimandrit. Eu trebuie numaidecât să înştiinţez pe măria sa.</p>
                  <p rend="justify">Stratonic se ridică strâmb şi şchiopătă cătră chilia lui, stăpânindu-şi c-o mână, pe sub brâu, deşertul străpuns. Din când în când se oprea, ca să se tânguie.</p>
                  <p rend="justify">După ce se depărtă şi arhimandritul, Jder cel mic se alătură, curios, de fratele său. Căuta în sine o înţelegere, ca să descurce înfăţişarea oarecum bucuroasă pe care o avea acum postelnicul Simion. Însă subt acea bucurie stătea gata să detune şi o mânie înfricoşată, care se vădea într-un tremur al nărilor şi într-o măcinare necontenită a măselelor.</p>
                  <p rend="justify">— Te-ai liniştit, bădiţă? Întrebă el încet, zâmbind alintat.</p>
                  <p rend="justify">Simion răsări, ieşind din adâncul său la lume.</p>
                  <p rend="justify">— Cum vrei să mă liniştesc? Nu vezi ce se întâmplă?</p>
                  <p rend="justify">— Ai să te linişteşti deplin, bădiţă Simioane, când vei dobândi învoire de la măria sa să te duci să urmăreşti pe lotri şi s-aduci înapoi prada.</p>
                  <p rend="justify">Simion bătu pe umeri pe mezinul său. CUPRINS: apoi de-o frământare năvalnică, făcu prin gang câţiva paşi repezi. Jder cel mic îl cuprinse de braţ.</p>
                  <p rend="justify">— Stăi, bădiţă Simioane; aşteaptă să te cheme măria sa; căci domnia ta ai şi altă solie la Craiul. Când va înţelege măria sa că şi domnia ta ai pricină să cauţi acea pradă, are să-ţi dea toate împuternicirile şi deslegările.</p>
                  <p rend="justify">Postelnicul se domoli în mişcări şi-şi făcu o înfăţişare de linişte înşelătoare.</p>
                  <p rend="justify">Arhimandritul Amfilohie se întorcea frământându-şi mânile.</p>
                  <p rend="justify">— De mirare este cum pătrund veştile rele prin uşi închise, zicea sfinţia sa cu o voce şoptită şi întărâtată. Am socotit că am să spun eu întâi, măriei sale; şi au fost alţii care au îndrăznit să-i spuie, înaintea mea. A intrat în cămara măriei sale, nu cu mult înaintea mea, şi jupâneasa Anca a lui jupân Hudici. Şi această venire a fost deasemeni vestită măriei sale. Iată ce pot făptui slujitorii cei răi şi monahii necumpătaţi. Canonul lor nu poate fi decât la bolniţa de unde au fost aduşi.</p>
                  <p rend="justify">Se răsuci aprig cătră cei doi fraţi.</p>
                  <p rend="justify">— Să nu vă clintiţi de-aici. Măria sa are să aibă numaidecât nevoie de domniile voastre. Ciudat este să aflaţi cum pricini mici stârnesc năcazuri mari. Aşa s-a întâmplat cu războiul Troiei. Cel puţin acolo a fost la mijloc o muiere frumoasă.</p>
                  <p rend="justify">Postelnicul Simion îşi întoarse privirile într-o parte, ca să nu-i vadă ochii sfinţitul arhimandrit. Trecu până la o firidă şi se rezemă acolo, hotărât să aştepte până la sfârşitul timpului. După o clipă îşi schimbă locul şi trecu la altă firidă. Apoi privi printre zăbrele afară. Mişcarea Cetăţii începea să se înteţească.</p>
                  <p rend="justify">De cum sosise, gâfâind şi aburită la faţă, jupâneasa Anca primise poruncă prin Ciornei, starostele copiilor de casă, să intre numaidecât în cămara măriei sale.</p>
                  <p rend="justify">Domnul intrase cu o clipă mai înainte şi avusese răgaz să se închine la sfintele icoane, făcându-şi semnul crucii şi murmurând laudă Luminii ce ne călăuzeşte. Copiii de casă ciocăniră în stejar şi deschiseră uşa. Jupâneasa Anca intră sunându-şi foile largi; îşi desfăcu de pe ochi vălul de matasă cernită, izbucni dintr-odată în lacrimi şi se revărsă la genunchii măriei sale.</p>
                  <p rend="justify">— Milostiveşte-te asupra mea, stăpâne, şi nu mă lăsa. Mi s-a furat astă-noapte copila. Acuma se ştie cine e furul şi unde o duce. Toată noaptea m-am zbătut, întru neştiinţă. Eram şi prea tulburată, din pricină că soţul meu s-a ales cu piciorul stâng stricat, din acea învălmăşeală. Au trebuit să aducă slugile pe sus pe baba Sofronia Doftoroaia, ca să potrivească oasele şi să lege în lopăţele glezna. Iar jupân Iaţco gemea întruna cerând moartea, pe când eu mă băteam cu gândurile şi mă frământam: cine să fie? Cum m-am întors la Suceava ş-am trecut pe la dumneaei logofeteasa şi pe la dumnealui judele târgului, am înţeles că nu se putea să săvârşească asemenea faptă altcineva decât jitnicerul Niculăieş. Ne-a mai năcăjit domnia sa şi-n alte rânduri cu peţiri; acuma socoate că poate să ne înfrunte pe noi şi pe măria ta.</p>
                  <p rend="justify">Domnul asculta neclintit, în picioare, cu sprânceana încruntată.</p>
                  <p rend="justify">Jupâneasa Anca îşi ridică iar asupra măriei sale ochii şi şi-i coborî îndată, cuprinzându-şi tâmplele.</p>
                  <p rend="justify">— Luminate stăpâne, plângea ea cu glas aproape stâns, temându-se să nu fie auzită de cei din gang; ai fost cândva oaspete la noi şi ai binevoit să mă chemi, într-un ceas când îţi era urât. Mi-ai dăruit o bucurie pe care n-o puteam avea de la soţul meu. Până acuma n-am îndrăznit să-ţi aduc aminte; acuma îndrăznesc, din amărăciunea în care mă aflu. Dacă-s vinovată că am cutezat a veni să cerşesc milă de la stăpânul meu, atunci să fiu pedepsită; dar rog în acelaşi timp pe măria ta să deie poruncă: acolo unde se va fi aflând, hoţul să fie ajuns şi apucat de grumaz. Ştiu că puterea măriei tale bate şi cetăţile crailor.</p>
                  <p rend="justify">— Bine, bine, zise Vodă cu îngăduinţă, fără a zâmbi; linişteşte-te, jupâneasă Ancă.</p>
                  <p rend="justify">Dar jupâneasa lui Hudici nu se putea linişti. Vodă îi aruncă o privire repede, o lăsă îngenunchiată, trecu spre uşă şi bătu din palme. Aprozii deschiseră numaidecât.</p>
                  <p rend="justify">— Să vie la mine părintele arhimandrit, porunci Domnul.</p>
                  <p rend="justify">Părintele arhimandrit Amfilohie era acolo; îşi căuta un loc tihnit şi nu putea să-l găsească; aşteptase această poruncă a măriei sale, însă, înainte de-a intra, pregetase o clipă, căci cunoscuse ceva deosebit în mlădierea glasului stăpânului său. Acel glas pătrunsese până în capătul gangului, unde aşteptau copiii de casă. Cum îl auziră, aceştia dădură îndărăt, parcă i-ar fi măturat un vânt. Părintele Amfilohie cercetă o clipă, în urma sa, pe Jderi, care rămăseseră în uşa paraclisului. Îi opri din ochi, în locul unde stăteau. C-o mişcare de braţ, porunci aprozilor să se depărteze înspre ceilalţi copii de casă. Îşi rezemă barba-n piept şi făcu faţă măriei sale, ferind uşa numai atât cât trebuia, şi închizând-o numaidecât după ce răzbătu în cămara.</p>
                  <p rend="justify">Domnul îl întâmpină c-un zâmbet îngheţat. Jupâneasa lui Hudici se ridicase într-un colţ. Nici Voievodul, nici monahul nu păreau s-o bage în samă.</p>
                  <p rend="justify">— Ascult porunca măriei tale… se închină părintele arhimandrit Amfilohie cu glas de mare blândeţă.</p>
                  <p rend="justify">Vodă se răsuci, întorcând spatele. În aceeaşi clipă se întoarse, arătându-şi dinţii ascuţiţi şi mărunţi.</p>
                  <p rend="justify">— Văd că năravurile rele n-au contenit.</p>
                  <p rend="justify">— Măria ta, cei care păcătuiesc să-şi primească osânda.</p>
                  <p rend="justify">— Despre cine vorbeşti, părinte arhimandrit?</p>
                  <p rend="justify">— Despre jitnicerul Niculăieş Albu. Am descusut fapta lui; am înţeles de ce-a săvârşit-o, ştiu unde se duce; să poruncească măria ta să fie urmărit; să rânduieşti măria ta pe postelnicul Simion.</p>
                  <p rend="justify">— Într-adevăr, pe postelnicul Simion trebuie să-l trimeţi măria ta, se amestecă jupâneasa lui Hudici, cu mare însufleţire.</p>
                  <p rend="justify">— De ce?</p>
                  <p rend="justify">— Avem noi ştiinţă, măria ta, că postelnicul aşteaptă să i se dea poruncă numaidecât, urmă jupâneasa, râzând dintrodată.</p>
                  <p rend="justify">— Apoi întristându-se iarăşi.</p>
                  <p rend="justify">Domnul o fulgeră cu ochii şi se întoarse la arhimandrit. „Tocmai această căutătură o are uneori Maruşca”, se bucura în sine jupâneasa lui Iaţco.</p>
                  <p rend="justify">— Sfinţite părinte, năravurile rele de care vorbesc eu sunt mai cu samă altele, grăi Voievodul. De cincisprezece ani de când m-a învrednicit Domnul Dumnezeu să mă întorc în moştenirea mea părintească, n-am arătat decât prietinie şi supunere lui Cazimir-Crai, ca unui frate al nostru mai mare. Am primit cuviincios soliile măriei sale; i-am trimes solii noştri; m-am milostivit cătră neguţătorii care veneau cu cărţi de la măria sa. Iar în aceşti cincisprezece ani măria sa Cazimir-Crai a ocrotit în hotarele sale şi în cetăţile sale pe duşmanul domniei mele şi ucigaşul părintelui meu. A ocrotit de asemeni pe boierii pribegi; pe unii chiar îi ţine în cinste în apropierea sa. Va primi oare acuma şi pe cei care fură pe copilele boierilor mei?</p>
                  <p rend="justify">— Pe cât înţeleg, îi va primi, slăvite stăpâne, se smeri părintele arhimandrit, căci sunt rude cu cei pe care măria sa Craiul îi are în cinste.</p>
                  <p rend="justify">— Atuncea nu atât nebunia jitnicerului Albu urmează să fie lovită, cât vicleşugul neprietinilor mei!</p>
                  <p rend="justify">Glasul măriei sale se ridicase deodată cu mare asprime. Bătu din picior. Clopoţelul pintenului rămase singur sunând în tăcerea cămării.</p>
                  <p rend="justify">— Din hotarul Craiului a pornit şi uneltirea aceea împotriva coconului nostru, încât s-ar fi putut să-l pierdem pe Alexandru-Vodă, urmă domnul. Neguţătorii noştri sunt asupriţi în acel hotar şi jalobele noastre nu găsesc ascultare. Dregătorii noştri au fost iarăşi înlăturaţi din olatul Pocuţiei.</p>
                  <p rend="justify">Cu mânile la spate şi cu fruntea plecată, măria sa trecu de la uşă la iconostas şi înapoi. Se opri.</p>
                  <p rend="justify">— Până când?</p>
                  <p rend="justify">Arhimandritul tăcu, înmărmurit.</p>
                  <p rend="justify">— Până când? Întreb: până când?</p>
                  <p rend="justify">— Nu ştiu, slăvite stăpâne, suspină arhimandritul: poate până când te vei hotărî măria ta să pui rânduială.</p>
                  <p rend="justify">— Sfinţite părinte, porunceşte numaidecât să vie grămăticii cu toate cele de trebuinţă, ca să scriem cărţi boierilor leşi. Adă-mi numaidecât aici pe postelnicul Simion. Să poftească deasemenea jupân Petrea, hatmanul nostru. Ia pe această cinstită jupâneasă şi o trimete boierului său.</p>
                  <p rend="justify">— Jupâneasă Ancă, urmă cu glas îmblânzit măria sa, să-i spui lui jupân Iaţco multă sănătate din partea domniei mele; şi să-i împleteşti o păreche de colţuni de iarnă, până ţi se întoarce copila.</p>
                  <p rend="justify">Jupâneasa Anca începu a plânge iar cu lacrimi bogate, îndrăznind să se apropie şi să sărute dreapta măriei sale. Ieşi, foşnind cu foile-i multe. Uşa rămase un răstimp deschisă. Simion Jder sosi cu grabă. După dânsul, întru aceeaşi smerenie, se întoarse şi părintele arhimandrit.</p>
                  <p rend="justify">Domnul primi pe postelnic în tăcere, măsurându-l de sus până jos. Îl lăsă şi se întoarse iar, privindu-l acuma pieziş:</p>
                  <p rend="justify">— Ce s-a întâmplat, postelnice Simioane? Ochii postelnicului se umbriră.</p>
                  <p rend="justify">— Cartea pe care diacii noştri au scris-o, pentru întoarcerea slobodă a boierului nostru Mihu, e gata, cu peceţile puse. Poruncesc îndată să se mai scrie una, pentru alt boier al nostru care se află fugar spre Ţara Leşască, de astă-noaptea. Pe cel bătrân poţi să-l leşi; are grijă de el şi Dumnezeu; la vârsta în care se află, miroase a pământ; însă te poftesc să găseşti pe cel tânăr.</p>
                  <p rend="justify">— Îl găsesc, măria ta.</p>
                  <p rend="justify">— Şi să cauţi şi pe una din copilele noastre, care ne-a fost răpită.</p>
                  <p rend="justify">— O caut, slăvite stăpâne, şi o aduc, răspunse încet Simion Jder.</p>
                  <p rend="justify">— Ştii cine-i? O cunoşti?</p>
                  <p rend="justify">— O cunosc. Dacă-mi dai voie măria ta, mă duc numaidecât; viaţa mea nu mai are nici un preţ.</p>
                  <p rend="justify">Vodă privi stăruitor pe postelnicul său.</p>
                  <p rend="justify">— Ascultă, Simion Jder, rosti cu hotărâre şi încet măria sa. Mânia nu trebuie să stea în domnia ta ca o otravă îngheţată, ci trebuie să-ţi deie agerime şi tărie. Ai să te duci; dar să lepezi aici în clipă arşiţa şi nebunia. Eu nu vreau să cunosc dragostea pe care-o ai; agoniseşte-ţi-o, dacă eşti vrednic; însă ia aminte şi-ţi păstrează capul, căci viaţa domniei tale ne face nouă trebuinţă. Deci te vei duce să cauţi pe fur. Ai să-l găseşti pe cale; ori la Liov; ori la Cracovia; pune pe un slujitor să-l lovească; n-avem nevoie să ni-l aduci aici; e boierul nostru şi avem asupra lui drept de viaţă şi moarte. Află unde-i jupâniţa lui Hudici şi ridic-o. Însă nu-ţi închipui că amândouă aceste isprăvi le vei săvârşi cu fraţii domniei tale, cum e năravul vostru, al Jderilor, şi cu slujitorii ce veţi lua. Craiul are oşteni mai mulţi decât mine, cazaci sprinteni, castelani cu mare iscusinţă. Lucrarea pe care o întocmim trebuie săvârşită cu rânduială de ceasornic. Cum umblă soarele pe clipe şi ceasuri, aşa trebuie să umbli domnia ta, cunoscând toate câte voi pune la cale, şi având sprijin necontenit de la cele văzute şi nevăzute. Aşa îţi poruncesc să fii, căci astfel este slujba la domnia mea. Iar când vei afla pe acea copilă, pune pe altcineva s-o poarte, ca şi cum ar fi moartă, ori n-ai fi auzit de ea niciodată. Dacă faci aşa, te întorci cu izbândă. Altfel, mă îndoiesc.</p>
                  <p rend="justify">— Măria ta, răspunse postelnicul, punând un genunchi în pământ, nu te îndoi de mine; aşa voi face.</p>
                  <p rend="justify">În el era cutremur şi vifor; şi le stăpânea scrâşnindu-şi măselele, încât simţea durerea lor până în tâmple. Vodă îi puse mâna pe umăr:</p>
                  <p rend="justify">— Stăi aici, până ce vine hatmanul. Avem s-avem cu el şi cu sfinţia sa arhimandritul un sfat de taină.</p>
                  <p rend="justify">— Am înţeles, slăvite stăpâne, se supuse Jder, gemând în adâncul lui.</p>
                  <p rend="justify">— Aşa-i că acuma vrei să fii calare, sub furtună? Îl străbătu cu privirea Domnul.</p>
                  <p rend="justify">— Într-adevăr, stăpâne, aş vrea; însă rămân aici, cum mi se porunceşte. În vremea asta lotrul îşi duce prada nestingherit; trece ape, câmpii, sate, şi se pune la adăpost în altă ţară.</p>
                  <p rend="justify">— Aşa crezi, pentru că vii de la hergheliile de la Timiş, zâmbi Vodă. Acolo ai trăit întru schivnicie şi neştiinţă; de aceea te-am îndemnat să mă urmezi, cum a îndemnat Hristos pe Filip. Întreabă pe sfinţitul arhimandrit dacă n-au purces pe urma acelui hoţ alergătorii domneşti. Şi n-au purces numai spre hotarul leşesc. Când s-a dat semn, s-au desfăcut în patru zări; din poştă în poştă schimbă caii şi întreabă. Domnia ta pleci numai dacă nu mi-l aduc pe fur până mâne sară. Răspunde, sfinţite părinte Amfilohie, dacă s-a făcut aşa, ori nu s-a făcut aşa.</p>
                  <p rend="justify">— Asta-i rânduiala măriei tale, suspină cu aceeaşi smerenie arhimandritul. Măria ta binevoiai să te hodineşti când a aflat de faptă judele Sucevii, iar la ziuă slujitorii lui au şi fost repeziţi, căci dacă slujitorii dumnisale judele s-ar afla şi acuma la odăi, atuncea ar fi oarecare primejdie pentru capul domniei sale judele.</p>
                  <p rend="justify">Măria ta, au sosit grămăticii.</p>
                  <p rend="justify">— Să intre; să se aşeze.</p>
                  <p rend="justify">Pe când scriitorii îşi rostogoleau şi-şi aşezau măsuţele rotunde şi-şi potriveau sculele şi hârtia, Vodă urma să-şi cheltuiască neliniştea în acea plimbare necontenită de la iconostas la uşă. Intră şi bătrânul logofăt Toma, închinându-şi în faţa măriei sale uscăciunea înaltă şi fuiorul bărbii.</p>
                  <p rend="justify">Domnul îi răspunse cu bunăvoinţă, privindu-l lung.</p>
                  <p rend="justify">— Până ce domnia sa logofătul se simţi stânjenit, începând a-şi pipăi hainele. Dar Voievodul nu-l privea pe el ci se căuta pe sine însuşi.</p>
                  <p rend="justify">— Deplin liniştit înlăuntrul său.</p>
                  <p rend="justify">— Întâi să ne întoarcem cătră Stăpânul vieţii şi al morţii, zise măria sa c-un glas cumpănit, şi să-i închinăm sfinţiei sale cuvenitele daruri, pentru sufletul nostru, al copiilor noştri şi al Doamnei noastre. Să se scrie o sută de zloţi sfântului schit de la Bisericani, unde a stat vieţuind un timp maica noastră. Să se închine sfintei mănăstiri Probota moşiile noastre Roşcani şi Fântânele de la apa Siretului şi două sute de zloţi, pentru că acolo e locul de veşnică hodină a Doamnei maicii noastre. Întru odihna sfânt răposatului părintelui nostru, cu inimă curată şi luminată şi din toată voia noastră, dăruim cinci sute de galbini pe fiecare an sfintei mănăstiri Zografu de la Aton, şi să se dea hrisovul în mâna părintelui Varlaam egumenul.</p>
                  <p rend="justify">Toate aceste închinări s-au scris scârţâit cu pene de hultan, în vreme ce măria sa îşi găsea înseninare deplină pentru cele ce aveau să urmeze.</p>
                  <p rend="justify">Măria sa se opri dinaintea măsuţelor.</p>
                  <p rend="justify">— Acuma să scrieţi aşa.</p>
                  <p rend="justify">Grămăticii înălţară nasurile cu mare luare-aminte.</p>
                  <p rend="justify">— Scrieţi aşa: „Cartea măriei sale Ştefan-Vodă cătră boierii Ţării Leşeşti, domnia sa castelanul de la Colomeea şi domnia sa castelanul de la Halici şi domnia sa Voievodul Podoliei. Noi Ştefan-Vodă domnul Ţării Moldovei vă facem cu aceasta cunoscut şi vă rugăm pe domniile voastre să opriţi pe boierul nostru fugar Albu jitnicer, care s-a făcut vinovat cătră domnia noastră, şi să binevoiţi a-l da în mâna slujitorilor noştri. Iar cu această carte a noastră se înfăţişează domnia sa părintele arhimandrit Amfilohie, duhovnicul nostru.”</p>
                  <p rend="justify">— S-a scris întocmai, măria ta, se închină logofătul. Domnul îşi jucă o clipă degetele în giuvaerul sfânt ce-i strălucea pe piept.</p>
                  <p rend="justify">— Mai adăugiţi aceste cuvinte, porunci măria sa. „Vă poftesc să nu faceţi altfel.”</p>
                  <p rend="justify">— Asta e o ameninţare de război, suspină părintele Amfilohie.</p>
                  <p rend="justify">Vodă se uită în juru-i. Hatmanul încă nu sosise.</p>
                  <p rend="justify">— Domnia sa hatmanul Petrea soseşte acuma… vestiră cu grabă aprozii.</p>
                  <p rend="justify">Măria sa pofti să rămâie numai cu aceia cu care avea a ţine sfat tainic.</p>
               </div>
               <div type="div3">
                  <head>
                     <label>Capitolul XII.</label>
                     <lb/>Jderii s-au dus în Ţara Leşască.</head>
                  <p rend="justify">Sfinţitul arhimandrit şi postelnicul Simion plecaseră, cu cărţile lui Vodă, cătră Ţara Leşască într-o luni. Abia după o săptămână cuviosul Stratonic se înfăţişă la curtea lui jupân Iaţco Hudici, ca să deie înştiinţare. Jupâneasa Anca se învălui îndată spre camera unde zăcea bolnavul; iar boierul se bucură şi pofti să audă chiar cu urechile sale această bună vestire. Ticăitul monah îşi venise în ori de spaima ce îndurase; semnele spaimei, însă, îi stăteau încă pe frunte în scrijelături roşe. Intră cu umilinţă la jupân Iaţco şi-l întrebă de sănătate.</p>
                  <p rend="justify">Baba doftoroaie Sofronia era de faţă şi privi pieziş pe călugăr, trăgându-şi broboada mohorâtă peste clonţul gurii.</p>
                  <p rend="justify">— Mulţămim lui Dumnezeu, părinte, zise jupâneasa Anca; descântecele şi irurile au făcut bună lucrare.</p>
                  <p rend="justify">— Descântecele şi irurile, dar mai ales voia Celui-preaânalt, se răsuci monahul întâi cătră jupâneasa Anca, apoi cătră bolnav. Aşa alcătuiesc eu scrisorile de friguri ori de lungoare; îi scriu lui Dumnezeu şi-l rog, iar demonul boalei fuge de ameninţarea scrisorii. Fără asta, cu doftoria nu faci nimica. Am cunoscut noi, cinstite jupâne Iaţco, un vraci leah care se lăuda cu dresurile lui; şi având un boier al nostru Ştefan Calomfir o boală de-i tot pocneau încheieturile când se mişca, i-a dat acel vraci să beie o doftorie amară, câte un pahar în fiecare zi. Aşa că peste zece zile boierul nostru Calomfir nu-şi mai auzea încheieturile pocnind, căci surzise.</p>
                  <p rend="justify">Baba Sofronia mormăia singură la gura sobei ascultând asemenea vorbe ale călugărului celui nebun şi stupea în cotruţă, ocrotind acolo ulcelele cu unsori. Descântând şi îndepărtând pe Necuratul, fulgera când şi când spre Stratonic. Înfăţişarea ei strâmbă şi ciolănoasă avea oarecare asemănare cu a monahului. Hotărându-se dintr-odată să se puie cu desăvârşire la adăpost de orice răutate şi viclenie a acelui duşman, îşi luă în poală ulcelele şi se duse.</p>
                  <p rend="justify">Iaţco râdea, săltându-şi pântecele sub pocladă. Cu toată suferinţa, domnia sa nu se dezumflase. Har Domnului: putea mânca şi bea bine.</p>
                  <p rend="justify">— Fuge baba de popă, zâmbi el. Dar să ştii, părinte Stratonic, că Sofronia aceasta are bun meşteşug de pus şi potrivit lopăţelele.</p>
                  <p rend="justify">— Când vrea Domnul Dumnezeu, cinstite jupâne, vin lopăţelele singure şi se aşează la locul unde trebuie.</p>
                  <p rend="justify">Boierul gemu înturnându-se pe o coastă şi aşezându-şi mai bine piciorul bolnav.</p>
                  <p rend="justify">— Spune-mi, părinte Stratonic, cum a fost plecarea sfinţitului Amfilohie. Eu socoteam că să pornească mai curând; aşa am avut răspuns de la înălţimea sa.</p>
                  <p rend="justify">— A plecat când a sosit vremea, răspunse călugărul. Mai întâi, măria sa a mai repezit un rând de porunci la toţi căpitanii de hotar. După aceea a trimes pe Jder cel mititel la mănăstirea Neamţu şi la Timiş. Acolo dumneaei comisoaia Ilisafta iar s-a tânguit că rămâne singură ca o cuculeasă, căci i se duc şi feciorii şi i se duce şi soţul domniei sale într-o altă nebunie.</p>
                  <p rend="justify">— Care nebunie? Asta nu-i nebunie, părinte. Asta-i suferinţa noastră, asta-i copila noastră; noi suntem gata să ne dăm viaţa ca s-o dobândim îndărăt.</p>
                  <p rend="justify">— Nu-i nevoie de viaţă, cinstite jupâne, rânji monahul; mai degrabă să fii gata domnia ta să înjunghii sipetele şi să scoţi galbinii şi zloţii.</p>
                  <p rend="justify">Iaţco oftă:</p>
                  <p rend="justify">— Om face şi asta, dacă aşa-i porunca înălţimii sale.</p>
                  <p rend="justify">— Apoi are să-ţi vie porunca, să n-ai grijă. Iar viaţa şi-o pun unii oşteni, tineri. Saraci fiind, ei n-au de dat altceva.</p>
                  <p rend="justify">— De cine vorbeşti cuvioşia ta?</p>
                  <p rend="justify">— Vorbesc de oarecare postelnic, cu numele Simion Păr-Negru.</p>
                  <p rend="justify">— Precât ştiu, domnia sa postelnicul împlineşte porunca înălţimii sale. Îi doresc să se întoarcă sănătos şi cu izbândă. Înţelegem noi ce vrei să spui cuvioşia ta; dar află că eu şi jupâneasa mea avem gânduri mari pentru copila noastră. Oricât om înjunghia sipetele, tot ne mai rămâne pentru ea destulă zestre, ca să vie să ne-o ceară Voievodul Litvaniei ori Voievodul Ardealului.</p>
                  <p rend="justify">— Vai şi of! Se tângui jupâneasa Anca. Domnia ta visezi la nunţi domneşti şi copila noastră poate-i moartă.</p>
                  <p rend="justify">— Ba nu grăi aşa, jupâneasă Ancă. Dau eu încredinţare, dau şi zapis scris, că unei asemenea copile nu i se poate întâmpla nimic. Fiecare fir de păr al ei are preţ. Cine-a fi, unde va fi, are s-o împresure ca pe un odor, să n-o ajungă nici vântul. Iar când o afla Craiul, din cărţile măriei sale Ştefan-Vodă, cum stă pricina, numai un cuvânt are să strige şi are să se cutremure Ţara Leşască. Pe lângă mila Craiului asupra noastră, avem noi acolo şi neguţătorii noştri cu care suntem în bună prietinie; le-am trimes tuturor răspuns şi se vor ridica punând pungi de matasă cu cele de trebuinţă pe mesele juzilor şi boierilor. Ş-atunci acel îndrăzneţ care a cutezat să se ridice asupra noastră îşi va primi plata cuvenită, într-o creangă de copac, cu juvăţul de gât.</p>
                  <p rend="justify">— Doamne, soţul meu, cum vorbeşti domnia ta… se miră jupâneasa Anca. Eu, dacă mi-oi dobândi îndărăt fără stricăciune copila, nu mai am nici o supărare împotriva lui Niculăieş Albu. Aşa-s obiceiurile şi nebuniile tinerilor, din care ei se trezesc cu mare amărăciune. Aşa el nu poate face nimic, căci copilei i-i drag altcineva.</p>
                  <p rend="justify">— Asta ţi se pare domniei tale, jupâneasă Ancă; vom hotărî noi, la vremea anumită, cine trebuie să-i fie drag. Dar domnia ta nu spui nimic şi uiţi de piciorul acesta care mi-a fost stricat. Ce iertare mai pot dobândi lotrii, când săvârşesc asemenea fapte? În juvăţ şi într-o creangă de copac! Îţi spun eu că altă judecată nu poate fi pentru Niculăieş Albu, măcar că-i rudă cu casele boiereşti cele mai mari. În juvăţ şi într-o creangă!</p>
                  <p rend="justify">— Ba să mă ierţi domnia ta, jupâne Iaţco, se amestecă monahul Stratonic: eu socot că măria sa are să-l ierte şi are să-l deie lui Dimcea. Numai mişeii pier în ştreang; boierilor li se taie capul.</p>
                  <p rend="justify">— Ba eu vreau să fie suit într-o creangă de copac! Hotărî cu mare mânie jupân Iaţco.</p>
                  <p rend="justify">Stratonic făcu spre boier un semn tainic din ochi, pe care, fără să pară, îl văzu foarte lămurit şi jupâneasa Anca.</p>
                  <p rend="justify">— Am ca o arşiţă, se tângui deodată boierul, aducându-şi aminte de suferinţa întru care zăcea. Te rog, jupâneasă Ancă, să-mi aduci domnia ta singură o cupă de vin. Lângă cupa mea, pune una şi pentru cuviosul părinte Stratonic.</p>
                  <p rend="justify">— Numaidecât, soţul meu, se grăbi jupâneasa Anca.</p>
                  <p rend="justify">Ieşi repede închizând uşa. După doi paşi se întoarse, lipind cu luare-aminte o ureche de ţâţână.</p>
                  <p rend="justify">— Jupâne Iaţco! Strigă înăbuşit călugărul, aplecându-se spre boier; să ştii domnia ta că măria sa Ştefan-Vodă a rânduit război în Ţara Leşască.</p>
                  <p rend="justify">— Foarte bine face măria sa Vodă, se învoi Iaţco Hudici cu linişte.</p>
                  <p rend="justify">— A poruncit hatmanului să împingă spre hotar în anumit loc care nu se ştie, călăreţi din trei ţinuturi. De două zile a plecat jupân Petrea Hărman. Spun curtenii că s-ar fi dus la Cotnari; dar noi ştim că s-a dus să ia în stăpânire călărimea. Mai este ceva, jupâne Iaţco, de care trebuie să te bucuri.</p>
                  <p rend="justify">— Ascult; văd că Dumnezeu şi măria sa mi-au auzit strigarea.</p>
                  <p rend="justify">— Jupân Ionuţ Jder, urmă Stratonic, va să se înfăţişeze astăzi, ori cel mult mâni, aici la curtea domniei tale, din porunca lui Vodă. Şi trebuie domnia ta să-i dai în samă tamazlâcurile de boi graşi ce ai pregătit pentru Ţara Nemţască. Domnia sa are să-i călăuzească prin Lehia.</p>
                  <p rend="justify">— Nu-i nevoie; am oamenii mei aici; când trec boii dincolo, am alţi oameni; iar de la Liov iau marfa neguţătorii nemţi. Am primit jumătate din bani; la Liov credinciosul meu primeşte cealaltă jumătate.</p>
                  <p rend="justify">— Câţi boi ai?</p>
                  <p rend="justify">— Trei cârduri de câte cincizeci. Iar la Sfinţii Arhangheli trebuie să mai trimet pe atâta.</p>
                  <p rend="justify">— Să lăsăm deoparte pe cei de la Arhangheli. Aceste tamazlâcuri de acum ai să faci bine să le dai în sama lui jupân Ionuţ. Nu-ţi poruncesc eu: are să-ţi poruncească măria sa. Pe lângă asta, ai să pui pe masă toţi banii de cheltuială pentru oşteni.</p>
                  <p rend="justify">— Care oşteni?</p>
                  <p rend="justify">— Cei care au să călăuzească tamazlâcurile.</p>
                  <p rend="justify">— Nu-ţi spun că am oamenii mei?</p>
                  <p rend="justify">— Ba îţi spun eu că şi Vodă îşi are oştenii măriei sale. Aceşti oşteni se îmbracă în straie de rând şi se duc prin Ţara Leşască, pe trei drumuri, cătră Liov. Să mai ştii domnia ta, cinstite jupâne, că mai sunt şi alţi mulţi oşteni şi neguţători ai măriei sale, care, la vremea asta, încep a umbla în Pocuţia şi Podolia, cercetând şi întrebând felurite lucruri.</p>
                  <p rend="justify">— Acuma am înţeles, se supuse Iaţco. Să vie jupân Ionuţ Păr-Negru şi-i dau pe samă tamazlâcurile. De bani îmi vine mai greu, că nu mă pot scula, ca să deschid sipetul. Ce fac eu dacă nu mă pot scula? Se tângui boierul. Nu pot da banii şi pace! Ce fac eu? Ce fac eu? Iaca, a început să mă doară iar piciorul.</p>
                  <p rend="justify">Jupâneasa Anca se întorcea grăbită, aşa cum plecase, purtând pe tabla trei cupe. Aşeză tablaua cu grijă la căpătâiul bolnavului.</p>
                  <p rend="justify">— Precum a arătat cuvioşia sa părintele Stratonic, dădu ea lămurire, chiar în clipa asta a descălicat jupân Ionuţ. Aşteptaţi să intre şi domnia sa. Vine cu poruncile. Să n-ai nici o grijă, soţul meu, decât să te faci sănătos, râse ea cu şiretenie; îţi deschid eu sipetele.</p>
                  <p rend="justify">Se auzea pasul îndesat şi repede, cu sunet de pinteni, al Jderului celui mic. Uşa se deschise. De şi părea neliniştit, boierul întoarse cătră oaspetele domnesc un obraz plin de voie bună ş-un glas destul de vesel:</p>
                  <p rend="justify">— Laudă Domnului!</p>
                  <p rend="justify">— În vecii vecilor, amin, binecuvântă monahul. Jder se închină:</p>
                  <p rend="justify">— Aduc sănătate de la măria sa, şi poruncă.</p>
                  <p rend="justify">— Mulţămesc, suspină Hudici. S-auzim porunca.</p>
                  <p rend="justify">— Am venit cu treizeci de slujitori, lămuri Ionuţ; şi chiar în acesta ceas trebuie să pornim cătră vadul Prutului, la Simioneşti, cu tamazlâcurile domniei tale, dacă le ai gata. Le luăm căci ne fac trebuinţă, şi n-am să-ţi mai dau samă domniei tale de ele.</p>
                  <p rend="justify">Hudici oftă, tânguindu-se şi netezind poclada în locul unde era durerea.</p>
                  <p rend="justify">— Pe lângă aceasta, cinstite jupâne Iaţco, binevoieşte a porunci să se sloboadă de la cămările şi de la chilerul domniei tale treizeci de ocă de slănină afumată şi patru sute de ocă de făină de mălai şi zece burdufuri de brânză – tain pentru slujitorii mei. Deasemeni să-mi pui în mână simbria lor pe două săptămâni: cincisprezece zloţi. Să nu te superi şi să nu-ţi pară prea mult: e simbrie pentru ţară străină. Deasemeni şaizeci de taleri pentru alte cheltuieli care vor fi de trebuinţă, căci noi ne ducem cale lungă şi încâlcită. Să deie Dumnezeu s-avem noroc, să-ţi aducem bucuria pe care o căutăm.</p>
                  <p rend="justify">Jupâneasa Anca se plecă smerită cătră icoane:</p>
                  <p rend="justify">— Maica Domnului are să vă fie ajutor. Au să se deie toate câte se cer.</p>
                  <p rend="justify">— Mai este ceva? Întrebă jupân Iaţco, întorcând ochii cu sfială.</p>
                  <p rend="justify">— Mai este. Sfătuindu-se măria sa cu sfinţitul arhimandrit Amfilohie, au stat şi s-au gândit asupra vremii. Deci m-au trimes pe mine la sfânta mănăstire Neamţu, să cercetez pe părintele Nicodim fratele meu, şi pentru asta şi pentru alte lucruri. Deasemenea am avut poruncă să cercetez pe starostele Nechifor: pentru asta şi pentru alte lucruri – fiind noi deprinşi unii cu alţii în treburi ca aceea cătră care mergem; având noi vârât în primejdia asta şi pe un frate al nostru.</p>
                  <p rend="justify">— Care primejdie? Eu ştiu că e vorba de copila noastră.</p>
                  <p rend="justify">— Întocmai aşa spunem şi noi, zâmbi Jder cătră jupâneasa Anca.</p>
                  <p rend="justify">Ea îl ameninţă cu o încruntare de sprâncene şi râse la el cu toţi dinţii. Hudici se ridică într-un cot, gemând, şi se holbă la el cu uimire:</p>
                  <p rend="justify">— Despre ce-i vorba?</p>
                  <p rend="justify">— Linişteşte-te, urmă a râde jupâneasa; despre fata domniei tale e vorba.</p>
                  <p rend="justify">— Nu, se împotrivi Jder. E vorba despre vreme… S-a aflat de la starostele Nechifor şi de la alţi vânători vechi că cerbii au boncăluit mai devreme în ist an. Cocoarele au plecat înainte de Ziua Crucii. Şoarecii de câmp şi-au făcut cuiburile sus în spinării, la două palme de la pământ. Deasemenea splina porcilor înjunghiaţi şi desfăcuţi se arată mai plină unde începe. Căutând oamenii vechi să-şi aducă aminte cum a fost ş-acum optsprezece ani când a căzut Ţarigradul.</p>
                  <p rend="justify">— S-au gândit că iarna are să înceapă foarte devreme ş-acuma. Deci am pus la căruţele noastre, după porunca domniei sale hatmanului, straie de pănură, cojoace şi căciuli. Iar măria sa a poruncit să nu uităm potcoavele cailor, pe care noi, în graba noastră, le-am uitat. Deci să porunceşti domnia ta faurilor să bată degrabă o sută douăzeci de potcoave, câte două de fiecare cal. – fiind numărul cailor noştri şaizeci, câte doi de fiecare slujitor. Cum dă un îngheţ, cum ţintuim potcoave la copitele de dinainte. Învăţătura asta a scornit-o măria sa şi noi ne-am mirat. Văzând asta, am luat şi eu înţelepciune, adică zece părechi de tălpi de sanie, pentru care măria sa m-a lăudat, bătându-mă pe umăr.</p>
                  <p rend="justify">Ascultând, jupân Iaţco Hudici se bucura şi se lumina încet-încet, scurmând sub perină cheia şi întinzând-o pe furiş jupânesei sale. După ce primi cheia, înainte de a ieşi ca să deie şi toate celelalte porunci, jupâneasa Anca luă pe rând cupele de pe tabla, gustă câte o picătură din fiecare şi le trecu celor de faţă, îndemnându-i să cinstească pentru izbânda măriei sale.</p>
                  <p rend="justify">— Mai este ceva, grăi Jder, după ce deşertă cupa. Fratele meu părintele Nicodim a cercetat zodiile şi a găsit întocmai precum arată sfinţitul Amfilohie.</p>
                  <p rend="justify">— Ceea ce dovedeşte neştiinţa dascălului nostru Pamfil de la Timiş. Scrie la zodie că, sub stăpânirea Soarelui, întru care ne-am aflat în ziua de 30 august, – „de va fi cutremur spre miazăzi, împăraţii şi domnii se vor tulbura”. Ceea ce se adevereşte şi se va mai adeveri. Iar acuma noi fiind sub semnul planetei Vinerea, se spune că, „de va tuna în numărul racului, va fi tulburare pentru o domniţă, şi în laturea despre apus va fi pace şi friguri multe; şi în legume va fi scădere; şi iarna va fi grea şi devreme”. Ceea ce adevereşte celelalte semne despre care am pomenit.</p>
                  <p rend="justify">Ce să spun jupâniţei domniilor voastre?</p>
                  <p rend="justify">Îndată ce a rostit Jder întrebarea asta, jupâneasa Anca a prins a-şi frământa mânile şi a plânge cu mare jale. S-au înceţoşat de lacrimi şi ochii lui jupân Iaţco. Din plânsetele ei, jupâneasa conteni fără să mai aştepte mângâieri; îşi şterse roua de pe obraji cu dosul palmei şi se duse să deie cele mai straşnice porunci slugilor.</p>
                  <p rend="justify">Când îşi isprăvi Jder toate socotelile de bani şi primi de la cămări toate câte ceruse, îşi strânse în cătărămi chimirul pe straiul lui de şiac, pofti rămas bun celor de faţă, ieşi şi încalecă strigând la slujitorii săi. La covălia din capătul celălalt al ogrăzilor boiereşti, faurii băteau pe nicovale fierul încovoiat; slugile umblau forfota de la cămări; slujitorii cei mai de căpetenie ai lui Ionuţ, adică feciorii lui Căliman, primeau sacii şi-i lepădau în căruţe ca pe nişte mărunţişuri de nimic. La ocoale se adunaseră tamazlâcurile, cu mugete.</p>
                  <p rend="justify">Când soarele se sui la amiază, toate se aflau gata de drum. De la căruţa cu coviltir a Călimanilor, unde îşi avea Jder hodina, cântă un cucoş de trei ori în şir.</p>
                  <p rend="justify">— Acesta-i privighetorul pe care mi l-a dăruit comisoaia, râse el cătră jupâneasa Anca. Ne arată că nu mai putem întârzia şi că va fi schimbare de vreme. Mărturisesc eu că nu este pe lumea asta învăţătură mai mare decât aceea ce se află în cărţile părintelui Amfilohie şi a părintelui Nicodim. Cât m-am năcăjit eu în doi ani, tot n-am putut să le desleg. De la cucoşul muţei înţeleg mai lesne.</p>
                  <p rend="justify">Pornirea se făcu dintr-odată. Jupân Iaţco Hudici sprijinindu-se puţin într-un cot, putu vedea pe fereastră pe Jder şi pe slujitori încălecând. Apoi, după ce căzură zăvoarele de la ocoale, unii dintre slujitori îşi îndemnară caii într-acolo, cu răcnete, învârtind harapnicele. Mugind şi boncăluind, vitele se îmbulziră la drum. Jder trecu săltând în şa pe departe, prin lumina ferestrei; un nour de pulberi ascunse acea privelişte vederii boierului. „Nu se află nicăirea lupi care să facă dintr-odată atâta pagubă”, cugetă domnia sa, lăsându-se să cadă cu ceafa pe perină. După această pagubă, au să urmeze altele şi altele, fără sfârşit. Toate se trag dintr-o tinereţă înflorită, pe care a avut-o domnia sa odată. Căci numai tineri fiind, oamenii se însoară; mai târziu, nu mai săvârşesc asemenea prostie. Câte parale, câte vite, câţi saci cu pâne se duc în apă, în cer şi-n pământ!</p>
                  <p rend="justify">— Of şi iar of! Care-i răsplata mea în lumea asta, pentru toate? Nu se ştie nici dacă mi-oi putea dobândi copila!</p>
                  <p rend="justify">— Cinstite jupâne, îl mângâia părintele Stratonic rânjind, răsplata noastră a tuturor celor năcăjiţi nu-i pe lumea asta. Răsplata domniei tale va fi în altă lume, la judecata de pe urmă, când toate au să-ţi fie înfăţişate şi întoarse îndărăt – bani, boi şi slănină. Deci, bucură-te.</p>
                  <p rend="justify">În vremea asta tamazlâcurile de vite suiau din valea Siretului pe-o coastă lină, umblând domol subt un nour uşor de pulbere spre miazănoapte. Înaintea acestor îmbulzeli se înşirau căruţele cu tainuri şi straie, având şi arme subt aşternuturile şi paiele cele mai dedesubt. Lângă căruţa din frunte călărea Jder, făcându-şi socotelile pentru toate câte le mai avea de îndeplinit, după poruncile ce i se dăduseră. Nu prea era împăcat în sine cu slujba aceasta de vornic de turme, nici cu încetineala de melc la care era supus. Îşi rodea frâul şi n-avea ce face; aştepta întâmplările şi se îndoia că s-ar putea să iasă ceva din asemenea lâncezeli.</p>
                  <p rend="justify">Cătră sară porunci popas pe nişte întinderi goale în care, cât bătea ochiul, nu se zărea nici o aşezare de sat.</p>
                  <p rend="justify">Tamazlâcurile se împărţiseră în trei, cu câte zece slujitori, şi vitele fură lăsate la păşune în ierburile arse de brumele toamnei. La căruţe se aprinse foc din tufărişuri şi spini uscaţi. După ce se întunecă, rămase sub stele numai tăcerea întinderilor, în care picurau lin din când în când tălăngi. Într-un târziu privighetorul de la căruţa lui Jder dădu semn. Găinuşa se urcase în crucea bolţii şi vitele se alinară la hodină.</p>
                  <p rend="justify">A treia zi, cu asemenea popasuri şi înaintări, Jder văzu vadurile Prutului. Până a nu ajunge acolo, tamazlâcurile străbătură printre bălţi şi stufuri. Apoi la locul care se chiamă Simioneşti găsiră pod umblător. Ionuţ Păr-Negru chemă la sine pe podar şi-i puse în palmă de mai înainte brudina, poruncindu-i să înceapă trecerea îndată după miezul nopţii, aşa ca să fie vitele dincolo înainte de ziuă.</p>
                  <p rend="justify">— Se poate face aşa?</p>
                  <p rend="justify">— Se poate, frate creştine, răspunse moşneagul podar, numai dac-a răsări luna, ca să nu ne batem în capete şi să nu se năruiască vitele în baltă, şi dacă nu mi-a fi prea somn la acel ceas.</p>
                  <p rend="justify">— Te deştept eu, când cântă cucoşul.</p>
                  <p rend="justify">— Aşa este, frate creştine şi vrednice meştere, însă chiar la miezul nopţii să ştii că nu-i bine să lucrăm. La acel ceas să ştii domnia ta că amorţeşte şi glasul cucoşului o vreme, cât ai număra trei sute. Deasemenea la acel ceas putem fi în primejdie, căci uneori începe a sufla vântul cel rău. Se întâmplă câteodată, în crucile nopţii, de curg neguri pe Prut şi din acele neguri se arată ştima. Umblă într-un strai alburiu şi se uită cu ochi de pucioasă aprinsă.</p>
                  <p rend="justify">Jder privea departe spre afundul zării, unde i se părea lui că se întinde ţara străină.</p>
                  <p rend="justify">— Ascultă, brudnice, zise el cu linişte. Eu am dat poruncă şi dumneata s-asculţi. După ce cântă cucoşul meu a doua strajă, iese un sfert de lună şi se zăreşte bine la faţa apei.</p>
                  <p rend="justify">— Atuncea-i mai dulce somnul omului, rânji podarul. Jder se veseli şi el.</p>
                  <p rend="justify">— De câţi ani eşti dumneata?</p>
                  <p rend="justify">— D-apoi dă, frate creştine şi vrednice meştere, eu banii de brudină îi număr, căci se poate să mi-i fure cineva, dar anii vârstei nu-i mai socotesc, căci nu-i fură nimeni. Aş pofti eu să mi-i împuţineze cineva, dar nu se poate. De ce mă întrebi domnia ta?</p>
                  <p rend="justify">— Vei fi având şaptezeci?</p>
                  <p rend="justify">— Oi fi având.</p>
                  <p rend="justify">— Ţi s-a întâmplat, în şaptezeci de ani, vreun năcaz? Să te împungă cineva cu suliţa, să te deie cu capu-n jos în Prut, ori să te înalţe într-un copac?</p>
                  <p rend="justify">— Nu mi s-a întâmplat. De ce să păcătuiesc şi să spun că mi s-a întâmplat?</p>
                  <p rend="justify">— Ei, apoi atunci află dumneata că-n noaptea asta are să ţi se întâmple.</p>
                  <p rend="justify">Podarul conteni dintr-odată din râs, înfricoşat de privirea aţintită a Jderului. Clătină din cap şi se duse să cerceteze pripoanele podului. Se întoarse iarăşi la loc, pândind din vreme în vreme, când pe acel neguţător tânăr şi mânios, când pe unii din soţii lui, între care se aflau doi cu deosebire de nalţi. Jder le făcuse numai un semn c-un deget şi ei se şi apropiaseră de vatră.</p>
                  <p rend="justify">— Care-i porunca domniei tale, jupân Ionuţ? Întrebă Onofrei.</p>
                  <p rend="justify">— Porunca mea n-are putere destulă la podarii de la Prut, răspunse Jder, deşi li s-au pus mai nainte paralele în palmă.</p>
                  <p rend="justify">— Atuncea cum să facem? Întrebă cu blândeţă Onofrei. Tu ce zici, Samoilă?</p>
                  <p rend="justify">— Eu zic să-l pălim în numele tatălui şi să luăm noi în stăpânire podul.</p>
                  <p rend="justify">Podarul începu a se tângui trăgându-se la o parte:</p>
                  <p rend="justify">— Înduraţi-vă, fraţilor creştini.</p>
                  <p rend="justify">— Bine, hotărî Jder, treci lângă foc şi aşteaptă ceasul pe care ţi l-am poruncit.</p>
                  <p rend="justify">— Eu tot socot că ar trebui să-l apuc de grumaz… era de părere Onofrei.</p>
                  <p rend="justify">Pe când se întindea pe ape şi-n bălţi amurgul, începu a spori suflarea vântului. Într-o vreme se arătară sub cer neguri despletite, care fugeau cu grabă spre miazăzi. În urma negurilor sosiră stoluri de gâşte sălbatice, din soiul acelora sprintene şi ascuţite la viers care se chiamă gârliţi. Se năpustiră asupra bălţilor acoperindu-le şi asupra stufurilor, dărâmându-le. Mulţimea lor era aşa de mare şi zvoana aşa de întinsă, încât se întunecă de istov împrejurimea şi turmele de vite se neliniştiră căutând să iasă la o lărgime. Încet-încet, la poruncile şi harapnicele slujitorilor, boii se alinară pe când, prin întunericul nopţii, chemările gârliţilor şi zbucnirile lor de aripi se prelungeau în lungul Prutului până la mare depărtare.</p>
                  <p rend="justify">Cătră miezul nopţii, asupra zvonului de jos, se lăsă alt zvon al înălţimilor. Erau alte paseri străine, de felurite neamuri, care alungau unul după altul stoluri repezi, fugind de o spaimă pe care oamenii încă nici n-o bănuiau.</p>
                  <p rend="justify">Podarul veni prin întuneric la Jder.</p>
                  <p rend="justify">— Nu ştiu dacă domnia ta, frate creştine, simţeşti în nări miros de omăt, pe vânt. Eu simţesc, ca şi-n alţi ani când vine iarna năprasnic. Ai avut dreptate să te grăbeşti. Mă duc să cercetez pripoanele de dincolo şi îndată după aceea trecem vitele. Oamenii domniei tale or aprinde făchii, luminând balta.</p>
                  <p rend="justify">Bătrânul se grăbi, încingându-şi dulama cu frânghioară şi îndesându-şi căciula pe cap. Ca şi cum l-ar fi biciuit spaimele sosite pe vânt ale pustietăţilor de la miazănoapte, coborî pe pod şi scripetele începu să scârţâie cătră ţărmul dimpotrivă.</p>
                  <p rend="justify">I se păru lui Jder că bătrânul întârzie prea mult şi puse pe Onofrei să-l chiuie de două ori. Nu răspunse nimeni. Poate nu se auzea dincolo din pricina vântului sporit, ori de larma gârliţilor.</p>
                  <p rend="justify">Însfârşit, la ceasul al treilea al nopţii, podarul se întoarse şi slujitorii aprinseră făchiie de răşină. Trecură pe pod rând pe rând căruţele şi caii de schimb. Aduseră după aceea pe podină boii bătrâni cu tălăngi; şi, în patru soroace, mânară în baltă părţi din tamazlâcuri. Cum se urnea podul şi sunau tălăngile, vitele împinse se duceau după ele înotând cu uşurinţă. Astfel după miezul nopţii lucrarea era săvârşită. Cucoşul cântă la celălalt mal şi pătrarul de lună se arătă printre nourii sfârtecaţi. Se arătă numai câteva clipe, căci negurile îl acoperiră. Atuncea se zăriră în vâlvătăile focului cei dintâi fluturi de zloată.</p>
                  <p rend="justify">— Rămâneţi cu bine, fraţilor şi creştinilor, se închină podarul. De acuma se chiamă că iarna a scos din grajd iepele cele albe, la împăratul din Miezul-nopţii. Vă poftesc cale bună până la moara lui Onisifor. Acolo, dac-a fi viscol, să staţi şi să vă hodiniţi.</p>
                  <p rend="justify">Oameni şi dobitoace au stătut sub lapoviţă până în zori de ziuă. Atuncea au pornit prin mâzgă, alunecând şi adunând gloduri. Tavanul de nouri se coborâse şi stropea întruna umezeală rece. Nu se zărea nicăieri nici casă, nici pădure. Înaintau cu anevoie împotriva biciuirilor vântului. Vitele, mai simţitoare de ameninţarea timpului, se buluciseră în şiraguri, strânse una în alta şi una după alta, grăbind spre zarea necunoscută care se trăgea întruna din calea lor.</p>
                  <p rend="justify">Cătră amiază trecură un pârău al lutăriilor printre rovine de pământ galben şi, lângă o iezătură, văzură moara. Acolo era stăpân alt moşneag, care semăna cu cel de la pod. Avea aceeaşi înfăţişare ferită, stând mai mult într-o lăture, şi aceiaşi ochi iscoditori. Lângă moară se înşirau şoproane. Sub râpa unui mal, săivanuri pentru oi. Gospodari nu se aflau în bătătură, fiind zi de sărbătoare a Sfântului Apostol Toma.</p>
                  <p rend="justify">Un slujitor al morarului încăleca chiar atunci când intrau pe iezătură tamazlâcurile.</p>
                  <p rend="justify">Morarul ieşise cu capul gol şi-şi scutura pletele spre el făcându-i semn c-o mână să se ducă în treaba lui, să nu mai întârzie căscând gura la oameni străini. După aceea rămase în zloată, privind lung la şiragurile de vite porumbe. Când veni Jder asupra lui cu calul, el se feri şi aşteptă să vadă ce este.</p>
                  <p rend="justify">— Noroc bun. Dumneata eşti moş Onisifor?</p>
                  <p rend="justify">— Mulţămim domniilor voastre. Eu sunt. Care vi-i voia? Pe cât se vede, vă întâlniţi la moara noastră cu Zabava, căci până în sară se pune vreme tare. Ia uitaţi-vă domniile voastre cum se învăluiesc pe vânt cârdurile de ciori.</p>
                  <p rend="justify">— Ba după ce facem popasul care se cuvine, ne ridicăm şi purcedem mai departe.</p>
                  <p rend="justify">— Să iertaţi domniile voastre, dar mie nu-mi vine a crede una ca asta. Iaca, aveţi săivanurile pentru vite; căci oile noastre nu-s acasă; se află sub munte.</p>
                  <p rend="justify">— Mulţămesc de bunătate, dar noi om sta numai cât trebuie.</p>
                  <p rend="justify">— Bine. După ce-or rândui slujitorii domniei tale vitele şi căruţele, să vie în moară la foc.</p>
                  <p rend="justify">Jder descălecă, cu fruntea încreţită, mai cercetând o dată zările. De şi era ceas de amiază, lumina se mai împuţinase şi vântul îşi sporise asprimea. Dulama de pe el era scorţoasă şi pătrunsă de umezeală. Cu privirile întunecoase, slujitorii mânau vitele la adăposturi.</p>
                  <p rend="justify">Ionuţ intră sub şandramaua morii, în miros de făină şi fum rece. Morarul Onisifor veni după el şi deşteptă focul din mijlocul încăperii, cu găteje. Sosiră de afară şi Călimanii; după aceea, câte unul, şi alţi slujitori. Se încălzeau şi se zbiceau în bătaia flăcărilor. Îşi ştergeau cu dosurile cuşmelor obrazurile ude şi-şi uscau în faldurii de dedesubt ai straiurilor mânile pătrunse de zloată.</p>
                  <p rend="justify">Onisifor morarul râdea, ferindu-şi de fum barba şi închizând într-o parte ochii:</p>
                  <p rend="justify">— Iaca, să ştii domnia ta, cinstite neguţătorule, că, de când ţin eu minte, în opt rânduri am apucat asemenea iarnă devreme. Apoi după aceea omătul acesta al lui Sfântu-Toma se duce la râpă, ca să facă loc altuia. Dar se chiamă că ne cuprinde iarna şi trebuie să scoatem săniile. E mai greu de dumneavoastră cei cu căruţele.</p>
                  <p rend="justify">— Ar fi fost greu dacă n-ar fi poruncile lui Ştefan-Vodă.</p>
                  <p rend="justify">— Este vreo poruncă de la Ştefan-Vodă?</p>
                  <p rend="justify">— Este.</p>
                  <p rend="justify">— Ce fel de poruncă?</p>
                  <p rend="justify">— Sunt mai multe, care nu se pot spune. Dar este una pe care trebuie s-o afle toţi drept-credincioşii. Măria sa se ridică la primăvară, ca să bată război cu ismailitenii.</p>
                  <p rend="justify">— E-hei! Suspină morarul, frecându-şi cu palma barba încălzită; e-hei, frate creştine şi cinstite neguţătorule, văd că se ridică voievozii pentru lege; iar Craiul nostru stă şi doarme.</p>
                  <p rend="justify">Să ştiţi domniile voastre c-a ieşit pe lume o poveste adevărată: cum că papistaşii s-au încuscrit cu păgânii, ca să piardă de pe faţa pământului pe pravoslavnici. Nu demult a stat aici unde stai domnia ta un monah de la Sfântu Munte, care avea într-o răcliţă în sân lemn sfânt de la crucea Mântuitorului şi un piron în care a fost bătut piciorul Domnului nostru Hristos. Acele odoare sunt fără preţ şi numai boierii cei mari care au sodom de bani pot să cumpere câte o fărâmă. Dau o stamboală de bani şi călugărul le pune pe vârful unghiei o aşchiuţă… Zice acel călugăr: Să ştiţi că Litovit-Craiul de la franţuji a avut numai o fată. A pus pe acea fecioară a lui cu toată zestrea într-o corabie şi a trimes-o la Mehmet împăratul turcilor; să fie Mehmet fiicei lui soţ, iar măriei sale prietin. Iaca ce zile am ajuns noi creştinii. Asta s-a întâmplat în ziua de Sfântu-Ion. De aceea s-a cutremurat pământul. Nu se poate să nu se fi auzit şi în Ţara Moldovei de asta.</p>
                  <p rend="justify">— S-a auzit, cum nu?</p>
                  <p rend="justify">— Ei, apoi de asta se vede că se scoală Ştefan-Voievod. S-a vestit de faptele măriei sale până la noi în Pocuţia şi în Podolia. A fost nuntă mare la Suceava?</p>
                  <p rend="justify">— Fost.</p>
                  <p rend="justify">— C-o Împărătiţă, care are moştenire Ţarigradul?</p>
                  <p rend="justify">— Întocmai precum spui, moş Onisifor.</p>
                  <p rend="justify">— Asta îmi place mie mai mult decât orişice. Se află la noi oameni care se gândesc să treacă subt aripa măriei sale Ştefan-Vodă, cum au mai făcut şi alţii. Sunt şi nişte cazaci care vor să intre în leafă la măria sa; dar se tem. Zice că-i mare strânsoare la Ştefan-Vodă. Dar tot ei se întorc şi spun că, fără străşnicie, nu se poate oaste bună. D-apoi şi când or ajunge la Sultan Mehmet ş-or dărâma zidurile, deschizând comorile… Fiecare oştean îşi pune piatră de olmaz la frunte şi surguci de aur. Dac-aş fi tânăr, m-aş vârî şi eu între acei cazaci. Dar, numărându-mi anii, văd că la altă împărăţie nu mă pot duce decât la aceea unde nu-i durere, nici întristare. Bucuraţi-vă, cei tineri, zic.</p>
                  <p rend="justify">Eu am trăit o zi-două.</p>
                  <p rend="justify">Şi v-am lăsat lumea vouă.</p>
                  <p rend="justify">Moş Onisifor râdea fără veselie, privind cu luare-aminte la Ionuţ şi la slujitorii săi şi iscodindu-i pe fiecare cu ochii.</p>
                  <p rend="justify">— Ciudat mi se pare că n-aveţi arme.</p>
                  <p rend="justify">— N-avem, nu ne trebuiesc, răspunse Ionuţ. Noi avem carte de la Domnie. Şi toţi dregătorii Craiului trebuie s-o cunoască lăsând slobodă trecerea. Am plătit vămile măriei sale la Moldova; plătim cu dreptate vămile Craiului.</p>
                  <p rend="justify">— Cine ce are cu noi? Suntem creştini buni, nu facem nimănui nici un rău.</p>
                  <p rend="justify">— Dă, mai ştii domnia ta ce se întâmplă? În Ţara Leşască sunt şi altfel de vameşi decât ai Craiului.</p>
                  <p rend="justify">— Cum se poate? Apoi atuncea nu-i bine şi încep să mă tem.</p>
                  <p rend="justify">Morarul clătină din cap. I se părea că n-are destulă minte acest negustoraş de la Moldova.</p>
                  <p rend="justify">Slujitorii aduseră sub şandramaua morii tăbultocul de făină, ceaunele şi brânza, ca să gătească prânzul. Jder ieşi în vântul de afară. Subt un şopron, între căruţe, Călimanii aprinseseră un foc al lor. Îl potriviseră în adăpost bun, după porunca lui Ionuţ, şi-l aşteptau numai pe el.</p>
                  <p rend="justify">Subt învăluirile ciorilor, care se legănau în văzduh, se răsuceau în înălţime şi se lăsau dintr-odată asupra pământului, se desluşea abia un sat. Dinspre acel sat, pe drumul desfundat, venea un călăreţ. Era tocmai vremea hotărâtă; la amiază, în ziua de Sfântul Toma, duminică 6 octomvrie. Acel călăreţ era Gheorghe Botezatu Tătarul şi venea cu viforul în spate şi cu veste de la târgul Liovului.</p>
                  <p rend="justify">Cum descălecă, lăsă calul în sama vânătorilor şi veni cătră stăpânul său, închinându-se în tăcere, desfăcând de pe el dulama şi gluga şi scuturând în dreapta şi în stânga lapoviţa. Se încălzi câteva clipe la foc şi tuşi, dorind să vorbească.</p>
                  <p rend="justify">— Aduci veşti bune, Botezatule? Întrebă Ionuţ.</p>
                  <p rend="justify">— Aduc veste, măria ta; încă nu se ştie dacă-i bună ori nu. Părintele arhimandrit şi cu jupân postelnicul au umblat cu bine, până ce am ajuns la Colomeea. Acolo am aşteptat o zi. Domnia sa castelanul era la vânătoare. După ce s-a întors de la vânătoare, fiind domnia sa castelanul prea vesel pentru doi cerbi pe care-i alungase cu cânii şi-i prinsese, a poftit numaidecât la cina sa pe oaspeţii străini. Deci ne-am dus la curtea măriei sale castelanului şi stăpânii noştri au fost întâmpinaţi cu cinste. A ieşit domnia sa castelanul în straie roşe cum e cârmâzul, cu lanţug la gât şi cu sabie cu strajă de aur. Jupân postelnicul şi părintele arhimandrit s-au închinat, dorindu-i înălţimii sale castelanului sănătate, iar domnia sa castelanul s-a bucurat, fiind doritor să afle starea bună a sănătăţii măriei sale Ştefan-Voievod.</p>
                  <p rend="justify">— Măria sa Ştefan-Vodă e întru toată sănătatea şi puterea sa, a dat răspuns părintele arhimandrit. Şi îţi trimete domniei tale, pan Tadeus, frăţeşti închinăciuni, împreună cu această carte.</p>
                  <p rend="justify">Domnul castelan a primit cartea şi a poftit pe oaspeţii săi într-o odaie împodobită cu arme de vânătoare şi capete de cerbi şi mistreţi. A poruncit slugilor să aducă bere, ca să se răcorească domnia sa împreună cu oaspeţii săi iubiţi. Eu am stătut lângă uşa deschisă, în gang, împreună cu alţi slujitori.</p>
                  <p rend="justify">Până ce nu s-a adus berea, în pocaluri mari, domnia sa castelanul n-a deschis cartea. După ce a luat în mână pocalul, s-a sculat şi a închinat în sănătatea Craiului şi în sănătatea lui Vodă. După aceea s-a uitat de aproape, a cunoscut pecetea şi a rupt-o. A poftit pe un popă papistaş, ce se chiamă capelan, s-o cetească.</p>
                  <p rend="justify">Părintele capelan a cetit cartea. Pan Tadeus a rămas pe gânduri, cu fruntea încreţită. Apoi s-a întors cu mare dulceaţă spre oaspeţii săi.</p>
                  <p rend="justify">— Iubite al meu prietin părinte arhimandrit şi iubite al meu prietin domnule postelnic, aş fi prea fericit să pot răspunde chiar în această clipă la cartea măriei sale Voievodul. Căci o dorinţă a măriei sale Voievodul este pentru mine poruncă. Însă trebuie să fac cunoscut frăţiilor şi domniilor voastre că în Republica noastră pribegii au ocrotire de la Craiul.</p>
                  <p rend="justify">— Prea mărite castelan, aici e vorba de un furtişag.</p>
                  <p rend="justify">— Într-adevăr, a răspuns pan Tadeus, din cartea măriei sale se vede că ar fi vorba de furtişag. Însă nu e un furtişag ca oricare altul; e un furtişag de fecioară; şi furul e de neam. Deci numai luminăţia sa Craiul ar putea să judece dacă vinovatul trebuie întors la urma sa. Sunt prea întristat că nu pot să fac numaidecât plăcere măriei sale Ştefan-Vodă.</p>
                  <p rend="justify">Părintele arhimandrit a zâmbit:</p>
                  <p rend="justify">— Pribeagul se află poate în ţinutul domniei tale? Ai aflat vreo veste? Înainte de a trece la înălţimea sa Craiul, am fi doritori să ştim unde ar putea fi găsit pribeagul, ca să putem da răspuns luminăţiei sale Craiului.</p>
                  <p rend="justify">— Nu sunt în stare să spun nimica în privinţa asta, s-a apărat pan Tadeus. Se pare că s-ar fi vestit trecerea acestui boier tânăr cu numele Albu. Se zvoneşte că ar fi un nepot al logofătului Mihu. Ar fi vorba ca însuşi domnia sa logofătul Mihu să iasă din Liov şi să se ducă la înălţimea sa Craiul la Cracovia. Veştile umblă, dar nu le putem da crezare până ce nu le cercetăm noi singuri de aproape. Aşa că ceva se ştie, dar prea puţin. Nu mai poftiţi un pocal de bere? Vă rog să nu fiţi supăraţi pe mine, eu rămânând prietinul domniilor voastre cel mai bun, până la cea din urmă a mea suflare.</p>
                  <p rend="justify">Atât a fost, sfârşi Gheorghe Botezatu. Trebuie să spun că am gustat şi eu bere din aceea şi nu mi-a plăcut. Am rămas c-un gust sub limbă ca şi acela pe care l-au avut stăpânii noştri când au ascultat răspunsul boierului leah. Slujitorul cel bătrân al domnului castelan, care m-a cinstit cu bere, mi-a mărturisit că într-adevăr ar fi trecut pe la curtea de la Colomeea un boier tânăr cu slujitori frumos îmbrăcaţi şi c-o carâtă în care spunea râzând că are o comoară.</p>
                  <p rend="justify">În tot răstimpul cât s-au spus acele vorbe, jupân Simion postelnicul n-a scos un singur cuvânt. L-am înţeles eu că mai degrabă ar fi poftit să tragă sabia decât să rostească o vorbă.</p>
                  <p rend="justify">Când i-am dat vestea slujitorului celui bătrân, s-a luminat. Deci – a zis domnia sa – Niculăieş Albu a trecut mai departe pe acelaşi drum pe care umblăm noi.</p>
                  <p rend="justify">Ne-am ridicat noi de la Colomeea şi am călătorit mai departe, după ce am lăsat unii oameni ai noştri ca să scurme veşti.</p>
                  <p rend="justify">Am umblat cu pace. Am ajuns cu bine la Halici. Acolo, castelan, un vlădică papistaş. Era bolnav în pat. A primit pe părintele arhimandrit; a deschis cartea măriei sale şi a cetit-o de două ori. A râs cătră părintele arhimandrit şi a zis:</p>
                  <p rend="justify">— Vrednică de luare-aminte e porunca ce ni se dă. Să nu îndrăznim a face altfel. Îţi spun drept, sfinţite părinte arhimandrit, mie vorba asta îmi place foarte mult. Scrisoarea, ca scrisoarea, arată un fapt. Dar poftirea de la urmă îmi place foarte mult. Îmi pare rău că nu sunt sănătos, ca să mă sui numaidecât în carâtă şi să mă duc la curtea înălţimii sale Craiului, ca să văd ce ochi face înălţimea sa auzind asemenea cuvinte.</p>
                  <p rend="justify">— De ce par aşa de ciudate înalt prea sfinţiei tale asemenea vorbe? A întrebat cu umilinţă părintele arhimandrit.</p>
                  <p rend="justify">— Doreşti să-ţi spun de ce?</p>
                  <p rend="justify">— Doresc, înalt prea sfinţite.</p>
                  <p rend="justify">— Dacă doreşti, am să-ţi spun. Eu de mult urmăresc vorbele şi faptele Voievodului domniei voastre de la Moldova. Acele vorbe sunt ale unui om înţelept; iar faptele sunt ale unui bărbat care are de la Dumnezeu harul stăpânirii. Războaiele măriei sale cu Riga Matiaş şi cu Mamac-Han au fost scurte şi înfricoşate. Aflăm deasemeni, cei care credem cu adevărat în lumina lui Hristos, că Ştefan-Voievod găteşte în braţul său drept fulgere împotriva ismailitenilor. Suntem întrucâtva mâhniţi că nu se învrednicesc craii să fie mai harnici, ridicând sabia pentru credinţă. Deci când un asemenea bărbat şi Domn scrie asemenea cuvinte, ele au o însemnare. Trebuie să fie la mijloc jigniri multe. Despre unele ştim şi noi. Trebuie să fie la mijloc multe jigniri şi ameninţarea nu-i deşartă.</p>
                  <p rend="justify">— Măria sa Domnul nostru doreşte pace, a răspuns părintele arhimandrit.</p>
                  <p rend="justify">— Ştiu; şi noi dorim pace. De aceea am să trimet carte de sfat Craiului, la Cracovia, poftindu-l să lese balurile curţii şi să-şi întoarcă puţin urechea spre Ţara Moldovei.</p>
                  <p rend="justify">— Înalt prea sfinţia ta nu poţi să ne dai pe pribeag?</p>
                  <p rend="justify">— Să ştii că l-aş da, părinte arhimandrit. Nu este însă sub braţul meu; nici n-a trecut pe la Halici. Se află adăpostit în altă parte, poate la alţi pribegi de la Moldova. Doresc din inimă să cunoaşteţi locul; ca să se îndeplinească mai curând ceea ce bănuiesc eu. Astfel se vor trezi din somnie craii şi împăraţii. Te încredinţez, frate al meu întru Hristos, dragă părinte arhimandrit, că aceştia nu sunt crai şi împăraţi, ci muieri.</p>
                  <p rend="justify">Acel vlădică papistaş, bălan, slab şi uscat, a tras cătră sine pe părintele arhimandrit şi l-a sărutat. După aceea a închis ochii, sfărâmând între gene lacrimi.</p>
                  <p rend="justify">Postelnicul Simion s-a mirat foarte mult aflând cum a fost acel sfat. Şi eu încă nu pot să-l spun bine; dar părintele arhimandrit îl rostea întocmai, cu acele vorbe îngânate moale. Deci părintele arhimandrit a poruncit să ne grăbim.</p>
                  <p rend="justify">De la Halici, tot în sus pe apa Nistrului, ne-am mai oprit în două locuri câte o zi, cercetând; după ce am trecut de Komarna, am pălit de-a dreptul la Liov. Acolo la Liov, am găsit pe fratele domniilor voastre jupân Dămian, la casa sa şi în negoţurile sale. Pe cât mărturisesc slugile domniei sale, jupân Dămian are atâtea dugheni şi atât bănet, încât nu-i mai trebuie nimic decât sănătate. Sănătos să fie, să mănânce galbenii cu lingura. Dar asta nu i-ar putea ţine de saţ – râdeau ei – de aceea jupân Dămian Păr-Negru s-a hotărât să-şi ia soţie.</p>
                  <p rend="justify">Acum câţiva ani fusese întâi vorba de o fată a unui neamţ, pârgar la târgul Liovului. Era mare zestre, dar frumuseţă puţină. Deci jupân Dămian s-a răzgândit. Acuma iată că s-a întâmplat să moară de holeră, tocmai la Crâm, feciorul starostelui neguţătorilor din târgul Liovului. Văduva acelui fecior de staroste a plâns, care nu s-a mai auzit pe lumea asta cât a plâns văduva aceea. Îşi număra băneturile şi straiele şi plângea. De tânără era tânără; de frumoasă era frumoasă: aşa că ce poate hotărî o văduvă fără mângâiere, decât să se ducă la o sfântă mănăstire? Fiind ea de neamul ei malorosiancă şi drept-credincioasă, a zis aşa că se duce să se călugărească la lavra sfintei Teodora de la Chiu, tocmai la apa Niprului. Pe când îşi gătea ea zestre de pustie, s-a înfăţişat acasă la dânsa, cu treburi de negoţ, domnia sa jupân Dămian. A văzut-o că plânge, a întrebat-o de ce plânge, s-a uitat împrejur la toate câte erau acolo; şi a poftit-o el să nu mai plângă, căci tinereţa-i scurtă şi nu înfloreşte decât o dată. Apoi de la aceste vorbe au stătut de istov lacrimile jupânesei Teodora; şi acuma se găteşte de nuntă. Dar înainte de toate, cum e rânduiala, jupân Dămian a poruncit chervan să-şi ducă întâi mireasa la Ţara Moldovei, că s-o înfăţişeze jupânesei Ilisafta. Odată cu această înfăţişare, s-a pregătit şi o căruţă cu daruri şi bunătăţi, ca să pară dulce jupânesei soacre vederea nurorii.</p>
                  <p rend="justify">Când am ajuns noi acolo şi au stat în sfat fraţii amândoi cu părintele arhimandrit, s-a sculat jupân Dămian şi a zis:</p>
                  <p rend="justify">— Bag de samă că domniile voastre vă grăbiţi; iar eu nu pot întârzia. Deshămaţi domniile voastre şi om porni odată la Ţara Moldovei. Cât or aştepta caii, să ne întoarcem şi să ne uităm în jurul nostru, să vedem ce este. Să vie numaidecât la mine credinciosul meu Iosip.</p>
                  <p rend="justify">S-a înfăţişat numaidecât Iosip, bucuros că s-a putea abate pe la aşezarea părinţilor lui, la Nimirceni.</p>
                  <p rend="justify">— Veste bună, Iosip, i-a spus jupân Dămian. Află că nu plecăm azi, nici mâni, şi poate nu plecăm nici în zece zile. Dar tu nu te bate cu pumnii peste tâmple, nici nu te trage de cap. Dacă pofteşti să plecăm înainte de zece zile, desfundă-ţi urechea şi ascultă ce-am să-ţi poruncesc eu.</p>
                  <p rend="justify">Să ştii că bădiţa meu Simion postelnic are o pagubă.</p>
                  <p rend="justify">— Ce pagubă, stăpâne?</p>
                  <p rend="justify">— A prăpădit un ac într-un car cu fân, şi trebuie numaidecât să-l găsim noi.</p>
                  <p rend="justify">— Şi cum e acel ac, stăpâne? Ce fel de ochi are?</p>
                  <p rend="justify">— Văd că eşti om înţelept, Iosip, precum ai fost totdeauna. Acel ac e jupâniţa Maruşca a lui jupân Iaţco.</p>
                  <p rend="justify">— Ac de aur, stăpâne. E mai uşor de găsit.</p>
                  <p rend="justify">— Aşa este. Acel ac de aur e jupâniţa Maruşca a lui Iaţco Hudici. L-a furat şi l-a dus în Ţara Leşască un boier al măriei sale, cu numele Niculăieş Albu.</p>
                  <p rend="justify">— Cu voie ori fără voie s-a făcut furătură asta?</p>
                  <p rend="justify">— Întrebarea asta, Iosipe, a răspuns jupân Dămian, arată că nu eşti chiar aşa de cuminte precum te-am socotit eu. Dac-ar fi fost furătură cu voie, ce-ar fi căutat în ţară străină bădiţa Simion, fratele meu? Că au strigat părinţii fetei, n-ar fi nimica. Dar înainte de furătură, a dat strigăt fata cătră postelnicul Simion. Acuma ascultă şi ia aminte. Se ştie că acest Niculăieş Albu e nepot a lui Mihu logofăt. Se mai ştie că Niculăieş Albu a făcut, cu carâtă şi cu slujitori, popas în târg la Colomeea. A trecut de Colomeea; dar alta nu s-a mai aflat, cu toate întrebările ce s-au făcut şi cu toate cercetările oamenilor postelnicului. Cu toate acestea carul cu fân nu-i prăpădit şi trebuie să-i luăm urma începând de aici din Liov – şi anume de la casa logofătului Mihu. Tu pune oamenii să iscodească, trimete şi după cazacii aceia de care se slujeşte Mihu logofăt câteodată. Tu n-ai alta de făcut decât să afli unde-i popasul jitnicerului Niculăieş. Cum vei afla, înhămăm caii şi ne ducem la jupâneasa Ilisafta, luând pe cale înc-o nuntă, cu ajutorul lui Dumnezeu. Ai deschis urechile?</p>
                  <p rend="justify">— Le-am deschis cât toartele cristelniţii.</p>
                  <p rend="justify">— Ai băgat în cap?</p>
                  <p rend="justify">— Da, stăpâne.</p>
                  <p rend="justify">— Atuncea, înainte de toate, treci prin Uliţa Crăiască şi vesteşte pe jupâneasa Teodora că mă înfăţişez la domnia sa numaidecât cu jupân Simion fratele meu şi cu sfinţitul Arhimandrit Amfilohie. Să lepede caţaveica, deoarece nu plecăm la drum acuma. Mai întârziem puţin. Şi să se bucure de oaspeţii pe care-i aduc dumnisale.</p>
                  <p rend="justify">Aşa s-a făcut. Iosip de la Nimirceni s-a dus cât ai scăpăra; şi-a căutat în zece locuri oamenii şi i-a mânat la felurite treburi şi a dat şi înştiinţarea poruncită. Apoi a încălicat şi nu s-a mai văzut două zile.</p>
                  <p rend="justify">Jupân Dămian a poftit pe părintele arhimandrit şi pe jupânul postelnic în Uliţa Crăiască.</p>
                  <p rend="justify">Acolo, într-o casă cu două rânduri, au găsit o muiere frumoasă, naltă şi oacheşă. În puţine vorbe, jupân Dămian a lămurit jupânesei Teodora de ce se întâmplă asemenea întârziere, pentru care întârziere inima lui e în grea suferinţă. Dar nu se poate să nu se steie pe loc, până ce s-a alina amărăciunea fratelui său bădiţa Simion.</p>
                  <p rend="justify">— Vai de mine! A strigat dumneaei jupâneasa Teodora. Dar nu plecăm până ce nu se găseşte logodnica domniei tale. Să-mi spui dacă ţi-i dragă tare.</p>
                  <p rend="justify">— Mi-i dragă tare, a mărturisit postelnicul.</p>
                  <p rend="justify">— De aceea eşti aşa de întunecat şi spui vorba asta fără bucurie? Mă duc acuma pe loc la Trofim, în mahalaua jidovilor, ca să verse în apă chipuri de plumb topit, să descopere taina asta; ori la părintele Policarp de la Vovidenie, să găsească scris în Faptele Apostolilor acolo unde voi deschide la întâmplare, punând degetul pe foaie. Să ştiu bine că fac şi vrăji şi cheltuiesc de la mine zece galbini, nu se poate să nu-ţi stau într-ajutor.</p>
                  <p rend="justify">Rostind aceste vorbe, jupâneasa Teodora a cuprins de după grumaz pe postelnicul Simion şi l-a sărutat pe amândoi obrajii.</p>
                  <p rend="justify">Pot să-ţi spun, jupâne Ionuţ, că văduva fratelui domniei tale are o inimă plină de milă şi-i frumoasă cât se poate. Are să fie şi mai frumoasă când s-a împlini, rotunjindu-se. Eu socot că are să-i placă jupânesei Ilisafta. Au să se îmbrăţişeze râzând; pe urmă au să plângă amândouă pentru fericirea lui jupân Dămian.</p>
                  <p rend="justify">„Mi se pare, cugeta Ionuţ, că Dămian intră la grea ascultare.”</p>
                  <p rend="justify">Porunci slujitorului:</p>
                  <p rend="justify">— Leapădă vestea din urmă, cu care vii de la Liov.</p>
                  <p rend="justify">— Vestea-i asta, stăpâne, răspunse cu jumătate de glas Botezatu, priveghind în juru-i să vadă dacă n-ascultă cineva. Domnia ta ai poruncă să nu mergi mai departe decât la un popas dincolo de târgul Colomeea. Acolo este un sat cu numele Slonim. Staţi acolo. În cel mult trei zile, vine Iosip să vă aducă veste. Căci s-a aflat de oprirea lui Niculăieş; dar nu se ştie de ce, şi nu se ştie anume unde. A venit vestire la casa lui Mihu logofăt. Până acuma însă Mihu logofăt nu s-a mişcat. E vorba să trimeată un om al lui. Poate chiar să iasă el singur din Liov şi să se ducă acolo. Deci noi trebuie să fim gata asupra lor. Eu de aici am poruncă să iau un om al domniei tale şi să nu mă opresc până la locul ştiut, la Ceremuş, la Stejari, unde se găseşte tabăra lui Petrea hatmanul. După ce dau ştire acolo, iau cu mine pe omul domniei tale şi venim cătră Slonim. Îndată ce-s toate gata şi se ştie locul unde stă jitnicerul, amândoi ne întoarcem spre hatman. Unul din noi stă la jumătate de cale. Celalalt ajunge în cea mai mare grabă la Stejari. Asta-i porunca de la Liov. Acuma dă-mi învoire, stăpâne, să mă trag lângă foc, să-mi usuc straiele şi să dorm. Altceva nu-mi mai trebuie pe lumea asta: nici mâncare, nici vin.</p>
               </div>
               <div type="div3">
                  <head>
                     <label>Capitolul XIII. </label>Într-o noapte s-a întâmplat o minune.</head>
                  <p rend="justify">Jder rămase pe gânduri, lângă foc, un lung răstimp. Apoi simţi că trec pe lângă el de două ori, încoace şi încolo, vânătorii săi, Onofrei şi Samoilă. Se frământau, aveau a-i spune ceva, dar nu îndrăzneau. După ştiinţa lor, când acest boiernaş era dus pe gânduri, apoi într-adevăr era dus şi cufundat pe alt tărâm, unde îşi avea vedeniile lui. Când îl chemi, tresare şi se uită cu mirare împrejur.</p>
                  <p rend="justify">— Ce este? Întrebă Ionuţ.</p>
                  <p rend="justify">— E gata de mult mâncarea, zise gros Onofrei. Poate n-ar fi rău să te întorci domnia ta în lumea noastră. Acolo unde eşti, nici mănânci, nici bei. Asemenea şi acest tătar. A căzut şi doarme lângă foc.</p>
                  <p rend="justify">Jder se întinse în sus, cu braţele înălţate deasupra capului. Simţi deodată în nări o suflare aspră şi pe obraz ţurţuri de ghiaţă.</p>
                  <p rend="justify">— Vremea se îndârjeşte, zise el, păşind de sub şopron în izbeliştea viforului.</p>
                  <p rend="justify">— Ehei! Se fuduli Onofrei. Să fii domnia ta sănătos. Până mâni se schimbă lumea.</p>
                  <p rend="justify">Din miazănoapte, vântul zvâcnea şi detuna în volburi cenuşii, spulberând cu repeziciune la faţa pământului trâmbe de ninsoare şi ace de sticlă. Pe tapşanurile cu iarbă uscată albea omătul nou.</p>
                  <p rend="justify">— Asta nu-i bun, îngână Jder. Samoilă se miră.</p>
                  <p rend="justify">— De ce să nu fie bun? Asta-i puterea lui Dumnezeu. Omul se simte mai tare iarna, şi mănâncă mai vârtos.</p>
                  <p rend="justify">— Ai dreptate, ai dreptate, zâmbi Jderul. Dar după asta, în loc să ne culcăm în sumane şi sub şoproane trebuie să desfacem roţile şi să punem căruţele pe tălpi. Deasemena meşterii să bată câte două potcoave la fiecare cal, căci după ce stă viscolul numaidecât înghiaţă, iar noi nu putem sta pe loc; avem poruncă să umblăm înainte.</p>
                  <p rend="justify">Onofrei se zgrepţenă la tâmplă.</p>
                  <p rend="justify">— Până unde şi cât?</p>
                  <p rend="justify">— Până într-un loc, unde voi porunci eu. Acolo stăm şi tragem de sub poclăzi săbiile.</p>
                  <p rend="justify">— Atuncea se chiamă că ne batem cu cine-a fi, şi după aceea ne ducem acasă. Avem vânătorile de urs şi de mistreţ şi starostele nu mai poate face nimica acuma fără noi.</p>
                  <p rend="justify">În mai puţin decât un ceas de vreme, cât dură prânzul sub şandramaua morii, împrejurimile îşi schimbară înfăţişarea. Iazul singur rămase negru, într-un cearcăn de albime. La dosuri, se grămădeau viscolituri. Nourii se grămădeau şi se zbăteau ca nişte site uriaşe sub care se învolbura vântul cu şfichiuiri de ger, spulberând puzderiile. În priveliştea îngustă, dintr-odată apăruseră măcălendri şi stigleţi, ciugulind cu hărnicie canafurile scailor voiniceşti. De pe câmpuri şi din frământarea stuhului ţupăiau umbre mari de iepuri, căutând sălaş nou cătră o vâlcică, în marginea unui sat. Lumina se împuţina şi moara păru că se strânge asupra ei însăşi, strecurând prin pod plângeri şi de pe roţi lacrimi de apă amestecate cu lapoviţă.</p>
                  <p rend="justify">Slujitorii ieşiseră la căruţe şi faurii aprinseseră mangaluri ca să călească potcoavele. Onisifor morarul priveghea toate cu cea mai mare uimire. Căci nu numai o dată trecuseră pe acel drum cirezile de boi de la Ţara Moldovei către Ţara Nemţască şi nu numai o dată făcuseră popas lângă moară. Neguţătorii se aşezau la taifas: haidamacii se culcau cu pletele în ochi pe sub şoproane; şi când se întâmpla – cum sunt treburile pe lumea asta – să deie lupii într-o vreme de iarnă, ori să pălească lotri, toţi săreau bătându-se în cap şi nu se pricepeau ce au de făcut. Era mai lesnicios cu lupii decât cu lotrii; căci vitele, fiind slobode, ieşeau la lărgime, făceau faţă dihăniilor scurmând cu copitele şi cu coarnele în omăt, mugind, şi se apărau ele singure. Dar când năvăleau oamenii din pustie, cazaci înţelepţi şi obişnuiţi la asemenea treabă.</p>
                  <p rend="justify">— Unii scoteau vitele cu strămurările din saivane, iar alţii veneau asupra neguţătorilor cu săbiile. Pe loc păzitorii împungeau cu fruntea într-o parte şi se tot duceau. Îşi puneau la adăpost vieţile, ca şi cum săracele lor vieţi preţuiau mai mult decât trei parale. Atât preţuieşte viaţa unui năcăjit. Şi încă din cele trei parale una se plăteşte pentru naştere şi alta pentru vama morţii. Pentru viaţa lui îi rămâne una.</p>
                  <p rend="justify">Iată că acest neguţătoraş şi aceşti haidamaci au o rânduială care nu s-a mai văzut. Îşi pun căruţele pe tălpi de sanie şi-şi potcovesc caii. Pe lângă asta, de unde au ieşit atât de mulţi? Căci la început păreau mai puţini. Pentru trei tamazlâcuri de câte cincizeci de boi fiecare, trebuiesc cel mult zece feciori. Trei de fiecare grămadă.</p>
                  <p rend="justify">— Şi al zecelea, căpitan. Dar aicea se văd de trei ori mai mulţi. Pe lângă asta nu par să fie oameni care să se înfricoşeze cu uşurinţă. Totuşi, dacă s-ar întâmpla, cumva, să aibă înştiinţare un oarecare Grigorie Gogolea, apoi cât par ei de tari, s-ar supune cu frică. Căci Grigore Gogolea este tata lotrilor şi el are obicei să vămuiască cirezile, lepădând, precum se cuvine, podarilor şi fraţilor lor morarii, o bună folosinţă. Numaicât Gogolea nu-i totdeauna acasă, având şi alte treburi prin alte părţi din lume. Dacă nu-i Gogolea acasă, apoi să ştiţi domniile voastre că degeaba se duce înştiinţare în pustie; altcineva se poate pune cu greu împotriva acestora.</p>
                  <p rend="justify">Ionuţ sosise în preajmă dintr-odată, dând ocol din trei părţi lui Onisifor morarul. Când îi auzi glasul, bătrânul tresări. Era totuşi un glas plin de blândeţă.</p>
                  <p rend="justify">— Se vede că-ţi place, moş Onisifor, ce vezi; de acea te uiţi cu aşa luare-aminte.</p>
                  <p rend="justify">— Îmi place, de ce să spun că nu-mi place? Se cunoaşte că sunteţi oameni vrednici. Dar nu era nevoie să vă trudiţi chiar azi; viforniţa asta ţine trei zile.</p>
                  <p rend="justify">— Poimâni ne strălucesc ochii în altă parte, moş Onisifor.</p>
                  <p rend="justify">— Cum se poate una ca asta? Domniile voastre nu sunteţi creştini pravoslavnici şi nu cunoaşteţi hodina?</p>
                  <p rend="justify">— Ba o cunoaştem; şi ne place. Şi mărturisim şi credinţă în Domnul Hristos.</p>
                  <p rend="justify">— Atuncea binevoiţi să şedeţi la hodină, cât vremuieşte. Este în sat şi crâşmă.</p>
                  <p rend="justify">— Apoi dacă este în sat crâşmă, nu ne urnim de-aici trei zile. Beţivi ca noi cei de la Moldova, n-aveţi domniile voastre în Ţara Leşască.</p>
                  <p rend="justify">— Am auzit că băutura domniilor voastre e mai mult vinul.</p>
                  <p rend="justify">— Nu te îngriji dumneata de asta, moş Onisifor; noi bem de toate: chiar apă.</p>
                  <p rend="justify">Morarul se înveseli deci de asemenea oaspeţi, care nu cunosc întrebuinţarea zilelor, după cum le-a alcătuit însuşi Dumnezeu. Vara, omul leapădă tot de pe el şi munceşte pe câmpuri. Iarna se vâră sub cojoc şi doarme pe cuptor. Când şi când se dă jos de pe cuptor, iese pe colţul prispei ca să miroasă de unde adie vântul şi se duce la moară, ori la crâşmă. Dacă aşa-i rânduiala lui Dumnezeu, cum poţi face altfel? Numai asemenea neguţători strică legea şi umblă prin furtuna omătului; de aceea le-a pus Dumnezeu împotrivă pe alţi înţelepţi.</p>
                  <p rend="justify">Sara sosi cu grabă, ca o altă spaimă a stihiilor. Focurile rămaseră aprinse sub şopron şi la saivane.</p>
                  <p rend="justify">Unii din slujitori vegheau, grăind în şoaptă. Alţii se hodineau, pătrunşi de somn şi umezeală, în bătaia flăcărilor. Altă ciudăţenie a acestor străini, după cât băga de samă moş Onisifor, era că şi-au pus străji. Care străji aveau suliţă. Erau doi străjeri. Când intrau unii la foc, ieşeau alţii.</p>
                  <p rend="justify">Într-un târziu, după straja a doua, iată că se auzi cântând cu spaimă subt un coviltir, privighetorul lui Jder. Ionuţ, de lângă foc, se trezi şi ridică fruntea de pe şaua pe care o avea căpătai. Cucoşul cântă de şase ori şi se miră el singur de glasul său; după care, dintrodată, cântă a şaptea oară, mai prelung, ca să se audă pe celalalt tărâm. Căci cucoşii de aici aud glasul cucoşilor de dincolo şi dau semn aici după semnele de dincolo. Altfel, de unde ar cunoaşte ceasurile? Căci nu-s nici vraci, nici grămătici.</p>
                  <p rend="justify">Jder ascultă a şaptea cântare, zbucnită c-un fel de supărare. După aceea cucoşul amuţi şi se ghemui la locul său, închinându-şi creasta.</p>
                  <p rend="justify">— Ce crezi dumneata, Onofrei, de-a şaptea chemare? Întrebă el în şoaptă.</p>
                  <p rend="justify">— D-apoi ce să cred, jupâne Ionuţ? Nu cred nimica. Strigă ceilalţi, răspunde el. Şi noi ştim că trebuie să ne ducem să vedem ce mai fac dobitoacele.</p>
                  <p rend="justify">— N-ai auzit cât de supărat a răspuns? Parc-ar fi spus: destul! Am auzit! Am înţeles!</p>
                  <p rend="justify">— Ce poate el auzi şi înţelege? Dac-ar fi năzdrăvan, da; dar acesta e un cucoş ca toţi cucoşii.</p>
                  <p rend="justify">Samoilă râse de acest cuvânt. Râse şi Onofrei.</p>
                  <p rend="justify">— De ce râdeţi, Strâmbă-Lemne şi Sfarmă-Piatră? Să ştiţi voi că pe acest cucoş mi l-a dăruit comisoaia Ilisafta şi nu-i un cucoş ca ceilalţi. A strigat că-i destul şi că a înţeles, deoarece, pe celalalt tărâm, la miazănoapte, s-a domolit viforul, în peştera lui de ghiaţă. Ascultaţi-l şi deasupra, în văzduh, cum vine cu mai puţină putere. Cătră ziuă se alină; şi stă şi ninsoarea. Iar dacă se înseninează, are să scapere gerul.</p>
                  <p rend="justify">În zori-de-ziuă nu mai putea fi nici o îndoială că acel cucoş porumbac, cu creasta pieptene şi cu coada secere, a dat dovadă de năzdrăvănie.</p>
                  <p rend="justify">La răsărit se deschisese o poartă de rubin. Deasupra ei suia pe cerul verde ca ghiaţa flacăra care se chiamă Steaua Ciobanului. Vântul contenise. Întinderile cătră zări erau albe. Peste baltă se durase pod de argint. Zvonurile căzuseră la pământ şi stăpânea peste toate numai puterea de cremene a gerului. Acest farmec se săvârşise în răstimpul cât ţine un somn. Ionuţ ieşi în larg şi-şi boldi ochii asupra acestei lumini nouă peste care fulguiau lin trandafiri de zori.</p>
                  <p rend="justify">Porunci străjerilor:</p>
                  <p rend="justify">— Daţi glas să se ridice oamenii şi să înhame. Alţii să scoată boii din saivane.</p>
                  <p rend="justify">În toate ale lui Dumnezeu se cetea, într-adevăr, poruncă fără întârziere. Căci în Ţara Moldovei, ca şi în Ucraina, este o vreme în tot lungul anului, când puterea cea mai presus de fire o durează drumuri şi punţi, cum nu se află în nici o împărăţie din lume. Cunoscând pământenii asta, nu-şi mai dau osteneală să săvârşească ei asemenea lucrări. Aşteaptă minunea, şi fac bine, ca nişte dreptcredincioşi ce sunt. Asemenea zi a lui Dumnezeu vedea în jurul său Jder; deci trebuia să purceadă pe drumul Colomeei, fără nici cea mai mică întârziere.</p>
                  <p rend="justify">Ridică în şa şi pe Botezatu c-un slujitor tovărăşie, mânându-l spre hotarul Ceremuşului. Şi lăsă pe moş Onisifor întru mare nedumerire şi mirare.</p>
                  <p rend="justify">Se afla, în acea vreme, în laturea Haliciului, la o zi de cale către asfinţit, un târguşor cu numele Volcineţ. Acest târguşor, împreună cu altele din alte părţi, şi cu moşii şi castele, făcuse parte din zestrea Doamnei Maria, soră cu Regina Elisaveta, a Craiului Vladislav.</p>
                  <p rend="justify">Această Doamnă Maria avusese soţ pe Ilie-Vodă, fecior dintâi al lui Alexandru-Vodă Bătrânul. Pe Ilie-Vodă, cum se ştie, l-a fost prins în Suceava, arzându-i ochii, fratele său prea iubit Ştefan-Vodă. Deci Doamna Maria, după ce a rămas văduvă, s-a aşezat la Volcineţ şi aici a primit ajutoare de la Crai şi de la şleahticii cei mari ai Lehiei, ca să dobândească iar Ţara Moldovei pentru feciorii săi Alexăndrel-Vodă şi Roman-Vodă. Apoi în împărecherile acelor timpuri, după ce a omorât Alexăndrel-Vodă pe Ştefan-Vodă şi a fost omorât şi el de altul; şi după ce a pierit şi Roman-Vodă.</p>
                  <p rend="justify">— Doamna Maria a rămas să-i bocească pe toţi aceia la Volcineţ, după care s-a dus să-şi isprăvească viaţa într-o sfântă mănăstire. La curtea de la Volcineţ a rămas numai icoana ei, în straie cernite, pe păretele dinspre răsărit al sălii celei mari de oaspeţi. Pe păretele dinspre apus, în faţă, se arătau, în cadre aurite, imaginile lui Ilie-Vodă, iar de o parte şi de alta a lui Ilie-Vodă, feciorii săi, Alexandru-Vodă şi Roman-Vodă; deci amărâta Doamnă îi privea de dincolo de moarte şi în ochii portretului păreau că au îngheţat lacrimile întristării celei de-a pururi.</p>
                  <p rend="justify">Acest târguşor Volcineţ fusese lăsat în dar de cătră Crai lui Petru Aron-Vodă, după ce acesta pribegise în Ţara Leşască, la venirea lui Ştefan-Voievod. Fugind Petru Aron-Vodă în Ţara Ardealului, îl ajunsese şi acolo sabia lui Ştefan-Voievod, luândui capul, plată pentru uciderea lui Bogdan-Vodă, tatăl lui Ştefan-Voievod. După această pieire, Craiul Cazimir lăsase lui Mihu logofăt folosinţa târguşorului.</p>
                  <p rend="justify">Era vestit deci acest loc pentru toate câte le spunem. Şi mai avea faimă pentru un pojar din vremuri mai vechi, când l-au fost pârjolit tătarii de Crâm; şi pentru un al doilea pojar, când au lovit călăreţii lui Ştefan-Voievod, cu zece ani în urmă, ca să prindă pe Petru Aron-Vodă. Atuncea au ars iară Volcineţul; însă curtea n-au ars-o; şi a scăpat călare, numai în cămaşa de noapte, spre Cetatea Peremisla şi Petru Aron-Vodă; iar călăreţii lui Ştefan-Voievod s-au dus până la acea Cetate Peremisla şi au bătut cu buzduganul în poartă. Multă suferinţă au avut într-amândouă rândurile bieţii târgoveţi; iar acuma jidovii neguţători îşi clădiseră iar dughenile şi se bucurau de mult folos de la ţăranii de prin împrejurime.</p>
                  <p rend="justify">Vechil la curtea din Volcineţ rămăsese tot credinciosul de demult al Mariei-Doamna. Era un moldovan din ţinutul Cârligăturii. Îl chema Gligore Mustea; şi la vârsta de şaptezeci şi doi de ani întru care se afla, surzise de istov.</p>
                  <p rend="justify">Asculta cu foarte mare luare-aminte cele ce-i spunea Niculăieş Albu jitnicer, fără să înţeleagă bine despre ce-i vorba, şi răspundea, încet, aproape în şoaptă, jucând întruna, între obrazul său şi al oaspetelui, degetul arătător de la mâna dreaptă.</p>
                  <p rend="justify">— Ce spune, astăzi, cneaghina noastră? Întrebă jupân Niculăieş Albu, părând vesel de întrebarea pe care o punea.</p>
                  <p rend="justify">— Care veste? N-a venit încă nici o veste, şopti Mustea bătrânul, jucându-şi degetul.</p>
                  <p rend="justify">— Te întreb de cneaghină; ce spune cneaghina? Îşi îngrămădi din nou întrebarea jitnicerul, în urechea vechilului.</p>
                  <p rend="justify">— Aha. Nu spune nimica.</p>
                  <p rend="justify">— S-a mai domolit?</p>
                  <p rend="justify">— N-aud tocmai bine.</p>
                  <p rend="justify">— Te întreb dacă s-a mai domolit.</p>
                  <p rend="justify">— S-a domolit; întâi era tare supărată; acuma se uită la icoane şi grăieşte cu ele.</p>
                  <p rend="justify">Jupâniţa Maruşca se aşezase în sala cu cele patru portrete. Nu suferea lângă sine decât pe moaşa Irina Vorniceasa. Sta într-un jâlţ lângă Maria-Doamna şi jelea şi ea din când în când pe voievozii cei morţi; după aceea, râdea ascuţit şi scotea limba cătră domniile lor.</p>
                  <p rend="justify">Moaşa Irina Vorniceasa o înconjura cu dragoste şi cu grijă şi mai cu samă cu vorbe multe.</p>
                  <p rend="justify">Moaşa Vorniceasa fusese cel dintâi furtişag al lui Niculăieş Albu. Trecuse întâi pe la căsuţa dumnisale, în marginea târgului Sucevii, o ridicase şi o vârâse în rădvan, poruncindu-i să tacă, sub pedeapsa morţii. Vorniceasa fusese mai mult mirată decât înfricoşată, căci nu se aştepta ca, după ce fusese de patru ori văduvă, să mai râvnească cineva soarta răposaţilor ei. Numai după ce s-au întâmplat cele ştiute, lângă vama Rădăuţilor, cu mare învălmăşeală şi vărsare de sânge, dumneaei a înţeles că acea trăsură uşoară cu şase cai a fost gătită pentru altcineva. Jupâniţa Maruşca a lui Iaţco Hudici, cu mânuţele legate la spate cu frânghioară de matasă şi picioarele înfăşurate într-un sac, a fost lepădată alături de dumneaei Vorniceasa.</p>
                  <p rend="justify">— Ce este? A strigat cu spaimă la ea moaşa Irina. Jupâniţa Maruşca n-a putut răspunde, deoarece i se pusese şi căluş.</p>
                  <p rend="justify">Numai cu moaşa şi cu jupâniţa, rădvanul a prins să alerge în goana cea mare. La dreapta şi la stânga călăreau bărbaţi înarmaţi. Unul din ei, vestit pentru semeţia şi frumuseţa lui, era Niculăieş jitnicer. Vorniceasa îl cunoştea. Niculăieş jitnicer călărea în partea jupâniţei. Din când în când se apleca adânc în şa, încercând să străbată cu privirea în fundul rădvanului. Ghemuită şi strânsă asupra sa însăşi, jupâniţa Maruşca aproape nici nu se băga în samă în perinile rădvanului. Partea cea mai mare a locului era cuprinsă de moaşa Irina. Când se aşeza într-un loc, dumneaei avea o putere de a se revărsa în laturi.</p>
                  <p rend="justify">Deci, după socotinţa Vornicesei, nu era vorba decât de o răpire de fecioară.</p>
                  <p rend="justify">Întâmplări de acestea se vedeau prea ades la sate. Mai ales fetele mişeilor au asemenea plăcere, să fie răpite. Se zbat, plâng şi după aceea le pare bine, aşa fiind datina şi furtişagul fiind cu voia lor. Câteodată se întâmplă de le fură şi unul cu care nu se au bine şi care nu li-i drag. Atuncea n-au ce face şi se supun celui vrednic, care a îndrăznit să puie stăpânire pe ele. Neamurile n-au alta de făcut decât să se adune şi să puie la cale tocmeala nunţii.</p>
                  <p rend="justify">Mai rar se întâmplă să fie furate fete de neam. Altădată, în vremuri mai bune, se vedea şi în boierime destul de des asemenea obicei al pământului; dar de când se statorniciseră boierii în putere, le plăcea să aleagă ei singuri soţ pentru fetele domniilor lor. Iar din vremea venirii lui Ştefan-Voievod era primejdie să încerce careva silnicie asupra unei cneaghine.</p>
                  <p rend="justify">Mişeii plăteau gloabă; boierii plăteau cu capul. Mai îngăduitoare se arăta Domnia înspre partea prostimii.</p>
                  <p rend="justify">— Căci gloaba era drept domnesc şi sporea veniturile vistieriei. Boierii, fiind scutiţi de dări în bani, nu-şi puteau răscumpăra fapta decât cu viaţa.</p>
                  <p rend="justify">Socotind şi cumpănind în sine, cât fugea rădvanul prin întunericul nopţii, moaşa Irina era bine încredinţată că răpirea nu se putuse săvârşi decât cu voia cneaghinei, ca să fie înlăturată împotrivirea acelui boier căpăţânos, Iaţco Hudici. Acuma i-a venit vremea să-şi deschidă lăzile. Cine are fată, are şi năcaz. Împotriva unei fecioare viclene nu poate sta nici părintele mitropolit.</p>
                  <p rend="justify">— Drăguţa mea jupâniţă, suspină cu dragoste moaşa Irina Vorniceasa. Asta-i cea mai grabnică treabă. Şi pe mine m-a furat soţul meu cel dintâi, Sandu Rintea, vornicel. Ia să-ţi scoată mama căluşul, ca să mai răsufli puţintel.</p>
                  <p rend="justify">Cum i s-a scos căluşul, jupâniţa a răsuflat de două ori până în adâncul plămânilor, ca să prindă putere, după aceea dintr-odată a început să răcnească ascuţit, ca înjunghiată de moarte. A prins a i se zbate în legături şi trupuşorul.</p>
                  <p rend="justify">Rădvanul s-a oprit îndată. Caii s-au bulucit unul lângă altul. Jitnicerul Niculăieş Albu a sărit din şa, a venit şi a vârât fruntea în rădvan, căutând să înţeleagă ce se petrece.</p>
                  <p rend="justify">Jupâniţa slobozi al doilea rând de strigăte, mai înfricoşate.</p>
                  <p rend="justify">— Ce este?</p>
                  <p rend="justify">— I-am dat drumul la glas, mărturisi cu nevinovăţie Vorniceasa, ca să aflu dacă-i pare bine de întâmplare. Eu, în vremea mea, nu pot spune că n-am fost bucuroasă. De ce ţipă dumneaei aşa de cumplit?</p>
                  <p rend="justify">Jitnicerul îi răspunse cu asprime:</p>
                  <p rend="justify">— Vorniceasă, dumneata n-ai a întreba nimic.</p>
                  <p rend="justify">— Atuncea de ce m-ai luat şi pe mine? Se tângui moaşa. De ce mă vâri domnia ta şi pe mine, jupâne Niculăieş, în asemenea bucluc?</p>
                  <p rend="justify">— Amestecul dumitale e cu folos, vorniceasă.</p>
                  <p rend="justify">— Ba mă rog domniei tale, jupâne jitnicer, mai bine mă lăsai în sărăcia mea. Domnia ta săvârşeşti faptă cu primejdie.</p>
                  <p rend="justify">Jupâniţa Maruşca dădu al treilea rând de strigăte.</p>
                  <p rend="justify">— Degeaba strigi, jupâniţă, se aplecă asupra ei Niculăieş Albu, cu blândeţă. Aici suntem în locuri singuratice, nu te-aude nimeni. Îţi strici pieptul şi glasul, şi-mi pricinuieşti şi mie suferinţă.</p>
                  <p rend="justify">— Fugi! Mişelule! Se încordă răguşit şi cu disperare jupâniţa.</p>
                  <p rend="justify">— Atunci am să fiu nevoit să-ţi pun iar căluşul, jupâniţă.</p>
                  <p rend="justify">— Lasă-mă! Lasă-mă! Piei din ochii mei! Am să mă omor!</p>
                  <p rend="justify">— Ba asta să nu faci, jupâniţă Maruşca. Atâta bun am eu pe lume. Sunt singur şi orfan; nici prietini nu mai am; numai dragostea ce am asupra domniei tale mă poate răscumpăra; încolo, viaţa mea nu mai are rost. Să-ţi pun iar căluşul?</p>
                  <p rend="justify">— Pune-mi-l.</p>
                  <p rend="justify">— Ba am să te lăs slobodă, jupâniţă Maruşca, şi ai să fii cuminte, o mângâia el ca pe un copil.</p>
                  <p rend="justify">Ea clămpăni cu dinţişorii asupra degetelor lui. Jitnicerul îşi retrase mâna cu frică, apoi începu a râde.</p>
                  <p rend="justify">— Văd că ai să te domoleşti. Mergem înainte. Nu facem nici un popas; am cai pregătiţi în trei locuri. Şi dincolo te schimb într-o carâtă leşască.</p>
                  <p rend="justify">Jupâniţa Maruşca se răsuci asupra lui cu răutate:</p>
                  <p rend="justify">— Au să te ajungă din urmă slujitorii tatălui meu.</p>
                  <p rend="justify">— De asta n-am grijă; noi fugim cu cai hodiniţi. Jupân Iaţco nu mai are nici o putere asupra mea.</p>
                  <p rend="justify">— Atuncea au să te ajungă oştenii măriei sale.</p>
                  <p rend="justify">— Până ce-ajung ei la hotar, noi suntem dincolo.</p>
                  <p rend="justify">Jupâniţa Maruşca strigă iar cu mânie, zbătându-se. Stătu o clipă, gâfâind, apoi îşi înghiţi mânia:</p>
                  <p rend="justify">— Au să te ajungă alţii! N-au să mă lese în mâna dumnitale. Au să te găsească oriunde.</p>
                  <p rend="justify">— N-am eu grijă de asta, se veseli Niculăieş Albu. Am mai multă grijă să te domoleşti şi să nu ţi se facă rău. De asta am pus eu aici pe moaşa Irina Vorniceasa. Să te sfătuiască. Să te stăpânească, dac-a fi nevoie. Dacă, Doamne fereşte, ţi-i rău, să te îmbrăţişeze ocrotindu-te. O femeie cuminte înţelege ce e viaţa şi ştie ce are de făcut. Ştie deasemeni că răsplata sa va fi în galbini buni, cu zimţi.</p>
                  <p rend="justify">Albu se înturnă spre vizitiu:</p>
                  <p rend="justify">— Mână înainte, nu mai opri nicăieri. Dacă auziţi ţipând în rădvan, dă tu chiot mai mare, ca să-l acoperi pe al măriei sale.</p>
                  <p rend="justify">Mâni, trebuie să ajungem dincolo. Cum am făcut popas în pământul Craiului, faceţi-vă cruce şi scoateţi-vă cuşma, ca să v-o umplu cu taleri.</p>
                  <p rend="justify">Vizitiul dădu îndemn: surugiii puseră pinteni şi pocniră din harapnice. Rădvanul se zgudui şi porni huruind şi clătinându-se în curelele lui.</p>
                  <p rend="justify">— Vai, drăguţa mea jupâniţă, strigă Vorniceasa, pocnindu-şi palmele: de ce te zbaţi aşa? Să nu ţi se aplece; ori să nu se rupă ceva în măria ta.</p>
                  <p rend="justify">Cneaghina se zvârcoli asupra moaşei cu ură:</p>
                  <p rend="justify">— Cum cutezi să-mi vorbeşti astfel, când eşti în înţelegere şi în unire cu acest lotru?</p>
                  <p rend="justify">— Eu! În unire şi în înţelegere cu lotrii? Vai de mine şi de mine! S-ar putea vreodată una ca asta? Doar n-ai auzit măria ta singură, cu urechiuşele măriei tale, că Niculăieş Albu abia acuma mi-a spus de ce m-a ridicat din casa mea în puterea nopţii şi m-a trântit ca pe un sac aici în rădvan? Am crezut că mă fură pentru altceva, vai de păcatele mele. Socoteam şi eu, ca o muiere nebună, că nu mi-a trecut vremea şi pofteam să aflu cine va fi fiind acel Făt-Frumos, care să vâre întâi mâna şi să mă pipăie… Nu râde, drăguţa mea jupâniţă…</p>
                  <p rend="justify">— Nu râd.</p>
                  <p rend="justify">— Ba ţi-am văzut dinţişorii scânteind prin întuneric. Chiar ai de ce râde, căci pentru alte frumuseţi suspină junii din ziua de azi. Of! Of! Nurii mei au fost altădată, draga mea jupâniţă, şi acuma nu mai sunt. Află că eu am fost vestită frumuseţă şi am avut patru bărbaţi. Stau şi mă uit la acest jitnicer şi văd că-i întocmai cum a fost vornicelul meu cel dintâi. Am trăit cu el doisprezece ani; şi numai la picioarele mele a stat şi în ochii mei s-a uitat. Aş putea spune fără să mint că s-a topit de dragoste. S-a stâns şi s-a dus. După ce l-am plâns destul, am ieşit iar la lume şi s-a aflat pentru mine al doilea soţ: Cristea Mănăilă, vornicel. Am fost prea fericită şi cu acesta alţi doisprezece ani şi mă bătea din când în când, din dragoste, temându-mă pentru frumuseţile mele. Pe urmă s-au găsit alţi vornicei, căci locul fericirii mele a fost la Dorohoi, unde ţine scaun de judecată vornicul cel mare de Ţara-de-Sus şi unde au mare căutare vornicei de poartă; s-au găsit alţi vornicei, unul Iordache Buză şi altul Stroia Munteanu, cu care am petrecut paisprezece ani: cu fiecare câte şapte ani. A slăbit şi s-a împuţinat fiecare în timpul său, din dragostea cea mare ce au avut asupra mea; şi s-au dus; a rămas din toate cele trecute ca un fum. Deci eu îi cunosc pe aceştia.</p>
                  <p rend="justify">— Pe cine?</p>
                  <p rend="justify">— Pe aceştia. Adicătelea pe cei ca jitnicerul. Am ştiut să-i stăpânesc. Fă şi domnia ta astfel, ca să-ţi fie bine. Să-ţi şterg ochişorii. Şi nu mai striga, ca să nu ţi se asprească glasul. Îmi place cum te împotriveşti, chiar dacă ţi-i drag.</p>
                  <p rend="justify">— Nu mi-i drag! Strigă cu hotărâre şi tăios jupâniţa.</p>
                  <p rend="justify">— Cum s-ar putea una ca asta? Atuncea de ce te-a furat?</p>
                  <p rend="justify">— M-a furat pentru că-i nebun. Ori pentru că a avut o pricină de ură împotriva tatălui meu. Ori pentru bogăţiile pe care le are părintele meu, nu numai în Ţara Moldovei ci şi în Ţara Leşască.</p>
                  <p rend="justify">— Poate mai degrabă din pricina asta din urmă. Atuncea-i destul de cuminte şi nu-i nebun, cum spui măria ta. Dacă are prietini şi sprijin la leşi, se poate face.</p>
                  <p rend="justify">— Cum se poate face?</p>
                  <p rend="justify">— Se poate face, fiind la mijloc şi voia măriei tale. Acuma îl îndepărtezi de la faţa măriei tale. Dar mâni poate să fie schimbare, văzându-l cum se mistuie de dragoste. Care femeie poate sta multă vreme nesimţitoare?</p>
                  <p rend="justify">Jupâniţa tăcu. Moaşa râse singură. Dintrodată, prin întuneric, copila întoarse asupra tovarăşei sale un şuier de viperă.</p>
                  <p rend="justify">— Vorniceasă nebună! Nu cuteza să-mi vorbeşti astfel. Află că mi-i drag altcineva.</p>
                  <p rend="justify">— Vai, draga mea jupâniţă, iartă-mă pentru vorbele mele proaste. Trebuia să-mi spui de la început asta. Atuncea de ce răcneşti aşa de tare cătră acest biet jitnicer? Şi de ce te zbuciumi aşa de tare? Să-ţi spun eu o taină pe care nişte copii ca măria ta n-o ştiu, iar bărbaţii, ca nişte proşti, n-au s-o afle niciodată. Dacă nu ţi-i drag, şi dacă nici nu-i chip să-ţi fie milă de el, apoi degeaba se străduieşte. Poartă în mână o răcliţă scumpă, la care n-are cheie. Dacă vrea s-o deschidă numaidecât, o sfarmă. Iar dacă se teme s-o sfarme, răcliţa rămâne închisă. Mi se pare că acest Niculăieş are să se teamă s-o sfarme, dacă gândul lui e acela pe care mi l-ai spus. Eu, drăguţa mea, ca una care am petrecut patru de-aceştia în curgere de treizeci şi opt de ani, te sfătuiesc să nu-ţi primejduieşti viaţa zbătându-te şi răcnind, ci să fii cuminte şi mai ales vicleană. Ridicându-mă de la casa mea şi de la liniştea mea, jitnicerul socoate că-i sunt slugă şi-i stau într-ajutor. Domnia sa nu cunoaşte cine-i Vorniceasa; dar are să afle cât de degrabă.</p>
                  <p rend="justify">De la acest sfat în fuga rădvanului, jupâniţa Maruşca a simţit în sine oarecare linişte şi s-a rugat în gândul său, cerând sprijin de la prea curata Fecioară. N-a mai slobozit ţipete ascuţite, nici nu s-a mai zvârcolit. A înţeles că rădvanul umblă cu mare repeziciune şi că schimburile de cai se fac fără nici o greutate. A doua zi, cătră sară, se făcu oprirea. Niculăieş Albu descălecase între slujitori ai Craiului şi îşi arătă îndreptările, cerând să fie îndrumat cătră unchiul său jupân Mihu mare logofăt, om cunoscut, preţuit şi iubit de cătră strălucirea sa Regele Cazimir.</p>
                  <p rend="justify">Când jupâniţa Maruşca a văzut că acei slujitori crăieşti se închină cătră jitnicer şi jitnicerul se închină cătră ei, şi-a prăpădit iarăşi firea şi a ţipat din adâncul fiinţei sale cu străşnicie. Numaidecât vorniceasa Irina a cuprins-o pe după spate ş-a adus-o cătră sânul său, înăbuşindu-i al doilea răcnet…</p>
                  <p rend="justify">— Ce este? Au întrebat slujitorii.</p>
                  <p rend="justify">Zâmbind, jitnicerul Niculăieş s-a plecat cătră ei şi le-a şoptit o lămurire la ureche; după care ei şi-au mângâiat mustăţile şi s-au închinat din nou cătră jitnicer, râzând.</p>
                  <p rend="justify">— Daţi drumul! A strigat unul din ei cătră vizitiu poruncă în limba leşască.</p>
                  <p rend="justify">— Ai auzit? Ai auzit? Şoptea Vorniceasa lângă tâmpla jupâniţei Maruşca. De ce nu înţelegi, drăguţa mea, să fii cuminte?</p>
                  <p rend="justify">— Ce să fac! Se tânguia cu desnădejde copila. De-acuma mă duce fără oprire înlăuntrul împărăţiei. Până la hotar am nădăjduit să-l ajungă pe hoţ gonacii domneşti.</p>
                  <p rend="justify">Am mai nădăjduit să fi aflat şi altcineva, acel care ştiu eu că trebuie să vie să mă caute. Dar iarăşi acesta n-a putut să m-ajungă din urmă la vreme. De acuma, dacă nu se întâmplă o minune de la Dumnezeu, nu-mi rămâne decât să mor.</p>
                  <p rend="justify">— Vai, nu grăi aşa, puiu mamei. Minunile se pot întâmplă oricând: puterea lui Dumnezeu e nesfârşită şi pretutindeni.</p>
                  <p rend="justify">Aşa, din înţelepciunea veche a Vornicesei au ieşit o judecată dreaptă şi o întâmplare la care Niculăieş Albu jitnicerul nu se putea aştepta.</p>
                  <p rend="justify">Dreapta judecată era asta. Dacă fata lui Iaţco se supune, cum le vine de multe ori să se supuie unora dintre fete, chiar de boieri din cei mai mari, atunci ori aici, ori la Cracovia, e tot atâta. Nici fata n-a rămânea supărată, nici jitnicerul nemulţămit. Dacă fata nu se supune şi dacă în răstimpul cât nu se supune îi poate veni un ajutor din urmă, atunci nu trebuie să se afle prea departe. A fost tălhar Niculăieş Albu; se vor găsi alţi tălhari mai mari decât Niculăieş Albu. Acei tălhari mai mari pot veni din Ţara Moldovei, ca nişte vânători care au adulmecat vânatul şi-l caută în pripă. Dar acei tălhari s-ar putea găsi şi-n Ţara Leşască printr-o sârguinţă ascunsă, ştiindu-se că Iaţco Hudici îşi poate desface jumătate din comoară pentru treaba asta. Deci aici ar fi mai bun câştig decât la un tânăr boier nebun care e Niculăieş. După ce a ajunge el să-şi împlinească gustul, are să-i râdă în nas Vornicesei. Parcă Vorniceasca nu ştie cum merg patimile şi înflăcărările lumii?</p>
                  <p rend="justify">Deci după câteva popasuri, fie la Sniatin, fie la Halici, fie în altă parte, moaşa Irina Vorniceasa a tras într-un colţ pe jitnicer şi a stat cu el în sfat îndelungat de taină.</p>
                  <p rend="justify">— Să ştii dumneata, cinstite Niculăieş jitnicer, a zis Vorniceasa cu mare oţărâre, că jupâniţa se prăpădeşte.</p>
                  <p rend="justify">— Spune repede ce este.</p>
                  <p rend="justify">— Întâi să-ţi spun alta, cinstite Niculăieş jitnicer. Un suflet am şi o cruce; mă jur şi pe sufletul meu şi pe legea ce mărturisesc, că jupâniţa asta se înduplecă. Mă ştii că nu-s de ieri de alaltăieri şi-s învăţată cu de-acestea. Văd că începe să se aline. Oricâte nazuri ar face, oricât ar ţipa şi ar bate cu fruntea şi cu corniţele încolo şi încoace, nu se poate să nu vadă în domnia ta bărbăţia şi frumuseţa pe care le ai, căci nu-i oarbă: ba încă are nişte priviri prea ascuţite. Deci văzând eu la domnia ta atâta patimă şi spunându-i şi eu cele de cuviinţă, ai s-o vezi într-o zi desfăcând braţele şi întinzându-se în sus de mijloc. Când se întinde aşa o femeie, domnia ta trebuie să înţelegi o bucurie la aşternut pentru domniile voastre. Însă mai este ceva ce trebuie să-ţi spun. Nici jupâniţa nu înţelege şi nu ştie, fiind o copilă. Dar eu, ca moaşă, ştiu că, dacă vă duceţi aşa înainte, o prăpădeşti pe dânsa şi vă prăpădiţi amândoi. De-atâtea zile umblă hurducată. A ţipat, s-a zbătut. În cinci rânduri, şi-a muşcat limba şi i-au ieşit la colţurile gurii clăbuci de sânge…</p>
                  <p rend="justify">— Dar bine, Vorniceasă Irină, a prins a se tângui Niculăieş Albu; de ce nu mi-ai spus din vreme?</p>
                  <p rend="justify">— Stăi, jupâne jitnicer. Asta, ce ţi-am spus eu, nu-i nimica. Dar ştii domnia ta şi dacă domnia ta nu ştii, îţi spun eu.</p>
                  <p rend="justify">— Că noi femeile avem suferinţi şi boli ale noastre. Ferească Dumnezeu, dacă nu-i atunci băgare de samă, putem fi apucate de ducă-se-pe-pustii, când se spune că intră în noi dracii, de nu-i mai pot scoate decât popii cu cetanii sfinte; şi mai putem fi cuprinse de aşa slăbăciune, încât rămânem albe şi slabe. Cum bate un fluture din aripi numai o dată, aşa închidem ochii şi ne-am dus… Aşa-s rânduite de la Cel-de-sus slăbăciunile noastre. Câteodată ne vine nebunie, parc-am fi băut zamă de mătrăgună. Să ştii că dacă nu poposeşti undeva, pentru hodină de-o săptămână, o prăpădeşti pe jupâniţa Maruşca.</p>
                  <p rend="justify">— Atuncea să ne oprim; dar n-avem unde ne opri. Eu socoteam că să mergem întâi măcar până la Liov. Doar am schimbat-o într-o carâtă uşoară.</p>
                  <p rend="justify">— Fă cum ştii domnia ta; eu am spus ce-am avut de spus; îmi spăl mânile ca Pilat din Pont.</p>
                  <p rend="justify">— Stăi, stăi, Vorniceasa, nu grăi aşa. Dacă trebuie să ne oprim, să ne oprim. Câtă vreme?</p>
                  <p rend="justify">— Trei zile; patru zile.</p>
                  <p rend="justify">— Nu-i prea puţin?</p>
                  <p rend="justify">— Bine, fie şi o săptămână. Cu atât va fi mai bine.</p>
                  <p rend="justify">— Atuncea n-avem alta decât să ocolim la Volcineţ, la târgul unchiului meu Mihu logofăt. Dar mai poate răbda jupâniţa Maruşca până acolo? Sunt până la Volcineţ două poşte şi mai bine.</p>
                  <p rend="justify">— Dă, ştiu eu? Să încercăm. Dacă umblă carâta numai în pas, atuncea poate s-ajungem cu bine. Te-ai uitat să vezi cât e de albă şi de stinsă?</p>
                  <p rend="justify">— M-am uitat, scrâşni Niculăieş Albu. Să ştii, moaşă, că dacă se întâmplă ceva, te despic în două cu sabia. Istoria asta trebuia să mi-o spui mai din vreme, nu acuma.</p>
                  <p rend="justify">Vorniceasa Irina s-a înspăimântat nespus de asemenea ameninţare şi s-a suit în carâtă, cuprinzând fruntea jupâniţei şi rezemând-o de umărul său.</p>
                  <p rend="justify">Astfel de câteva zile fata lui Iaţco se găsea în popas la Volcineţ, în curţile cele vechi ale Doamnei Maria. Câte-un răstimp de vreme stătea toropită pe un divan. Altă dată se aşeza în jilţul de lângă portretul Doamnei şi privea cu ochii înlăcrimaţi spre imaginile acelor voievozi pieriţi de moarte cumplită.</p>
                  <p rend="justify">Bătrânul credincios Gligore Mustea, slujitorii şi roabele umblau în vârful degetelor pe la uşa cămării domneşti. Femeile îşi plecau urechile şi ascultau ce se întâmplă înlăuntru. Unele dintre slujitoare, la ceasul hotărât, băteau încetişor în uşă şi lăsau pe o măsuţă scundă mâncarea măriei sale. Gligore Mustea asculta şi el cu luare-aminte, fără să audă nimic. În ziua de sărbătoare a Sfântului Toma, când a început vântul de iarnă din miazănoapte, jupân Niculăieş Albu s-a hotărât, după alt sfat cu jupâneasa Irina, să se înfăţişeze la uşă şi să bată încet, cerând intrare.</p>
                  <p rend="justify">Era la un ceas după masă, deci în vremea amiezii.</p>
                  <p rend="justify">— Cine-i acolo? A întrebat dinăuntru Vorniceasa. N-a răspuns nimeni. Jitnicerul a ciocănit a doua oară.</p>
                  <p rend="justify">Vorniceasa Irina s-a dus domol până la uşa de stejar; a tras zăvorul; uşa s-a deschis făcând loc lui Niculăieş Albu. Îndată ce l-a văzut, jupâniţa Maruşca şi-a şters repede lacrimile cu năframa de borangic pe care o ţinea în mâna stângă şi şi-a descoperit dinţişorii, părând că zâmbeşte. Apoi dintr-odată s-a sculat, zbârlindu-se oarecum şi desfăcându-şi în sus ghiarele. A început să scârţâie aşa de înfricoşat, aşa de zguduitor şi cu atâta desnădejde, încât Niculăieş Albu s-a dat înapoi numaidecât, închizând uşa. Odată cu ţipetele acelea fără nume, ca din strune amestecate, a venit asupra uşii o izbitură de talger. Talgerul a căzut zângănind pe pardoseală. Strigătul fără nume a încetat.</p>
                  <p rend="justify">— Ce este, nu s-aude nimic? A întrebat Gligore Mustea, cu glas moale, la urechea lui Albu.</p>
                  <p rend="justify">— Ba s-aude.</p>
                  <p rend="justify">— Cum spui domnia ta?</p>
                  <p rend="justify">— S-aude.</p>
                  <p rend="justify">— Ce s-aude?</p>
                  <p rend="justify">— Încă nu ştiu bine. Dumnezeu ştie! A răspuns pe gânduri jitnicerul.</p>
               </div>
               <div type="div3">
                  <head>
                     <label>Capitolul XIV. </label>Unde s-arată alţi cunoscuţi ai noştri.</head>
                  <p rend="justify">Sub paza oamenilor lui Jder, tamazlâcurile de boi umblau cu destulă încetineală. Pătura subţire de omăt acoperise o zloată ce îngheţase dintr-odată în grunzuri. La locurile povârnite boii alunecau învălmăşindu-se. Cu toate harapnicele şi răcnetele lor se vedea că slujitorii comisului celui mic erau deprinşi cu alt meşteşug decât cel pe care-l îndeplineau. Totuşi mergeau înainte, pe drumul Colomeei, poposind din când în când în marginea satelor.</p>
                  <p rend="justify">Se aflau în unele locuri sate sărace, cu bordeie pe jumătate îngropate în pământ. Ca şi în multe părţi din locurile descoperite ale Moldovei, băştinaşii erau deprinşi din veacuri să nu aibă aşezare trainică, deoarece valurile şi vânturile băteau necontenit asupra acestor hotare. Într-o mie de ani, de la huni până la tătari, aceste vânturi şi valuri învăţaseră pe năcăjiţii oameni că nestatornicia este legea ce stă deasupra vieţii şi morţii prin voia lui Dumnezeu. Casele de piatră, grădinile irigate, îngrămădirile de bogăţii aici n-aveau noimă: în orice clipă se puteau preface în fum şi flăcări. Aici omul se mulţămea cu înflorirea fiecărei primăveri şi cu rodul fiecărei toamne. Astăzi dormita tihnit la vatra lui; mâni era nevoit să se bejănească în codri. Răpirea holdelor, pojarul bordeiului erau socotite o fericire dacă omul se putea astfel pune la adăpost în pustie; căci deseori nomazii îi prindeau cu arcanele şi-i grămădeau ca pe vite sub harapnic pe drumul robiei răsăritene, de unde nu se mai întoarce suflet viu. Când nu erau nomazii, îi asupreau domnii pământului fie cu biruri, fie cu podvezi, fie cu războaie; şi când se nimerea să fie şi din partea acestora o milostivire a blândeţii ori a uitării, se ridicau sălaşurile de lotri care veneau să-i vămuiască, prădându-le vitele. Munca, privegherea şi cuminţenia gospodarului, deci, nu preţuiau nimica în aceste părţi de lume. Dacă avea mişelul noroc să-i cânte cucul în faţă, primăvara, putea să-şi întărească în el o nădejde şi să râdă la soare; dacă nu, se culca cu grija şi se scula cu întristarea.</p>
                  <p rend="justify">Cum sosise din miazănoapte iarna asta năprasnică, ţăranii îşi vârâseră vitele la ocoale şi oile la perdele. Cânii sosiseră şi ei odată cu vitele şi cu oile, scurmându-şi alte covruri în preajmă. Dacă năzuiau lupii, cânii dădeau bătălie; oamenii chiuiau de pe prispe. Când dădeau lotrii, iarăşi alegea norocul, ca şi la lupi: unii gospodari aveau mai multă pagubă, alţii mai puţină; unii n-aveau nici o pagubă şi uitau să închine lui sfântu Neculai, în biserică, lumânările juruite.</p>
                  <p rend="justify">În lungul zilelor se coceau mai mult pe lângă jarul din vatră, mâncând şi dormitând. Când şi când ieşeau, ca să lepede nutreţ la boturile animalelor. Sara, bătrânii istoriseau celor tineri acea poveste minunată a lui Făt-Frumos, care-i sortit din leagăn să ajungă la împărăţie. N-are nevoie nici de înţelepciune, nici de vitejie prea mare. Când greşeşte, îi stau în ajutor fiarele şi gângăniile; când se luptă, îl sprijină nişte tovarăşi cu mare vârtute care îl urmează din bunătatea inimii lor şi din porunca sfintei Vineri; în toate ale lui îl urmăreşte norocul, fiind fudul şi fără grijă, deoarece aşa i-a fost scrisă în stele soarta. Pe acelaşi temei, omul poate găsi comori; fericirea lui atârnă de minunile întâmplării, nu de acele deşărtăciuni cărora filosofii le-au spus muncă şi statornicie. Mai mult decât atât: se dovedeşte că aceşti boieraşi frumoşi şi fără grijă, care se duc la împărăţie, se bucură de o tinereţă fără sfârşit, cu bencheturi şi dragoste.</p>
                  <p rend="justify">După ce ascultau poveştile, flăcăii lăsau pe bătrâni să se suie pe cuptor, iar ei ieşeau să vadă stelele nopţii şi să audă glasul depărtării, nădăjduind într-ascuns că va bate în preajma lor un vânt al întâmplării, care să-i scoată din valea lor ticăloasă şi să-i ducă spre lumina de aur a altei vieţi.</p>
                  <p rend="justify">Printre aceste sate Jder umbla cu slujitorii săi şi cu tamazlâcurile, făcând din când în când popas şi stârnind pe gospodari din bordeie. Cum se ridicau aceştia din adâncime în albul iernii, vedeau o minune. Căci din promoroaca depărtării sosise un negustoraş tânăr care le poruncea să desfacă stogurile de fân. Cum se supuneau poruncii, negustoraşul le punea în palmă câteva grivne. Fânul se împrăştia între cârdurile de vite; stogul nu mai era; însă minunea celor câţiva bani de aramă strălucea în palma gospodarului.</p>
                  <p rend="justify">— Trece un negustor bogat de la Ţara Moldovei, se auzea de la bordei la bordei şi de la sat la sat. Când ajunse la un popas de Slonim, Ionuţ Jder găsi un sătişor într-o gură de vale. Balta era oglindă lucie; dincolo de baltă, pe coastă, începea o pădure. Până în zări, depărtările erau goale. Cerul deasupra era verde ca balta îngheţată; pădurea fumurie.</p>
                  <p rend="justify">În gura văii, câţiva gospodari aşteptau pe negustoraş cu cuşmele în mână şi cu pletele retezate deasupra sprâncenelor.</p>
                  <p rend="justify">— Vă poftesc ziua bună, fraţilor creştini, îi întâmpină Ionuţ cu glas vesel.</p>
                  <p rend="justify">— Mulţămim dumilorvoastră, cinstite neguţătorule, răspunse cel mai în vârstă dintre săteni.</p>
                  <p rend="justify">Erau, de toţi, şase gospodari.</p>
                  <p rend="justify">— Unde călătoriţi domnia voastră, cinstite neguţătorule? Poate vă duceţi la Cracovia, la Împărăţie?</p>
                  <p rend="justify">— Din ce cunoşti asta, moşnege? Râse Ionuţ. Mi-i scris în frunte?</p>
                  <p rend="justify">— Ba nu, cinstite neguţătorule, dar aşa s-aude. Cum s-a pus iarna, umblă săniile şi vorbele între sate. Să ştiţi, zice un cumătru al nostru de la Perival, că vine un neguţător tânăr, care duce trei rânduri de vite de la Moldova la curtea Craiului, la Cracovia. Aşa neguţător nu s-a văzut de mult. Cum s-a oprit lângă Colomeea, a plătit vama. N-a stat să se sfădească cu vameşii. S-a pus să numere boii, a tras punga şi a plătit o grivnă de fiecare vită. Şi a mai pus pe deasupra un ban în palma vameşului. Cum i-au ieşit slujbaşii vămii la Halici, deasemeni, i-a chemat de departe cu degetul. A scos punga şi a plătit. Deasemenea, mai spune ceva acel cumătru al nostru.</p>
                  <p rend="justify">— Ce mai spune?</p>
                  <p rend="justify">— Acel cumătru al nostru spune că, îndată ce ajunge la un popas, neguţătorul face strigare pentru un stog de fân. Şi plăteşte numaidecât zece grivne.</p>
                  <p rend="justify">— Ba nu plăteşte, moşule, decât şapte grivne.</p>
                  <p rend="justify">— Cum se poate una ca asta? Noi am auzit de zece.</p>
                  <p rend="justify">— Însă neguţătorul nu dă decât şapte. Şi dacă se face vorbă şi sfadă, dă numai şase.</p>
                  <p rend="justify">— Asta-i legea lui?</p>
                  <p rend="justify">— Întocmai, fraţilor creştini.</p>
                  <p rend="justify">— Atuncea să ne deie şapte grivne, şi noi desfacem stogul.</p>
                  <p rend="justify">Ionuţ Jder se scociorî la şold şi trase punga. Era o împletitură de fir de matasă, pe care jucau două inele de argint, deosebind în două părţi banii: într-o desăguţă argint şi în alta aramă.</p>
                  <p rend="justify">Gospodarii se înălţară în vârful degetelor, ca să vadă mai bine acea bogăţie. Ionuţ numără grivnele şi le puse în palma întinsă a moşneagului. După aceea veni cătră sănii, unde îl aşteptau Călimanii şi alţi câţiva slujitori.</p>
                  <p rend="justify">— Care nu erau încălăraţi, nefiind de rând la vite.</p>
                  <p rend="justify">— Apoi mai este ceva, cinstite neguţătorule, grăi moşneagul, venind după Jder.</p>
                  <p rend="justify">— Ce mai este, moşule?</p>
                  <p rend="justify">— După obiceiul domniei tale, trebuie să-mi mai pui în palmă un ban. Precât am înţeles, şi aceea-i lege.</p>
                  <p rend="justify">— Ba aceea nu-i lege, moşule, ci buna mea plăcere.</p>
                  <p rend="justify">— Atuncea să fie şi pentru noi buna domniei tale plăcere; ca să-ţi spunem şi alte veşti, pe care le duc săniile de la sat la sat.</p>
                  <p rend="justify">— Este vreo veste pentru noi? Se întoarse Ionuţ.</p>
                  <p rend="justify">— Este. Binevoieşte a veni mai aproape de mine.</p>
                  <p rend="justify">Moşneagul clipi tainic din ochi. Zâmbetul lui Ionuţ pieri o clipă, apoi apăru iar. Se alătură de moşneag şi trase iar punga de matasă.</p>
                  <p rend="justify">— Despre ce-i vorba, moşule?</p>
                  <p rend="justify">— Să nu te superi domnia ta, cinstite negustoraşule; umblând prin sate şi prin târguri şi tot scoţând punga asta, oamenii au luat aminte că trebuie să fie ceva la mijloc, şi unii cred că în săniile acestea domnia ta ai pungi mai mari şi mai grele decât asta de matasă.</p>
                  <p rend="justify">— Aşa cred unii şi alţii? Se veseli Jder.</p>
                  <p rend="justify">— Aşa cred unii şi mai cu samă alţii. Domnia ta îmi dai banul pe care l-am cerut şi eu îţi dau sfatul.</p>
                  <p rend="justify">— Dumneata mi-l dai, însă eu nu ţi l-am cerut, moşule.</p>
                  <p rend="justify">— Totuşi eu ţi-l dau şi te poftesc să fii cu luare-aminte, ca un om bătrân, nu ca unul tânăr.</p>
                  <p rend="justify">— Bine, moşule, ţi-oi da banul şi-ţi mulţămesc; dar află că eu sunt un om care nu mă tem de nimica.</p>
                  <p rend="justify">— Cum se poate! Spui vorbă mare, cinstite negustoraşule. Nu te temi nici de cazaci? Se află la Pragurile Niprului bărbaţi care-şi cunosc bine meşteşugul.</p>
                  <p rend="justify">— Nu mă tem, moşule, căci eu îs descântat de comisoaia Ilisafta, şi afumat cu păr de urs.</p>
                  <p rend="justify">Moşneagul primi banul de aramă şi rămase clătinând din cap şi mirându-se de prostiile tinereţelor.</p>
                  <p rend="justify">— Tot am să-ţi spun ceva, cinstite negustoraşule.</p>
                  <p rend="justify">— Cum văd eu, aici este mai multă vorbă decât fân, se întoarse iarăşi Ionuţ. Stogul mi se pare mai mic decât în alte părţi.</p>
                  <p rend="justify">— Despre asta să nu-ţi faci supărare; vor rămânea boii mai sprinteni la o vreme de nevoie. Află, cinstite negustoraşule, că numele meu este Aloman şi eu îs fugar de la Moldova încă din vremea când s-au prigonit şi tăiat feciorii lui Alexandru-Vodă. Atunci am venit în Ţara Leşască după Maria-Doamna.</p>
                  <p rend="justify">— Să fii sănătos, moş Aloman. Pofteşti să-ţi mai dau un ban cu chipul Craiului?</p>
                  <p rend="justify">— Dacă vrei, dă-mi. Dar nu mai este vorba despre ban; ci fiind eu de-o lege şi de-o limbă cu domnia ta şi văzându-te isteţ şi fudul, nu mă îndur de tinereţele domniei tale. Dacă te întorci la Halici, scapi. Acolo sunt boierii şi slujitorii luminăţiei sale Craiului. Dai în sama lor plocoanele domneşti pe care le duci Craiului şi ceri slujitori împărăteşti ca să-ţi apere tamazlâcurile, dacă trebuie numaidecât să le duci până la Cracovia.</p>
                  <p rend="justify">— Ba eu, uncheşule, trebuie să ajung astăzi cu toate ale mele până la Slonim.</p>
                  <p rend="justify">Moşneagul clăti iarăşi din cap, mirându-se.</p>
                  <p rend="justify">— Până la Slonim nu-i departe. Întârziere nu poţi avea domnia ta decât la un loc greu care se chiamă Râpile Babei. Ia aminte la aceste vorbe ale mele, cinstite negustoraşule. Să te ferească Dumnezeu de primejdie.</p>
                  <p rend="justify">Cu toată înfăţişarea lui de fecioraş fără grijă, Jderul fusese foarte băgător de samă la toate vorbele amestecate pe care i le rostise ţăranul cel bătrân şi pe care el le plătise un bănuţ. Fără îndoială că se punea la cale ceva care preţuia mai mult, căci, în vremea popasului, Ionuţ îndemnă pe slujitorii săi să pipăie sub poclăzi armele.</p>
                  <p rend="justify">Era soarele suit la amiază când convoiul porni iar.</p>
                  <p rend="justify">După ce urcară din râpa bălţii pe lângă pădure, lăsând în urmă bordeiele sătişorului sub fumuri uşoare şi sub pulberea de lumină, Ionuţ Jder văzu deschizându-se înainte, spre Slonim, o aşezătură dreaptă, un loc de mirişti şi de păşuni până într-o zare neagră. Totul era alb şi curat în acea întindere. În fundul îndepărtat al priveliştii, sub ceaţă, se afla altă pădure, ca şi cea pe care o aveau acum necontenit în mâna dreaptă.</p>
                  <p rend="justify">Jder încălecase ocolind cu repeziciune cirezile şi săniile, ca să le poruncească o altă alcătuire. Pân-aici tamazlâcurile se înşiraseră unele după altele. În întinderea aceasta slujitorii aveau putinţa să le desfăşure în larg – umblând un tamazlâc la mijloc şi două pe de laturi. Patru sănii ţineau fruntea; celelalte îndată în urmă. Afară de călăuzii săniilor, ceilalţi slujitori primiseră poruncă să încalece. Feciorii lui Căliman erau sub coviltirele din urmă.</p>
                  <p rend="justify">Asemenea alcătuire, mai mult ostăşească decât negustorească, o mai întrebuinţase Jder după ce intrase în hotar străin. Dar după ce au trecut de Halici, în preajma celui din urmă popas poruncit, după atâtea zile în care nu se petrecuse şi nu i se întâmplase nimic deosebit şi nimic supărător, grija i se împuţinase.</p>
                  <p rend="justify">Iată că-i ieşise în cale moş Aloman. Pentru un solz de aramă, moş Aloman îi dăduse o învăţătură, care de altminteri era rânduită din veci în soarta lui Jder.</p>
                  <p rend="justify">Se afla în acel fund negru un loc de primejdie care, în zilele vechi, se chemase Râpile lui Behadâr. Aici Subotai-Behadâr, vestitul urhan al lui Ghinghiz, prinsese armiile de la Lehia şi Litvania, înconjurându-le cu mongolii săi şi căsăpindu-le, la anul de la zidirea lumii 6748, luna noemvrie, pe o vreme de iarnă tare. Nici un filolog din aceste părţi de lume n-a putut da lămurire de ce numele acela de groază fusese schimbat şi de ce acuma malorosienii spuneau, râzând, acelui loc Râpile Babei. Noi ştim, dar vom păstra taina. De altfel chiar dacă învăţaţii, chinuindu-se treizeci şi trei de ani, ar ajunge să arate cum şi de ce s-a săvârşit prefacerea, nu s-ar schimba nimic din câte sunt să fie sub cer şi sub vifor şi locul ar rămâne tot aşa de prăpăstios şi de înfricoşat. Mai degrabă a putut avea înrâurire asupra întâmplărilor solzişorul de aramă, aruncat de Ionuţ în palma uscată şi noduroasă a lui moş Aloman.</p>
                  <p rend="justify">Singurătăţile pădurii din dreapta păreau încremenite într-o tăcere de ghiaţă. După ce ieşiră din preajma lor la o lărgime cu desăvârşire albă, vânătorii din sania din urmă băgară de samă un lucru ciudat. Un cârd de căprioare ieşise din umbra cafenie a pădurii, cu toate semnele de spaimă că sunt alungate. Într-adevăr, într-o după-amiază aşa de însorită şi de liniştită, fără ger prea mare, lupii au obicei să iasă la vânătoare. Unii se aţin la anume hăţaşuri; alţii adulmecă şi alungă căprioarele. După ce cârdişorul de sălbătăciuni dădu în câmpie, Samoilă ridică fruntea de sub coviltir urmărind mişcarea lor cu luare-aminte şi aşteptând să vadă şi pe lupi apărând de sub streaşină pădurii. Însă lupii întârziau să iasă. Caprele începură a sălta în copce înspre linia drumului. Curând simţiră în partea aceasta convoiul de vite şi săniile. Atuncea se abătură iar în fugă în partea dimpotrivă. Acolo câmpia se încovoia într-o râpă – la marginea unde începea acel loc vestit între toate. La cealaltă pădure din zare, Râpile Babei se închideau ca de un zid.</p>
                  <p rend="justify">Curând căprioarele nu se mai văzură. Coborâseră în râpă. Dar nu mult după aceea, vânătorii le văzură iar izbucnind în şes din râpă chiar în laturea tamazlâcurilor.</p>
                  <p rend="justify">Deci lupii urmăreau din râpă… Totuşi acei lupi nu apărură în lumina câmpiei, de şi căprioarele îşi ţinură neîntrerupt înainte fuga, înspre pădurea cealaltă de la capătul râpilor. Era fugă nu prea repezită; nu era fugă de spaima unor vânători neînduplecaţi cum sunt lupii. Cunoscând obiceiurile unor asemenea sălbătăciuni, Onofrei şi Samoilă judecau întâmplarea ca nişte vechi vânători şi se înţeleseră ei în de ei că n-au izgonit lupii caprele din pădure; şi că sub râpă nu umblă lupi vânători, căci acei lupi vânători s-ar fi arătat numaidecât. Fuga caprelor e pricinuită de oameni, iar acei oameni nu umblă după capre, ci după altfel de vânat.</p>
                  <p rend="justify">Pe când cugetau aşa cu glas şi se descurcau ei în de ei Onofrei şi Samoilă, săniile dinainte începeau să încline spre strâmtoarea râpilor. Caprele de mult se mistuiseră în pădurea cealaltă. Atunci apărură cu mare repeziciune în strâmtoare câţiva călăreţi. Iar din coastă, de sub rovina din dreapta, săltară alţii. Dând glas de năvală, şi unii şi alţii aplecară suliţile.</p>
                  <p rend="justify">Cei din strâmtoarea râpii ocoliră în stânga şi în urmă, cei din dreapta veniră de-a dreptul. Mişcarea lor tindea să împingă convoiul în râpi, acolo unde odinioară mongolii lui Behadâr vărsaseră puhoi de sânge. Dar aceşti vânători de oameni, care se arătaseră atât de sprinteni şi cu asemenea repeziciune, erau creştini. Unul din ei se oprise o clipă şi striga cu străşnicie acea poruncă de război vestită la Pragurile Niprului.</p>
                  <p rend="justify">— După care fiecare frate întru Hristos, înţelegător al primejdiei, trebuie să-şi plece grumazul dând tot ce are, ca să-şi păstreze viaţa.</p>
                  <p rend="justify">— Supuneţi-vă! Strigase încă o dată acel crainic. Apoi îşi ridicase în două picioare calul şi trăsese o sabie încovoiată, pe când în mâna stângă urmă să ţie înălţată suliţa.</p>
                  <p rend="justify">La cea dintâi arătare a lotrilor, săniile din frunte se opriseră. Jder îşi învăluise în fugă calul asupra slujitorilor săi, dându-le porunci. În acelaşi timp oamenii săi îi întindeau sabia, arcul şi cucura de săgeţi. Şi în acelaşi timp oamenii de la sănii săreau pe omăt, întru întâmpinarea lotrilor, cu armele sclipind în soare. Tamazlâcurile se opriră o clipă pe loc, îmbulzindu-se; apoi la chiotele înfricoşate ale lotrilor, care năvăleau din urmă, prinseră a boncălui împingându-se cătră râpă. Oamenii lui Jder din acea parte, şi el însuşi, fură un timp strânşi de acel puhoi de animale speriate şi-şi făcură anevoie loc în lărgime. Slujitorii din săniile din urmă fuseseră mai slobozi; însă mai cu samă asupra lor se îmbulzea stolul de cazaci.</p>
                  <p rend="justify">Cea dintâi lovitură a celor de cătră rovină se îndreptă cătră sania Călimanilor. Onofrei şi Samoilă îşi încetaseră în sfârşit sfatul şi socotelile lor cu lupii. În clipa când înţelegeau ce fel de vânători pot fi în preajmă, acei vânători se şi ridicaseră şi veneau asupra lor.</p>
                  <p rend="justify">Ca oameni mari şi greoi, feciorii starostelui puseseră oarecare timp ca să se desfacă de coviltire şi sănii şi să cotrobăiască sub poclăzi armele. Când traseră însfârşit bucăţile de fier luciu, băgară de samă că ţin în pumnii lor nişte unelte prea uşoare şi prea subţirele. Onofrei înfipse în pământul îngheţat arma şi trase de sub covergă un par ascuţit, gătit după rânduiala vânătorii de mistreţ. Samoilă făcu în pripă aceleaşi mişcări. Înfipse sabia: trase ţăpuşa.</p>
                  <p rend="justify">— Cum să facem, bădică? Întrebă rânjind Samoilă. La trântă să ne luăm, ori în săbii să ne tăiem? Ori să-i pălim tare?</p>
                  <p rend="justify">Când a spus Samoilă vorba asta, Onofrei a şi pălit cu ţăpuşa de stejar pe cel dintâi călăreţ care năvălea cu suliţa asupra sa. Din pălitură, i-a rupt şi suliţa şi l-a dat şi jos de pe cal. Când a pălit şi Samoilă, s-a întâmplat acelaşi lucru cu al doilea călăreţ cazac. Amândoi fraţii au ridicat parii asupra celui de-al treilea. Acesta a ocolit în laturi, strigând cătră soţii săi. Atunci au întors caii spre acel loc toţi cei de la râpă năvălind în sprijinul celor bătuţi.</p>
                  <p rend="justify">Erau zece ori doisprezece, îndemnându-se cu mare glas. Când se văzură într-asemenea stare de primejdie, feciorii starostelui începură să se mişte cu o hărnicie, al cărei argint viu nici nu se bănuia a fi în mădulările lor mari. Încordându-se cu străşnicie şi îndemnându-se cu glasuri groase, repeziră de la zece paşi asupra năvălitorilor ţepuşile lor grele. Vâjâind şi zbârnâind stejarii intrară între lotri stricând capetele şi mânile. Călimanii smulseră odată săbiile, dar le lepădară numaidecât. Întinzând mânile înspre coşurile săniilor răsturnate de cai, apucară roţile desfăcute. Cumpăniră câte una în fiecare mână; se opintiră trimeţându-le ca pe nişte ghiulele de balimezuri. După ce împroşcară cu una, pe urmă apucară în dreapta şi pe cealaltă, făcându-i vânt ca dintr-un braţ de moară.</p>
                  <p rend="justify">Nu se mai aflau înaintea lor decât trei oameni călări. Ceilalţi stăteau prăvăliţi în omăt; unii mai dădeau dintr-un picior; alţii nu mai mişcau. Căzuseră şi unii cai; alţii fugeau pe câmp cu scările zbătându-se. Harţul nu mergea în spor pentru lotri nici în altă parte, căci ori erau săgetaţi ori bătuţi de săbii agere. Toată puterea lor fusese aici în urmă, lângă sania Călimanilor, şi aici se dovedise dintr-odată a fi un fel de prăpăd al lui Dumnezeu.</p>
                  <p rend="justify">— Pe care să te mai pălesc? Striga Samoilă holbat, învârtindu-şi roata.</p>
                  <p rend="justify">Atunci a înălţat mare glas cazacul cel cu sabia şi cu suliţa:</p>
                  <p rend="justify">— Staţi! Staţi, fraţilor şi creştinilor! Cu asemenea putere noi nu ne punem. Cine sunteţi domniile voastre?</p>
                  <p rend="justify">În clipa aceea, încordând asupra lui arcul, Jder îl cunoscu pe cel care strigase. Era Grigorie Gogolea, lotrul, poreclit Răţoi, cel care cutezase cândva să intre la Timiş, ca să fure ori să înjunghie harmăsarul alb al măriei sale Ştefan-Vodă.</p>
                  <p rend="justify">Desfăcu săgeata din coarda arcului şi-şi mână calul înainte. Răcni poruncă spre Strâmbă-Lemne şi Sfarmă-Piatră să steie pe loc şi să lepede roţile. De jos din apropierea lui Gogolea, se ridică, cumpănindu-se cu mânile la frunte, un cazac bătrân şi chior de un ochi. Acesta era moş Ilia Alapin.</p>
                  <p rend="justify">— Unde eşti, atamane? Bâlbâia el, pipăind în jurul lui în vânt ca să se sprijine de ceva.</p>
                  <p rend="justify">— Aici-s, moş Ilia; am dat peste mare noroc.</p>
                  <p rend="justify">— Oi, căpitane, norocul nostru e c-au să ne ia vieţile şi avem să scăpăm de orice năcaz pe astă lume.</p>
                  <p rend="justify">— Încă nu-i vremea, moş Ilia. Aceştia nu-s neguţători. Am greşit. Noi n-am găsit ce căutăm; iar domniile lor n-au ce face cu nişte mişei ca noi.</p>
                  <p rend="justify">Jder îşi opri calul. Încă se frământa în el mânia. Îşi potrivi arcul la oblânc şi-şi căută sabia, ca să deschidă judecată.</p>
                  <p rend="justify">Gogolea se uita la el cu mirare.</p>
                  <p rend="justify">— Fac cruce, jupâne, şi mă jur că eu te cunosc şi am mai avut de la domnia ta pagubă. Moş Ilia, acesta-i feciorul cel îndrăcit de la Ionăşeni.</p>
                  <p rend="justify">— Aha! Mormăi moş Ilia, aşezându-se cu trudă la pământ.</p>
                  <p rend="justify">— Fac cruce şi mărturisesc, urmă Răţoi, că n-am ştiut cine sunteţi. Iaca folosul nostru, se vede de jur-împrejur.</p>
                  <p rend="justify">Unii dintre tovarăşii lotrului se trăgeau pe brânci la o parte ca să-şi oblojească rănile; alţii, încă teferi, fugeau pe şes, ca să prindă caii. Tamazlâcurile de boi se năruiseră în râpă. Săniile începeau să fie adunate şi puse în rânduială de slujitori. Omătul fusese frământat pretutindeni şi pătat de sânge în multe locuri. Printre cai şi oameni căzuţi, Onofrei şi Samoilă îşi căutau roţile şi ţăpuşile, cu totul nepăsători de partea ce luaseră ei la bătălie. Părea chiar că li-i ruşine de cele întâmplate şi nici nu cutezau să întoarcă privirile spre Jder.</p>
                  <p rend="justify">— Ascultă, Răţoi, vorbi Ionuţ, zâmbind cu răutate. Dacă ar fi aici bădiţa Simion, poate ai scăpa iar, căci tu ai avut o tocmeală cu domnia sa. Eu însă trebuie să-ţi ridic viaţa, ca să nu te mai poţi întoarce la stăpânul tău.</p>
                  <p rend="justify">— Care stăpân al meu? Urmă să se mire Gogolea.</p>
                  <p rend="justify">— Cel care te-a trimes împotriva noastră. Atunci însemnează că ştie despre fratele meu şi despre sfinţitul arhimandrit Amfilohie şi va fi pus şi împotriva lor ceva la cale.</p>
                  <p rend="justify">Jder încordă braţul pe sabie. Gogolea răcni cu cutremur:</p>
                  <p rend="justify">— Pe legea mea, care-i una şi sfântă, nu înţeleg ce vrei să spui, jupâne Ionuţ. Stăpân, pe care-l slujesc din când în când, am într-adevăr. Dar asta a fost o treabă a mea, cătră care m-au chemat prietini ai mei de la un pod peste Prut şi de la o moară. Nu ştiu de altceva nimica. Ştiu numai că aveam poruncă de la boierul meu să mă abat la curtea de la Volcineţ, unde trebuie să vie însuşi jupân Mihu, azi ori mâni.</p>
                  <p rend="justify">— Şi jupân Mihu nu ştie nimic?</p>
                  <p rend="justify">— Ce să ştie?</p>
                  <p rend="justify">— Te întreb dacă nu ştie nimic; răspunde numaidecât, dacă vrei să-ţi mai steie capul pe umeri.</p>
                  <p rend="justify">Răţoi scrâşni, înghiţindu-şi veninul:</p>
                  <p rend="justify">— Căpăţâna asta proastă ţi-o dau, jupâne Ionuţ; nu mai am ce face cu dânsa şi nu mai este bună de nimic. Nu înţeleg ce vrei să spui. Taie-mă; însă nu înţeleg.</p>
                  <p rend="justify">Moş Ilia Chiorul stătuse toată vremea în loc, ascultând cu luare-aminte. Abia acum îşi aţinti ochiul cel sănătos asupra lui Jder.</p>
                  <p rend="justify">— Să ştiţi, fraţilor creştini, se tângui el lăcrămând, că aici este la mijloc un drac, adică o muiere. Va fi fiind fata cu care s-a oprit la curtea din Volcineţ acel boier de la Moldova, cătră care ne-a trimes jupân Mihu.</p>
                  <p rend="justify">Jder se frământă dintr-odată în şa la aceste vorbe. Gogolea îi ceti cu mare uşurinţă în ochi o bucurie aprigă, înţelegând întrucâtva acea neguţătorie înarmată care umbla pe drumurile Lehiei.</p>
                  <p rend="justify">— Tare mă tem că nu-i în primejdie numai căpăţâna mea, rânji el.</p>
                  <p rend="justify">Ionuţ îl privi crunt…</p>
                  <p rend="justify">— Da, da, urmă Gogolea, veselindu-se. Înţeleg eu acuma ce căutaţi domniile voastre. Eu v-am lăsat sănătos şi m-am dus.</p>
                  <p rend="justify">Cu aceste vorbe, îşi strânse năprasnic calul în pinteni, punându-l în două picioare. Dar Ilia Chiorul răcni asupra lui cu turbare:</p>
                  <p rend="justify">— Stăi, nebunule.</p>
                  <p rend="justify">Ionuţ pusese iar săgeata în arc. Onofrei şi Samoilă cumpăniră asupra lui Gogolea ţăpuşile.</p>
                  <p rend="justify">— Stăi, nebunule, ţipa moş Ilia cuprinzând frâul calului lui Gogolea şi atârnându-se în el cu toată greutatea. Tu nu vezi că Dumnezeu rânduieşte anume drumurile noastre? Întâi, când am fost la Timiş, Domnul Dumnezeu ne-a dat ştiinţă. Noi n-am luat aminte. Nici n-am dobândit căuşul de galbini care ni s-a juruit. Ne-am pus în primejdie vieţile pentru gustul unui cneaz buiac. Acuma iar suntem în slujba lui jupân Mihu, şi Dumnezeu iar ne dă de ştire, bătându-ne peste fălci. Acu vine vremea să facem şi noi o dreptate pe lumea asta, atamane Gogolea. Tot era vorba să zidim o sfântă mănăstire şi să ne facem în ea schivnici. Eu zic aşa, să facem cu aceşti boieri care se află aici o neguţătorie mai bună decât toate: dacă domniile lor vin pentru logofătul Mihu, să-i sprijinim ca să-l ieie şi să-l ducă Domnului lor, precum s-a auzit că este dorinţa şi porunca măriei sale Ştefan-Voievod. Numaidecât să ni se deie dreptul nostru, ca să zidim acea sfântă chinovie despre care e vorba.</p>
                  <p rend="justify">Ionuţ asculta cu uimire vorbele lui moş Ilia Chiorul.</p>
                  <p rend="justify">— N-am venit pentru asta, zise el. Dar este cu cine să faceţi neguţătorie şi vă pot jurui şi eu acel căuş de galbini de care aveţi nevoie, şi-l juruiesc de la jupân Iaţco, ori vă dau vouă aceste trei tamazlâcuri, până ce vine prea sfinţitul Amfilohie.</p>
                  <p rend="justify">— N-avem încă nevoie de prohod, mârâi Răţoi. Şi nici nu înţeleg nimica.</p>
                  <p rend="justify">— Supune-te, Răţoi, se tângui iar moş Ilia Alapin. În starea în care am ajuns nu-i nevoie să mai înţelegem nimica. Să ne plecăm capetele, rugându-ne Domnului Dumnezeu pentru ctitoria noastră.</p>
                  <p rend="justify">Lotrul n-avea alta de făcut decât să se supuie. Era stropşit şi ticălos. Şi în preajma lui se aflau, pândindu-l pieziş, feciorii lui Nechifor Căliman.</p>
               </div>
               <div type="div3">
                  <head>
                     <label>Capitolul XV. </label>În care se vede că femeile au totdeauna dreptate.</head>
                  <p rend="justify">După ce fură adunate tamazlâcurile risipite în Râpile Babei, Ionuţ Jder şi slujitorii săi ieşiră la Slonim. Acolo, în margine de sat, la o cruce de drumuri, aştepta Iosip de la Nimirceni. Credinciosul lui Dămian Păr-Negru îşi alesese loc singuratic de popas, subt un plop străvechi, de mult uscat, care străjuia căile. Trunchiul, pe care abia îl puteau cuprinde în îmbrăţişare patru oameni, înălţa în albul iernii ramuri încâlcite, până într-o mare înălţime, unde, pe un clomb subţire, cloncănea din când în când un corb, dând veşti fără înţeles omului descălecat dedesubt. Acel om aprinsese foc în scorbură şi priponise calul alături, punându-i în cap traista cu grăunţe. Pe tarhatul calului se hodinea el, pârjolindu-se la flăcări când pe o parte, când pe alta.</p>
                  <p rend="justify">Jder îşi duse oamenii şi vitele până în marginea satului, neguţând stogul de fân cum îi era rânduiala şi plătind şapte groşi din punga de matasă, după care venise singur la vatra lui Iosip. Apropiindu-se şi descălecând, cerceta pe sol, încercând să cetească pe obrazul lui vestea ce i se trimetea.</p>
                  <p rend="justify">Iosip se închină şi aşteptă să fie întrebat.</p>
                  <p rend="justify">— Veste bună, precât înţeleg, meştere Iosipe?</p>
                  <p rend="justify">— Ai spus singur ce este, jupâne Ionuţ. Dumnezeu ne stă într-ajutor. După ce am fost trimes noi pe Botezatu cu înştiinţare cătră domnia ta, n-a mai trecut decât o zi şi a venit la mine o slugă a lui Mihu logofăt. S-a aflat ceva de Niculăieş Albu: ar fi descălicat, noaptea, la odăi unul Drăghici, omul lui Albu, şi a cerut să intre chiar atunci la boier. Era, se vede, vreo vestire grabnică, deoarece, dimineaţa, logofătul Mihu a dat poruncă să i se grăbească plecarea. Cu toate acestea n-a plecat nici a doua zi, nici a treia zi, fiind acest boier prea mare şi prea greoi şi făcând toate lucrările sale cu întârziere. De cincisprezece ani stă să se întoarcă în Ţara Moldovei şi până acuma nu s-a întors. Sfinţitul Amfilohie zâmbeşte şi zice că poate i-a venit vremea să se întoarcă acuma. Cum s-a aflat încotro anume purcede boierul, omul meu a venit şi mi-a spus. Eu am luat poruncă de la jupânul postelnic Simion şi am încălicat. De aicea până la târgul Volcineţ, unde am oblicit noi că s-ar fi oprit Niculăieş Albu, nu-i departe; însă porunca lui jupân Simion postelnic este să stai pe loc. Postelnicul zice că-ţi cunoaşte nerăbdarea domniei tale: deci să nu te clinteşti până ce nu ajunge domnia sa. Îşi adună slujitorii pe care îi are risipiţi şi trebuie să ajungă şi domnia sa aici, după miezul nopţii, ori cătră ziuă. Suntem înaintea lui jupân Mihu logofăt; avem vreme. Însă este pentru mine o poruncă mai straşnică; de aceea mă vezi domnia ta pe mine, jupâne Ionuţ, punând şaua pe cal şi strângând chinga. Cum te văd şi cum îţi spun ce am de spus, mă tot duc înainte ca să dau de vestire la Ceremuş. Ştiu că pe cale, în anumit loc, la hanul cel mare al călugărilor franţuscani, în preajma Colomeei, am să-l găsesc pe Gheorghe Botezatu şi pe un tovarăş al lui. Apoi de acolo se dă fără întârziere vestire la Ceremuş. Aşa-s poruncile. Eu m-am dus.</p>
                  <p rend="justify">Ionuţ a rămas singur. Când Iosip a purces dintr-odată scăpărând pe calea îngheţată, corbul s-a spăriat fâlfâind pe deasupra plopului. A făcut un înconjur pe sus, s-a coborât într-o aripă şi a strigat cătră Ionuţ:</p>
                  <p rend="justify">— Clonc-stronc!</p>
                  <p rend="justify">Jder a râs înălţând fruntea:</p>
                  <p rend="justify">— Dar dacă ţi-aş trimite o săgeată, măi cloncane?</p>
                  <p rend="justify">Corbul şi-a strigat iar vorbele lui şi s-a aşezat pe clomb, unde stătuse mai înainte. Îşi ciugulea penele şi-şi tot aşeza aripele. O pană veni de sus învârtejindu-se repede şi căzu pe braţul lui Ionuţ. Deci cloncanul îi da vestire să se astâmpere ca şi el, ciugulindu-şi gândurile. Foarte cu greu îi venea acestui Jder tânăr, aflând dintr-odată că nu-i departe de Volcineţ, să stea cu mânile subpuse.</p>
                  <p rend="justify">O vreme, în jăraticul din scorbură, văzu felurite năluciri năprasnice, care fulgerau în el însuşi. Apoi îşi luă calul de căpăstru şi umblă pe jos până în marginea satului pe costişă, ca să vadă popasul vitelor şi al oamenilor. Vitele mâncau stogul de fân. Oamenii întocmiseră tabără de sănii în patru laturi şi duraseră la mijloc un foc mare, la care îşi pregăteau cina. Stăteau jur-împrejur tăcuţi. Unii mestecau mămăliga de mei. Alţii frigeau slănină în vergi subţiri de alun. Grigorie Gogolea şi moş Ilia erau şi ei acolo, cu patru dintre oamenii lor, care rămăseseră nestricaţi. Câţiva rămăseseră pe câmp, deasupra râpilor; alţii zăceau sub poclăzi în sănii: din când în când se tânguiau încet. Moş Ilia se scula în răstimpuri de la foc şi le aducea doftorie dintr-o ulcică. Gusta şi el şi le dădea şi lor. Mai mult din pricina acelei doftorii bătrânul se înveselise, pe când Gogolea clocea în el gânduri mâhnite, cu ochii aţintiţi asupra jarului.</p>
                  <p rend="justify">Jder trase dintr-o desagă pită şi primi dintr-o frigare o bucată de slănină. Rupând din pită, muşcând din slănină, umbla fără astâmpăr de jur-împrejurul săniilor.</p>
                  <p rend="justify">După ce isprăviră cina, oamenii se gătiră de hodină.</p>
                  <p rend="justify">Multă vreme nu mai era până în sară. Asfinţitul se scrijela cu purpură şi aur.</p>
                  <p rend="justify">Jder veni lângă Gogolea şi-l bătu pe umăr, chemându-l după sine. Atamanul îl urmă fără de nici un cuvânt. Îndată ce ieşiră în afară de tabăra săniilor, Ionuţ se întoarse spre lotru.</p>
                  <p rend="justify">— Atamane Grigorie, zise el, în noaptea asta să-ţi iei oamenii şi să te duci. Cu caii pe care îi ai şi cu haidamacii sănătoşi poţi ridica şi pe răniţi. Până ce ţi-a veni vremea să te duci la călugărie cu moş Ilia, ai mai putea cerca alt negoţ. Îţi vând aceste trei tamazlâcuri de boi. Am purces de la Suceava cu o sută cincizeci; n-am prăpădit până acuma decât opt. Ţi-i dau ieftin; nu mai am nevoie de ei. Răţoi îl privi uimit însă cu băgare de samă.</p>
                  <p rend="justify">— Cu ce preţ mi-i dai? Întrebă el.</p>
                  <p rend="justify">— Ţi-i dau cu cât mă costă.</p>
                  <p rend="justify">Atamanul îşi scutură fruntea:</p>
                  <p rend="justify">— Am aflat de la slujitorii domniei tale cât te costă marfa asta. Nu înţeleg de ce vrei să mi-o dai degeaba. Nu mai ai nevoie de mine? Am stat eu şi m-am gândit şi m-am sfătuit cu moşneagul meu şi văd că trebuie să ne schimbăm stăpânul. Cu acesta de-acum n-am avut noroc. Şi poate chiar dacă aveam noroc, el ar fi fost tot aşa de zgârcit cu noi, fiind el un boier mare cu trecere la Craiul şi fiind noi nişte mişei. Dacă am fi strigat împotriva lui, ce dreptate alta puteam găsi, decât să fim ridicaţi în furci? Aşa că noi ne-am agonisit viaţa voinicind şi slujindu-l şi pe domnia sa cu prea slabă simbrie. Am auzit că Ştefan-Voievod găteşte oştiri împotriva ismailitenilor. Să mă primească şi pe mine, dându-mi bună leafă, ca unui om vrednic ce mă aflu. Ajungând eu să tai numărul de necredincioşi care mi-i hotărât, mă răscumpăr cătră judeţul cel din veac. Iar în vremea asta, moş Ilia s-a ruga la o mănăstire din Sfântu Munte pentru sufletele noastre. Văd că acest moşneag a slăbit; i-a mai rămas puţin din vârtutea de altădată. Dacă mai întârzii pe aici, mâni-poimâni ajung şi eu ca dânsul.</p>
                  <p rend="justify">Răţoi oftă, cu fruntea încreţită şi cu ochii îneguraţi de amărăciune.</p>
                  <p rend="justify">— Atunci cum facem? Întrebă Jder. Eu boii ţi-i dăruiesc.</p>
                  <p rend="justify">— Dacă-mi dai drumul, eu m-oi duce aşa, luându-mi şi oamenii, răspunse atamanul. Însă dacă mai îngădui, poate ţi-aş fi de folos. Domnia ta vrei să te duci la Volcineţ. Ai o nevoie: să găseşti pe cineva acolo. Poate aştepţi în noaptea asta pe jupân Simion, fratele domniei tale. Nu te mira c-am înţeles care-i neguţătoria domniei tale; eu sunt învăţat să trag pe oameni de limbă. Pot să-i fac să vorbească nu numaidecât sub fier roş. Bine, dacă m-alungi, eu mă duc. Dar dacă m-ai ţinut până acuma, însamnă că te-ai gândit să-ţi fiu de ajutor la ceva. Ce ajutor aş putea să vă dau?</p>
                  <p rend="justify">— N-am nevoie de nici un ajutor, atamane, zâmbi Jder.</p>
                  <p rend="justify">— Ştiu, te simţi în putere şi ţi-i uşor a grăi astfel. Dinspre Liov vine fratele domniei tale. Se spune c-ar fi fiind gata pe hotar, să vă deie sprijin, nu ştiu câte sute de călăreţi. Aşa că luaţi fata ce se află în puterea lui Niculăieş Albu, şi vă duceţi. Dar să vedem dac-aţi fi în stare să săvârşiţi ce pot săvârşi eu. Încalici, mergi cu mine şi o luăm. Asta-i voinicie! Însă e adevărat că, după aceea, te ajung slujitorii Craiului şi te taie. Deci văd că tot mai tare-i judecata şi puterea care te-au trimes aici. De aceea vreau eu să-mi schimb stăpânul. Porunceşte-mi să-l prind pe jupân Mihu şi să ţi-l aduc în sac.</p>
                  <p rend="justify">— Măria sa Ştefan-Vodă n-are nevoie de el.</p>
                  <p rend="justify">Răţoi oftă iar.</p>
                  <p rend="justify">— De ce grăieşti aşa cu mine, jupâne Ionuţ? Văd că n-ai în mine nici o credinţă. Poate ai dreptate. Sunt un lotru de rând. Dar să ştii că am şi eu o lege ş-un Dumnezeu. Să nu socoteşti domnia ta că noi ne ducem în pustie la Pragurile Niprului, ori în altă parte, pentru că huzurim în domnia Craiului Cazimir. Viaţa noastră a creştinilor, în aceste părţi, e blăstămată să fie fără spor şi fără judeţ. Pe mişel îl poartă stăpânul său în sfârcul harapnicului; dăbilarii îl secătuiesc; neguţătorii îl înşală; popa îl lasă neîngropat. Ni-i dor şi nouă de o dreptate; aşa că mulţi ne-am gândit să ne ducem s-o căutăm la alt Domn. Dacă nu vrei să mergi cu mine acuma la Volcineţ, să-mi cerci credinţa, lasă-mă să stau în tabăra domniei tale până ce vine jupân Simion şi arhimandritul. Vreau să mă supun lor.</p>
                  <p rend="justify">Jder îl înlătură de la sine pe ataman:</p>
                  <p rend="justify">— Nu mă ispiti, Răţoi. Du-te şi aşteaptă lângă foc. Poate-i mai bine s-aştepţi pe părintele arhimandrit. Mai stai puţin.</p>
                  <p rend="justify">— Ce mai este? Se întoarse zâmbind cazacul.</p>
                  <p rend="justify">— Nu mai este nimic. Voiam să te întreb dacă ştii cum e calea până la Volcineţ. Dacă-i departe. Dacă este acolo cetate întărită.</p>
                  <p rend="justify">— Toate le ştiu, jupâne Ionuţ, răspunse Răţoi, şi toate am să le spun lui Simion postelnic.</p>
                  <p rend="justify">Viclean cazac! Se gândea Jder, umblând singur primprejurul săniilor şi privind de-aproape la străji. Focul urma să ardă cu putere în mijlocul taberii, împrăştiind scântei. Atamanul se cinchise iar la locul lui şi grăia în şoaptă cu moş Ilia Chiorul.</p>
                  <p rend="justify">Noaptea aceea Jder cel mic a petrecut-o cu mare nelinişte şi fără să simtă nevoie de somn. Avea în el şi ca o presimţire nedesluşită. Samoilă şi Onofrei se sculau din când în când de la foc şi veneau cătră el să vadă ce face. Îl auziră într-o vreme grăind singur.</p>
                  <p rend="justify">După a treia cântare a porumbacului, se auziră în depărtarea câmpiilor zvonuri amestecate de zurgălăi şi clopote. Cânii din Slonim începură a zăpăi cu mare larmă.</p>
                  <p rend="justify">Jder potrivi şi strânse şaua pe cal, încălecând numaidecât. Porunci străjilor să fie cu mare luare-aminte mai ales spre lotri; îşi luă un tovarăş şi ieşi înaintea zvonului.</p>
                  <p rend="justify">Erau două sănii uşoare, împresurate de slujitori călări. În una se afla părintele arhimandrit. În cealaltă postelnicul Simion. Se făcu un răstimp oprire şi Jder îmbrăţişă pe fratele său şi sărută dreapta sfinţitului părinte Amfilohie, după care îndată dădu samă de tot ce ştia şi de tot ce se săvârşise.</p>
                  <p rend="justify">— Am nevoie numai de un ceas de odihnă, până ce se face ziuă, hotărî Simion. Pe urmă ridicăm tabăra şi pălim de-a dreptul la Volcineţ. În urma noastră trebuie să fi purces şi jupân Mihu; dar domnia sa umblă cu întârziere, mâncând îmbielşugat şi hodinindu-se îndelung. Poate unii dintre noi să-l aştepte şi pe dânsul. Deasemenea vine din urmă Dămian cu jupâneasa lui şi cu două sănii pline de daruri.</p>
                  <p rend="justify">— Înainte de a ridica tabăra, dădu înştiinţare mezinul, va trebui domnia-ta, bădiţă Simioane, s-asculţi nişte poveşti pe care vrea să ţi le spuie atamanul Răţoi.</p>
                  <p rend="justify">La lucirile mai îmblânzite ale pojarului, Simion Jder găsi pe slujitori gata, în arme, aşteptându-l. Domnia sa pofti întâi şi întâi să vadă pe cei doi vânători, feciorii lui Căliman, pe care-i cercetă cu mirare, mustrându-i că au prăpădit roatele de la o căruţă.</p>
                  <p rend="justify">— Cine spune o minciună ca asta? Se apără Onofrei. N-am prăpădit nici o roată!</p>
                  <p rend="justify">— Ei, dacă n-aţi prăpădit niciuna, răspunse postelnicul, măria sa are să fie destul de mulţămit.</p>
                  <p rend="justify">Postelnicul Simion se înturnă deodată spre Răţoi, care se sculase din culcuş.</p>
                  <p rend="justify">— Cu dumneata, atamane Grigorie, am eu o vorbă, zise el.</p>
                  <p rend="justify">— Aştept de asară sosirea domniei tale, răspunse Gogolea. Dar înainte de a mă primi la asemenea cinste, îngăduie-mi să îngenunchez la sfinţitul arhimandrit, cerând binecuvântate. Fiind eu şi cu moş Ilia nişte păcătoşi, dorim să ne mărturisim şi să ne poruncească sfinţia sa canon.</p>
                  <p rend="justify">Sfinţitul arhimandrit Amfilohie ridică dreapta binecuvântând şi se aşeză pe o margine de leasă a unei sănii. Lucoarea focului îi fulgeră în luminile ochilor şi-i lumină faţa palidă. Slujitorii se traseră la o parte, punând caii în hamuri şi pregătind şăile.</p>
                  <p rend="justify">— Sfinţite părinte arhimandrite, se tânguia moş Ilia Chiorul, cu lacrimi, am păcătuit greu în zilele noastre. Şi mai cu samă eu, năcăjitul şi amărâtul Ilia, am păcătuit destrăbălându-mă în furtişag şi sânge. N-am cruţat pe nimene şi n-am cunoscut mila. După asemenea răutăţi, se mai poate oare dobândi o iertare, sfinţite părinte?</p>
                  <p rend="justify">— Nu ştiu, să vedem, răspunse călugărul, privind de sus la mişeii îngenunchiaţi. Dacă aţi dat lumânări şi acatiste, poate să fie o îmblânzire.</p>
                  <p rend="justify">— N-am dat nimica, sfinţite părinte; noi în satele noastre nici n-avem biserici; căci lăcaşurile noastre sfinte, fiind zălogite la zarafi armeni şi jidovi, stau închise şi noi nu avem unde ne închina. Aşa că mai ales eu, păcătosul Ilia, am săvârşit numai răutăţi.</p>
                  <p rend="justify">— Şi nu ţi-a fost niciodată milă?</p>
                  <p rend="justify">— Ba da, sfinţite părinte. Milă mi-a fost, dar, cu toate acestea, răutăţile le săvârşeam. Am găsit odată între oameni străpunşi de suliţi un prunc plângând. L-am ridicat şi l-am alinat, dându-i puţintel sabia să se joace cu ea, dar priveghindu-l să nu se taie. După ce s-a liniştit, i-am dat pită şi l-am lăsat.</p>
                  <p rend="justify">— Acel prunc va mărturisi pentru dumneata la judeţul cel din urmă… dădu lămurire sfinţitul Amfilohie.</p>
                  <p rend="justify">Moş Ilia se bucură de prunc şi zâmbi amintirii, privind-o în trecut cu ochiul său cel sănătos, apoi urmă a se mărturisi; pe când Gogolea, cu fruntea adânc plecată, se gândea cu ce vorbă să anine de spovedania sa pe jupân Mihu, carele, după cât înţelesese el, face trebuinţă măriei sale Ştefan-Voievod.</p>
                  <p rend="justify">După ce se făcu ziuă, ajunse la Slonim şi jupân Dămian Jder cu văduva. Slugile lui luară în primire tamazlâcurile, îndrumându-le spre Liov, ca să rămâie negoţurile nepăgubite.</p>
                  <p rend="justify">— Spre deosebire de celelalte treburi ale lumii.</p>
                  <p rend="justify">Slujitorii înarmaţi părăsiră popasul de la Slonim şi se mişcară spre Volcineţ. Unii erau călări, alţii în sănii.</p>
                  <p rend="justify">Atamanul Grigorie şi cu moş Ilia Alapin încălecară şi ei între oştenii domneşti.</p>
                  <p rend="justify">Dis-de-dimineaţă răsărise soarele în neguri; şi stătuseră pâclele asupra întinderilor până într-un târziu. Abia cătră al patrulea ceas fulgerară lumini pe întinderile de zăpadă şi negurile rămaseră numai pe văi.</p>
                  <p rend="justify">La acest ceas, în curtea domnească de la Volcineţ, se zbătea plângând în jâlţ jupâniţa Maruşca, după cum îi era obiceiul. Asta îi era închinarea ei de dimineaţă şi mâncarea ei de la prânzişor. De două zile nu mai avea asupra sa însăşi nici o stăpânire şi slugile palatului clăteau capetele cu îngrijorare, umblând prin ganguri şi ascultând la uşă. Jupâniţa aceea străină se prăpădea. Şi de când nu mai avea domnia sa pace şi somn, se împuţinase şi sănătatea lui jupân Niculăieş Albu jitnicer. Nu mai ştia jupân Niculăieş Albu ce să facă, ce să spuie, cum să umble. Îşi luase asupra sa o povară şi o osândă. Aştepta dintr-o zi într-alta să-i vie un sprijin de la Liov. Trimesese acolo a doua oară vestire, printr-un om iscusit. Drăghici plecase cu poruncă să nu se întoarcă fără jupân Mihu. Şi acuma Niculăieş Albu îl aştepta pe unchiul său. Jitnicerul nu nădăjduia de la jupân Mihu atât o uşurare pentru bolnavă, cât un sfat pentru încurcătura lui. Intrase în casa subpământeană a minotaurului din care nu mai putea ieşi.</p>
                  <p rend="justify">Moaşa Irina Vorniceasa era singura putere şi singurul sprijin în asemenea năcaz, atât pentru jupân Niculăieş, cât şi pentru jupâniţa lui Iaţco. În dimineaţa aceasta văzând-o pe jupâniţă că se află iarăşi sub puterea Demonului şi se zbate, o cuprinsese la sânul său, potolind-o. Apoi îi udase tâmplele cu apă neîncepută, stupind uşor asupră-i şi şoptindu-i descântecul celor nouă răutăţi şi nouă şerpi.</p>
                  <p rend="justify">— S-a trezit fecioară tânără, cu nouă răutăţi în trupul ei; şi a trimes sfânta Duminică nouă şerpi buni în ajutorul nostru. A venit un şarpe şi a înghiţit o răutate şi au rămas opt răutăţi. Şi a venit alt şarpe şi a înghiţit o răutate şi au rămas şapte răutăţi. A venit al treilea înghiţind o răutate şi au rămas şase răutăţi. A venit al patrulea – şi au rămas cinci răutăţi. A venit al cincilea – şi au rămas răutăţile numai patru; pe urmă au rămas trei şi după aceea două. Şi a venit cel din urmă şarpe al sfintei Duminici şi a înghiţit cea din urmă răutate a cneaghinei; şi rămâne cneaghina Maruşca trup luminat şi curat, ca un argint strecurat.</p>
                  <p rend="justify">Jupâneasa Maruşca se alinase prea puţin. Îşi strângea în palme tâmplele. Era învăluită de o mare oboseală. Moaşa Vorniceasa Irina se gândi cu glas să dea înştiinţare pentru un popă. Să vie un preot bătrân, care are dar, să cetească bolnavei.</p>
                  <p rend="justify">— Nu-mi trebuie nimic! Se zvârcoli cu răutate jupâniţa Maruşca. Nu-mi trebuie nici o cetanie.</p>
                  <p rend="justify">— Cruce de aur cu noi… şopti Vorniceasa. Nu-i trebuie Demonului; el ţipă prin glasul măriei tale. Altfel cum s-ar putea suflet creştinat să nu primească pe un slujitor al lui Dumnezeu?</p>
                  <p rend="justify">La aceste vorbe ale Vornicesei, izbucniră deodată afară răcnete, ca şi cum frământarea de furtună din bolnavă se strămutase într-o clipă dincolo de ziduri. Odată cu răcnetele, se zgudui palatul ca de cutremur.</p>
                  <p rend="justify">— Vai! Vai! Răspunse cu înfricoşare Vorniceasa, înălţând braţele-i scurte şi lăsându-se într-o parte pe-un divan. Maică prea curată, pururea Fecioară, îndură-te şi stai întru ajutorul nostru!</p>
                  <p rend="justify">Cneaghina Maruşca ridicase fruntea şi încruntase sprânceana, stând cu luare-aminte.</p>
                  <p rend="justify">Erau afară strigăte de război. Oşteni spărgeau uşile.</p>
                  <p rend="justify">Zvârlită ca de o vargă de criţă, jupâniţa Maruşca se prăvăli într-o fereastră, căţărându-se de gratii şi grămădindu-se în firidă, ca să vadă cu o clipă mai curând ce este. Era tocmai ce aştepta ea în nopţile-i nedormite şi chinuite de vedenii.</p>
                  <p rend="justify">Glasul lui Niculăieş Albu sună cu străşnicie în gang. Uşa se deschise şi el însuşi intră cu sabia goală în mâna dreaptă, cu privirile spăriate şi rătăcite. După ce se încredinţă că bunul său şi dragostea sa erau acolo, se înturnă cu putere spre locul pe unde intrase, chemând în jurul său slujitori. Dar o putere mult mai mare intrase în palat şi rostogolea întâi tot ce era slujitor al locului, măturând apoi la o parte totul.</p>
                  <p rend="justify">Cel dintâi slujitor al lui Simion care intră în sala Domnilor primi o lovitură tare de la jitnicer şi căzu îndărăt. Ceilalţi slujitori puseră înainte suliţile şi, deasupra suliţilor, scut. Intrară întâi doi; pe urmă alţi doi; împresurară pe boier, proţăpindu-l în bolduri.</p>
                  <p rend="justify">Vorniceasa Irina se întinsese la pământ în marginea divanului, leşinată. Cneaghina Maruşca avea, în firida ferestrei, o răsucire a întregii fiinţi, amestecând plâns şi râs cu o holbare de nebunie a ochilor.</p>
                  <p rend="justify">Oştenii împinseră afară cu suliţile pe jitnicerul Niculăieş. Îl mânară din gang, la soare. Acolo ograda se afla în deplină stăpânire a slujitorilor domneşti. Slugile, bărbaţi şi femei, îngenunchiaseră în omăt.</p>
                  <p rend="justify">Simion Jder era încă în şa.</p>
                  <p rend="justify">— Daţi-i drumul, strigă el către slujitori. Lăsaţi-i sabia; daţi-i cal să încalice.</p>
                  <p rend="justify">— De ce? Răsări cu semeţie Niculăieş Albu, neînţelegând deocamdată ce se petrece. Aha! Domnia ta eşti, postelnice Simion? Ai venit să săvârşeşti frumoasă faptă; dar te vestesc că ai să dai samă judecătorilor luminăţiei sale Craiului.</p>
                  <p rend="justify">Postelnicul Simion îl privi cu mânie.</p>
                  <p rend="justify">— Îţi poruncesc să încalici, îi zise el c-un glas înăbuşit şi înfricoşător.</p>
                  <p rend="justify">Jitnicerul Niculăieş înţelese şi încalecă.</p>
                  <p rend="justify">Privi în juru-i. Slujitorii făcuseră cerc larg, lăsându-l slobod. Văzu în pridvor, nu departe, pe bătrânul Mustea, care-i zâmbea nu se ştie din care pricină.</p>
                  <p rend="justify">C-o hotărâre, fulgerată în el într-o clipă, Niculăieş Albu îşi făcu semnul crucii cu mâna dreaptă şi sărută fierul pe care-l ţinea în stânga. Trecându-şi în pumnul drept sabia şi apucând frâul cu stânga, dădu pinteni şi se zvârli spre porţi, ca să treacă. Însă suliţile slujitorilor îl opriră. Îşi răsuci năprasnic calul aducându-l în două picioare, şi veni asupra postelnicului cu sabia închinată peste umărul stâng – repezind-o din stânga în dreapta. Simion Jder îi primi tăişul în straja fierului său, apoi îl lovi la greabăn, răsturnându-l. Slujitorii opriră calul. Postelnicul Simion descălecă şi se aplecă asupra celui căzut.</p>
                  <p rend="justify">— Postelnice Simioane, gâfâi Niculăieş Albu, răsucindu-se pe o coastă şi lăsând să-i curgă din colţul gurii o aţă de sânge. Postelnice Simioane, nu mă omorî, căci sunt încă tânăr.</p>
                  <p rend="justify">— Prietine Niculăieş, răspunse Simion Jder, domnia ta stai acuma subt o hotărâre mai tare decât a mea.</p>
                  <p rend="justify">Cu aceste vorbe, postelnicul se îndreptă în picioare, şi chemă lângă sine pe sluga sa Niţă Negoiţă, om uscat şi smead c-un ochi încrucişat.</p>
                  <p rend="justify">— Treci şi-i ia capul, dădu el poruncă.</p>
                  <p rend="justify">Niţă Negoiţă lepădă dârlogii calului şi păşi înainte, trăgând jungherul. Punând un genunchi în pământ, îşi încleştă pumnul stâng în chica celui căzut şi-l străpunse sub beregată, lăsând să se deşarte sângele. După aceea îi desfăcu de trunchi căpăţâna, îndesând-o grabnic în traistă, se ridică în picioare fără a privi împrejur şi se duse să anine traista la oblâncul său.</p>
                  <p rend="justify">Larma şi frământarea stătuseră deodată; numai nişte muieri se tânguiau în fundul ogrăzii. Bătrânul Mustea îşi astupase obrazul cu palmele şi-şi rezemase fruntea într-un ungher de zid.</p>
                  <p rend="justify">Simion Jder pătrunsese în gang. Găsi uşa de la sala Domnilor deschisă. Când intră, văzu pe Vorniceasa Irina lepădată moartă pe duşamea, pe partea dreaptă, cu faţa întoarsă în sus. Ridicând ochii de la Vorniceasă, găsi pe jupâniţa Maruşca suită în firida ferestrei, cu spatele rezemat de zăbrele. Încerca să strige şi n-avea glas; voia să sară de la locul ei şi n-avea putere. Postelnicul păşi până la dânsa şi o cuprinse. Ea se caţără îndată de trupul lui, ca firul de volbură pe o steblă. Îi atârnau foile rochiei într-o parte şi i se vedeau vârfurile roşii ale conduraşilor.</p>
                  <p rend="justify">Se auzi tânguirea Vornicesei de pe duşamea. Deschisese ochii; căuta un sprijin.</p>
                  <p rend="justify">— Maică prea curată! Dar pe mine cine mă ridică de aici? Nu mă lăsaţi!</p>
                  <p rend="justify">Postelnicul se întoarse spre ea cu mirare, ţinând în braţe pe jupâniţă. Îl tulburau zvâcnirea sânului ei şi răsuflarea pripită.</p>
                  <p rend="justify">— Cine-i? Întrebă el ameţit. Apoi se stăpâni: Dacă vrei, jupâneasă, să ieşi şi domnia ta de aici, atunci grăbeşte-te şi vină după noi; n-avem când întârzia.</p>
                  <p rend="justify">— Asta-i Vorniceasa Irina, dădu lămurire jupâniţa lui Iaţco. Nu mai am nevoie de dumneaei. Poate să rămâie la Mustea vechilul. Îi spune orice şi cât pofteşte: el n-aude.</p>
                  <p rend="justify">— Vai şi amar! Ţipă moaşa Vorniceasa ridicându-se cu greutate în sus. Cum poţi măria ta să mă lepezi astfel pe mine, care te-am slujit, te-am ocrotit şi te-am mângâiat?</p>
                  <p rend="justify">Jupâniţa îşi ascuţi glasul râzând:</p>
                  <p rend="justify">— Dacă nu-ţi place Mustea, vină repede. Am să rog pe postelnic, ori pe măria sa Vodă, să-ţi găsească al cincilea vornicel.</p>
                  <p rend="justify">Deodată începu să se zbată, ca să sară din braţele lui Simion. Dăduse la soare şi-n vederea slujitorilor. Postelnicul o stăpâni, păşind cătră sania lui Dămian, unde se afla jupâneasa Teodora.</p>
                  <p rend="justify">— Lasă-mă, dă-mi drumul, gemea jupâniţa Maruşca, sprijinindu-se cu palma în fruntea lui.</p>
                  <p rend="justify">El îi înlătură mânuţa încet, sfiindu-se de mânia ei. Când ajunse la sanie şi voi s-o puie în braţele jupânesei Teodora, fata se strânse deodată în el cu disperare, străbătându-l ca o flacără până în fundul fiinţii.</p>
                  <p rend="justify">Vorniceasa venea în urmă, aducând blăniţa jupâniţei şi o horbotă începută. Avea o privire spăimântată. Oricât umbla de grăbită, zărise trupul celui căzut. Acuma plângea rezemată cu fruntea de coviltirul săniei. Apoi, fără noimă, prinse a râde, ştergându-şi lacrimile şi ajutând pe jupâniţă să se aşeze alături de jupâneasa Teodora. Văduva primise dintr-o dată pe fată ca pe o veche cunoştinţă, îmbrăţişând-o şi desmierdând-o. Dar în clipa aceea pentru jupâniţă nu era nici umbră, nici moarte, nici ameninţare de primejdie. Ţinea în degetele-i subţiri mâna grea a lui Simion. El nu îndrăznea să şi-o sloboadă din strânsoare, deşi trebuia să dea poruncă de plecare. Încercă să desfacă un deget. Era cu neputinţă; avea de-a face cu o putere mult mai mare decât bănuise. Acea putere îl trase sub coviltir.</p>
                  <p rend="justify">— Spune-mi ceva, îi porunci fata lui Iaţco.</p>
                  <p rend="justify">El se cutremură de uimire. Dar trebui să se supuie şi să sărute pe copilă, căzând într-o fântână fără fund, apoi vâslind cătră albastrul cerului.</p>
                  <p rend="justify">Săniile porniră. Încălecă şi el, priveghind ieşirea oştenilor. Era la al şaptelea ceas al zilei. Sfinţitul părinte Amfilohie se afla în sania din frunte. Pe capra săniei sale, lângă sluga care mâna, stătea umilit zălog Grigorie Răţoi. Celalalt cazac, moş Ilia Chiorul, cu tovarăşii ce mai rămăseseră, se desfăcuse din poarta curţii de la Volcineţ, ca să iasă întru întâmpinarea lui Mihu logofăt, să-l apuce de grumaz şi să-l aducă numaidecât din urmă.</p>
                  <p rend="justify">Moş Ilia Alapin pusese numai o întrebare: dacă trebuie să-l aducă viu pe jupân Mihu.</p>
                  <p rend="justify">— Logofătul e subt apărarea măriei sale, răspunsese părintele arhimandrit Amfilohie. În cartea pe care ţi-am dat-o şi pe care o porţi, se află scris un jurământ al măriei sale. Deci pe logofătul Mihu trebuie să-l ducem întreg. Mă tem că Domnia va ocroti asemenea răutate îmbătrânită, pe când Niculăieş Albu a căzut dintr-o prostie a tinereţii.</p>
                  <p rend="justify">Sfârşitul acestei isprăvi a lui Simion Jder şi a Jderului celui mic a dovedit un alt ascuţiş tainic al întocmirilor măriei sale. De la curtea din Volcineţ până la hotarul Ţării Moldovei era cale destul de depărtată; iar zvonurile umblă mai repede decât săniile. Deci castelani şi căpitani ai Craiului, aflând despre o asemenea lovitură necugetată în mijlocul puterilor Crăiei, au încălecat cu grabă luând urma acelei cete ce fugea spre miazăzi. Cei dintâi cazaci uşori au ajuns pe Simion la două zile de umblet şi s-au învăluit asupra lui, întârziindu-l şi pricinuindu-i oarecare pagubă de oameni. Dincolo de Colomeea l-au ajuns şi husarii lui pan Vladislav Komarovski, căpitan al Craiului, lângă care se adăugase, în ceasul din urmă, şi pan Tadeus, castelanul, cu mazurii. Postelnicul a făcut numaidecât faţă, primind harţul, ca să lese timp săniilor să fugă înainte. Dacă într-acel sfârşit de zi nu s-ar fi arătat călărimea hatmanului Petrea, repezită grabnic de pe Ceremuş într-ajutor, ieşirea Jderilor din olatul Craiului ar fi fost îndoielnică, cu toate vredniciile despre care vorbesc şi pe care le dovedesc poveştile.</p>
                  <p rend="justify">Hatmanul Petrea a împins numaidecât îndărăt pe călăreţii leşi, punând stăpânire în numele măriei sale Ştefan-Vodă pe şaizeci de sate şi opt târguri din Pocuţia veche, care fusese cândva sub judeţul lui Alexandru-Vodă Bătrânul. În acest hotar nou au hălăduit şi săniile cu prada cea uşoară şi cu adaosurile de jupânese ceva mai grele. Tot acolo a hălăduit şi moş Ilia Alapin, însă fără logofăt. Şi au ţinut sfat, la un foc de popas, comisul Manole Jder şi starostele Nechifor cu părintele Nicodim de la sfânta mănăstire Neamţu.</p>
                  <p rend="justify">Era într-o după-amiază cu soare strălucit. Vântul începuse a sufla dinspre Moldova încă din ajun, iar acuma venea cald, topind deodată omăturile. Pâraiele curgeau prin toate râpile. La focul de sub Halm, în vederea târgului Zăbrăuţi, bătrânii închinau în sănătatea sfinţitului Amfilohie vinars din ploscă, dorind să afle de la sfinţia sa unele şi altele.</p>
                  <p rend="justify">— Am dori mai cu samă noi să ştim, întrebă comisul Manole, care ar putea să fie răsplăţile unor slujitori cu dreptate ai măriei sale?</p>
                  <p rend="justify">— Răsplăţile măriei sale nu pot fi decât bune… zâmbi sfinţitul arhimandrit.</p>
                  <p rend="justify">— Aşa socot şi eu. Avem dintru-ntâi nunta feciorului nostru neguţătorul. Aicea are amestec mult jupâneasa Ilisafta; dar avem să intrăm cu mare supărare şi mânie la noi la Timiş şi dumneaei n-are să aibă multă cutezare de vorbă. Este însă altă nuntă, la care are cuvânt hotărât numai luminăţia sa Vodă. De aici chibzuiesc eu că poate ieşi amărăciune pentru alt fiu al nostru.</p>
                  <p rend="justify">— Într-adevăr, încuviinţă părintele Amfilohie, ar fi greu de crezut că măria sa dintr-odată să se înduplece şi să-şi schimbe hotărârile cele vechi în privinţa fetei lui Iaţco. Totuşi, uitându-mă eu de două zile la această jupâniţă, cercetând cum vorbeşte, cum se uită şi cum se mişcă, socot că e în stare să bată din picior în faţa măriei sale; iar măria sa ce-ar putea face, decât să zâmbească de nebunia ei şi s-o mângâie pe frunte? Să n-ai grijă, cinstite comise Manole, toate sunt scrise în stele, în lucruri şi-n oameni.</p>
                  <p rend="justify">— Poate fi şi aşa, oftă comisul. Unele sunt scrise şi-n ceaslovul fiului nostru, părintele Nicodim.</p>
                  <p rend="justify">Părintele Nicodim încuviinţă din cap, îndesându-şi în piept barba şi cugetând că, în adevăr, pe foaia de la sfârşitul ceaslovului său, deschis pe măsuţă, în chilia de la Neamţu, mai are de însemnat una.</p>
                  <p rend="justify">Mai întâi a scris de cutremur. Pe urmă, despre nunta domnească. Acuma vine alta la rând: „Când am fost în Ţara Leşască, luna octomvrie, anul de la Hristos 1472.”</p>
                  <p rend="justify">La căruţele slujitorilor era vorbă şi haz. O clipă se arătă în soare, de subt un coviltir, obrazul bălai al jupâniţei Maruşca. Atuncea găsi de cuviinţă să mormăiască starostele Nechifor:</p>
                  <p rend="justify">— Ptiu, drace!</p>
                  <p rend="justify">Minunea iernii fugea pretutindeni la vale, scânteind în lumină. Vântul cald, vestind vara Sfinţilor Arhangheli, învăluia vâlvătăile focurilor. Un slujitor tânăr cânta, lucrând la schimbul tălpilor de sănii şi la aşezarea roţilor:</p>
                  <p rend="justify">Nistrule, pe malul tău.</p>
                  <p rend="justify">Creşte-or iarbă şi dudău…</p>
                  <p rend="justify">Iarba creşte şi-nfloreşte, Inimioara putrezeşte.</p>
                  <p rend="justify">SFÂRŞIT</p>
               </div>
            </div>
            <div type="div2" rend="P10">
               <head>
                  <label>Volumul 3</label>
                  <lb/>Oamenii Măriei Sale</head>
               <div type="div3" rend="P12">
                  <head>CUPRINS:  /x/</head>
                  <p rend="justify">Cap. I – Pe bătrânul Manole Păr-Negru îl dor şalele 4</p>
                  <p rend="justify">Cap. II – Aicea şi comisul Manole dă sfaturi mezinului său 19</p>
                  <p rend="justify">Cap. III – În care se arată ce fel de om e dumnealui postelnicul Ştefan Meşter 35</p>
                  <p rend="justify">Cap. IV – Călătorii de noapte 46</p>
                  <p rend="justify">Cap. V – În tabăra şi paraclisul măriei sale de la Vaslui 61</p>
                  <p rend="justify">Cap. VI – Istorisirea unui vechi om de ispravă 77</p>
                  <p rend="justify">Cap. VII – Întâlnirea cu al doilea om de ispravă şi cunoscut vechi al lui Jder 93</p>
                  <p rend="justify">Cap. VIII – Unde comisul cel bătrân şi monahul ies la lume 110</p>
                  <p rend="justify">Cap. IX – Se înmulţeşte neamul comisului 128</p>
                  <p rend="justify">Cap. X – Întâmplări de mirare ale comisului Jder pe drumurile Împărăţiei 146</p>
                  <p rend="justify">Cap. XI – Alte întâmplări şi mai de mirare 164</p>
                  <p rend="justify">Cap. XII – Când a fost botezat un păgân la Vaslui şi a sosit un bărbos la cetatea Crăciuna 181</p>
                  <p rend="justify">Cap. XIII – Avem hodina vântului şi tihna apelor 205</p>
                  <p rend="justify">Cap. XIV – În care se arată ce spun solii; iar la urmă ne întâlnim cu Hrana-Beg 223</p>
                  <p rend="justify">Cap. XV – Genunea pe genune o chiamă… 241</p>
               </div>
               <div type="div3" rend="P12">
                  <head>Capitolul I.</head>
                  <subtitle>Pe bătrânul Manole Păr-Negru îl dor şalele.</subtitle>
                  <p rend="justify">Pe bătrânul Manole Păr-Negru îl dor şalele. De când măria sa Vodă a binevoit a-i îngădui hodină în sălaşul lui de la Timiş, dăruindu-i şi imaşurile cele mari de la Prut, în ţinutul Iaşilor, comisul îşi simţeşte încheieturile scârţâind şi mai ales îl dor şalele. Căci nu mai stă hojma în şa ca altădată, şi nu se mai supără şi nu se mai frământă, şi nu mai dă porunci cu străşnicie, şi nu mai are griji zi şi noapte pentru herghelie şi harmăsarii domneşti. Acuma bacii umblă cu oile de la munte la bălţile Prutului şi scutarii îi dau samă de toate, înfăţişându-se la poruncile sale din trei în trei luni; şi vatamanii lui de la tamazlâcurile de boi din aceleaşi păşuni dintre gârlele Jijiei îi aduc aşijderea sămi cuviincioase şi-i dau socoteală pentru marfa gata să purceadă în tot anul cătră târgul cel mare al nemţilor, la Danţig. Îi vine ştire bună şi despre peştele închis în Bălţi în fiece primăvară, pe care măjerii îl prind apoi cu hărnicie în cap de vară la Sânpetru. Toamna, află şi câte sloiuri de ceară se pot neguţa în prisăcile ce are la apa Moldovei cât şi la apa Prutului. Şi numai un drum se nevoieşte a face, fie la Suceava fie la Liov, ca să-l întâlnească pe Dămian, feciorul său, mare neguţător în ţară străină, şi să primească gălbinii ce i se cuvin. Căci pentru negoţurile sale cu limbile străine se îngrijeşte acest vrednic fecior al său. Însă având toate, şi toate umblându-i cu îmbielşugare, primindu-şi banii pe ciurde, şi dulceaţa oilor, şi mierea albinelor, şi vama morilor, şi peştele sărat, şi toate bunătăţile de care l-a învrednicit mila lui Dumnezeu şi a lui Vodă, îşi simte puterile scăzând, îl dor şalele şi cu zâmbet mâhnit îşi aduce aminte de zburdăciunile tinereţii.</p>
                  <p rend="justify">Uneori îi vine câte-o supărare gândindu-se că încă nu i se cuvenea asemenea rânduială la care l-a supus hotărârea măriei sale. L-a văzut de câteva ori pe Vodă, după bătăliile din Ţara Românească şi de la Cetatea Dâmboviţii. La aceste fapte de arme s-a învrednicit şi el însuşi a lua parte, şi nu s-a putut spune nici o clipă că sabia sa a fost mai puţin harnică decât a feciorilor săi. Tocmai din pricina asta s-a bucurat măria sa cu gând bun asupra vechiului său slujitor. Miluindu-l, măria sa a socotit că-i face dreptate. Aşezându-l pe Simion comis la herghelia domnească, măria sa a fost încredinţat că-i face bătrânului său credincios de două ori dreptate. Şi dându-i şi lui Jder cel mic slujba ce avusese Simion, Vodă chibzuise că mulţămirea bătrânului va fi sporită. Într-adevăr, mulţămirea îi fusese sporită lui jupân Manole Păr-Negru; şi îndârjirea nu-i venea decât când vedea pe alţii poruncind şi rânduind acolo unde el rânduise şi poruncise atâţia ani. Porunceau şi rânduiau feciorii săi; totuşi nu-i era îndămână să audă pe alţii poruncind, iar el să tacă. Decât să se mai suie la grajdurile domneşti, să-i vie supărare, nu-i mai bine să-şi vadă de ale sale treburi la curtea sa din Timiş? Dar aici toate merg bine pe de o parte; iar pe de altă parte aici porunceşte altă putere, pe care domnia sa nu s-a simţit niciodată în stare s-o domolească şi s-o împuţineze. În curtea de la Timiş e mare şi tare jupâneasa Ilisafta. Măria sa Vodă Ştefan la Suceava, iar jupâneasa Ilisafta la Timiş. Să se ducă la oi în munte ori la şes, lui jupân Manole nu i-i îndămână, căci domnia sa în toată viaţa s-a îndeletnicit cu altele. Să se aşeze la tamazlâcurile de boi iarăşi nu i se părea îndeletnicire cuviincioasă. Se duce numai să-şi arate slugilor obrazul, şi se întoarce. Drumurile de negoţ iar îi sunt puţine, la soroace rânduite. Vânătorile măriei sale, iarăşi, s-au împuţinat de când măria sa a început a bate războaie, deci nici din partea asta domnia sa n-are mulţămire. Îi rămân vechile sale harţuri cu jupâneasa Ilisafta. Lehamite i-a fost de ele totdeauna şi i-i lehamite şi acuma. Aşa că s-a înfăţişat în vremea din urmă de vreo două ori la Vodă, cu gând să ceară o izbăvire. Dar cum să spuie că măria sa n-a săvârşit o faptă bună şi dreaptă? Văzând pe vechiul său slujitor, Vodă se bucura; şi găsea de cuviinţă şi jupân Manole să se bucure, uitându-şi îndârjirile.</p>
                  <p rend="justify">Din rânduiala asta nouă i se trăgea comisului durerea de şale şi, de cum înflorise în şesul Moldovei primăvară nouă, domnia sa cugeta cum să facă şi să dreagă ca să-şi meremetisească fiinţa. Nu voia cu nici un chip să se deie biruit vârstei. Cu cât se dezvălea primăvara, cu atât domnia sa era mai posomorât. Şi n-avea deocamdată alt chip decât să primească războiul jupânesei Ilisafta. Cu asta-i mai trecea vremea. Asta punea în el şi destulă mânie ca să se mai abată pe la comişii cei tineri, să le dea ocol, să-i privegheze cu nemulţămire şi să cârnească din nas cu împunsături de vorbe la toate câte puneau ei la cale. Comişii cei tineri nu-i ţineau piept; îl lăsau să grăiască şi-şi plecau frunţile aşteptându-l să se întoarcă la ale sale. Ei rămâneau să facă ce ştiau şi cum ştiau, iar comisul Manole se întorcea la războiul său cel neistovit. De-un timp şi jupâneasa Ilisafta se minuna văzându-l aşa de ţăpos şi cu clonţ aşa de tare.</p>
                  <p rend="justify">În dimineaţa aceea de Sânpetru, după ce s-au întors de la sfânta biserică, bătrânii au avut un ceas de alinare, privind cu sufletele îmblânzite livada cu cireşii în pârgă şi ascultând zuzuitul albinelor care treceau ca un şuvoi înalt de la prisacă spre fânaţurile din şes şi îndărăt. Ziua era însorită, vânt nu adia; cătră munţi se împânzea o uşoară pâclă albăstrie, iar cătră miazăzi-răsărit era o depărtare adâncă sub cer de secetă.</p>
                  <p rend="justify">—  În Ţara-de-Jos n-a plouat de trei săptămâni… mormăi bătrânul.</p>
                  <p rend="justify">Jupâneasa Ilisafta suspină, fără să privească pe soţul său:</p>
                  <p rend="justify">—  Cinstite comise Manole, cu puterea lui Dumnezeu nu ne putem pune.</p>
                  <p rend="justify">—  Asta-i numaidecât, răspunse îngăduitor comisul; mulţămesc Domnului Dumnezeu dimineaţa şi sara pentru milosârdia sa.</p>
                  <p rend="justify">—  Atuncea de ce te plângi?</p>
                  <p rend="justify">—  Nu mă plâng, jupâneasă Ilisaftă. Jijia şi Prutul au avut revărsări în primăvara asta, şi unde a stat apa, acuma-i iarba ca peria. Despre partea asta toate-s bune. Numai spun oamenii de la câmp că-i suferinţă din partea mălaiului. Sămânţa sămănată stă ca-n piatră. Dar este vreme şi pentru asta. Şi dacă dă Dumnezeu ploaie, se dreg şi celelalte pâni. În tabără la Vaslui, Vodă a poruncit preoţilor să iasă cu icoanele.</p>
                  <p rend="justify">—  Ce-i pasă măriei sale?</p>
                  <p rend="justify">—  Îi pasă; jitnicerii măriei sale cumpără păsat şi grâu. S-aude că să steie taberile acolo toată vara.</p>
                  <p rend="justify">—  Unde? La Vaslui?</p>
                  <p rend="justify">—  La Vaslui.</p>
                  <p rend="justify">—  Doamne, comise, stau şi mă întreb câteodată: ce-o fi făcând măriei sale trebuinţă atâta război şi atâta tabără?</p>
                  <p rend="justify">—  Îi face trebuinţă căci aşa-i pofta măriei sale. Cei care ştiu, să tacă; cei care nu pricep, să nu s-amestece.</p>
                  <p rend="justify">—  Aşa spui dumneata, comise?</p>
                  <p rend="justify">—  Aşa spun.</p>
                  <p rend="justify">—  Îţi trebuie domniei tale război?</p>
                  <p rend="justify">—  Dacă-i trebuie măriei sale, îmi trebuie şi mie; de ce să nu-mi trebuiască?</p>
                  <p rend="justify">Încreţindu-şi fruntea şi încrucişându-şi uşor privirile, jupâneasa Ilisafta vorbi cătră stâlpul pridvorului, cu mare mirare şi clătinându-şi căiţa încă împodobită cu broboadă de borangic:</p>
                  <p rend="justify">—  Doamne Maica Domnului, oare de ce sunt aşa unii dintre bărbaţii pe care i-a făcut Dumnezeu? Mai cu samă mi se pare ciudat că poftesc război unii care se tânguiesc ziua şi noaptea cum că i-ar durea şalele.</p>
                  <p rend="justify">—  Jupâneasă Ilisaftă, precât ştiu eu, nu se tânguiesc ziua şi noaptea. Se tânguiesc numai aşa, din când în când. Dac-a binevoi Domnul Dumnezeu, au să se tămăduiască. Au trimes răspuns la vraci; au primit răspuns, ş-are să le vie şi leacul, să n-ai domnia ta, jupâneasă Ilisaftă, nici o grijă.</p>
                  <p rend="justify">—  Ba grijă am, ca de-o soţie cu care trăiesc pedepsindu-mă de-atâţia ani, care mi-a scos peri albi, şi mă amărăşte, vai de sufleţelul meu cât mă amărăşte; am grijă numaicât mă mir ce vraci şi leacuri pot fi pentru boală de bătrâneţă. Vrere-aş şi eu să mă lecuiesc şi nu cred să pot.</p>
                  <p rend="justify">—  Crede, jupâneasă Ilisaftă, ş-ai să poţi.</p>
                  <p rend="justify">—  Ba n-oi crede. Şi mira-m-aş să se întâmple asemenea minune altora.</p>
                  <p rend="justify">—  Ai să vezi ş-ai să crezi, jupâneasă Ilisaftă. Măria sa are nevoie de oşteni, deci se cuvine bătrânilor să întinerească</p>
                  <p rend="justify">—  Vra să zică, de asta îţi trebuie război?</p>
                  <p rend="justify">—  De asta.</p>
                  <p rend="justify">—  Of! Apoi atuncea, comise Manole, din războaie în războaie – căci văd că măria sa le înteţeşte – din războaie în războaie ai să tot întinereşti şi-ai să te zburătăceşti iar, pe când eu am să rămân tot la Timiş, prăpădită şi uitată. Aşa mi-a fost scris, pesemne, mai ales de când luminăţia sa Ştefan-Vodă a apucat cu asemenea putere domnia Ţării Moldovei. De-o vreme nu se mai satură. Văzutu-s-a şi pomenitu-s-a oare balaur mai cumplit decât luminăţia sa? Nu ştie de tihna mea, nu vrea să cunoască niciodată nevoia altui suflet. N-a tăcut un crainic în Ţara-de-Sus şi porneşte altul în Ţara-de-Jos. S-a dus şi a ridicat din Secuime pe măria sa Petru-Vodă: iaca, azi îi facem pomenirea şi ne rugăm la prea curata Fecioară să puie cuvânt pentru iertarea păcatelor pe care le-a avut. A bătut război cu Riga Matiaş. A bătut război cu tătarii. A prins a-i cărunţi părul: a pornit război cu Radu-Vodă de la munteni, ca să-şi agonisească ochi căprii…</p>
                  <p rend="justify">—  Jupâneasă Ilisaftă, mormăi cu mânie comisul Manole, muierile ar face bine să nu s-amestece în treburile bărbaţilor şi domnilor.</p>
                  <p rend="justify">—  Aşa zici dumneata, comise Manole.</p>
                  <p rend="justify">—  Să nu se amestece?</p>
                  <p rend="justify">—  Aşa zic eu, jupâneasă Ilisaftă, să nu se amestece. Mai bine să tacă, să păzească cloştele şi să privegheze stativele.</p>
                  <p rend="justify">—  Aşa spun unii, se întoarse jupâneasa cătră stâlpul pridvorului, însă mi se pare că au şi femeile un suflet ş-o judecată. Pe lângă cloşte şi stative, au a naşte în dureri şi a creşte copii. Şi aceşti copii se fac mari, şi bătrânii cu multă minte îi iau cu dânşii şi-i învaţă meşteşugul săbiei. Şi săracei mame numai îi tremură inima că acei copii se duc şi poate nu s-or mai întoarce. Dumnezeu, comise Manole, i-a făcut pentru altceva, nu pentru oştile măriei sale.</p>
                  <p rend="justify">—  Pentru ce i-a făcut, jupâneasă Ilisaftă?</p>
                  <p rend="justify">—  Domnul Dumnezeu i-a făcut ca să trăiască şi să se bucure şi ei de viaţă. Domnul Dumnezeu i-a făcut ca să cunoască dragostea şi să-şi găsească soţie. Stăi, nu răspunde, nu te grăbi, căci ştiu ce vrei să spui. Vrei să spui că feciorii domniei tale s-au bucurat de asemenea daruri, afară de unul pe care l-am închinat lui Hristos şi se află monah la sfânta mănăstire Neamţu. Eu ţi-oi răspunde că bucuria mea nu-i întreagă cât n-oi vedea pe mezin cu aceeaşi rânduială.</p>
                  <p rend="justify">—  După cât înţeleg, jupâneasă Ilisaftă, vorbeşti despre Ionuţ</p>
                  <p rend="justify">—  N-aş putea spune, comise Manole, că n-ai înţeles bine.</p>
                  <p rend="justify">—  Şi după cât pricep, vrei să-l însori.</p>
                  <p rend="justify">—  Doresc, comise Manole, după cum ţi-am mai spus. Şi i-am spus şi băietului. Acuma-i bărbat, nu-i băiet. Înţelege şi el, dar se află pe lume bărbaţi mai vechi care se pun împotrivă.</p>
                  <p rend="justify">—  Cum să-ţi spun, jupâneasă Ilisaftă? Se pun împotrivă, pentru c-au gustat din mâncarea asta o viaţă întreagă şi nu pot aduce mărturie de bunătatea ei.</p>
                  <p rend="justify">—  Ştiu, comise Manole, ştiu, săraca de mine! Asta-i răsplata mea pentru lacrimile şi privegherile mele cât am fost tânără şi pentru câte am îndurat o viaţă întreagă. Tiran ai fost şi tiran ai să rămâi şi eu nu pot pune în casa asta o vorbă înainte, fără să stai împotrivă. Ba încă te şi jâmbezi ca acuma să te uiţi la mine ca de departe, aducându-mi aminte că acest pui orfan de care îmi tremură mie acuma inima, nu-i pui din acest cuib. Chiar pui de cuc să fie, dar Maica Domnului l-a dat grijii mele, şi numai eu i-am fost mama care lui i-a lipsit. De aceea am şi avut pentru dânsul mai multă jale şi milă. Fiind pui săriman trimes sufletului meu, am mai multă putere asupra lui decât comişii cei vechi (nu te holba aşa la mine, comise, că nu mă sparii); mai multă putere asupra lui decât comişii cei vechi: asta s-o ştii. Comişii cei vechi ar face bine să m-asculte, după o viaţă de năcazuri ce-am trăit cu ei. Dacă nu m-ascultă pe mine, să ia aminte că, între cei doi cireşi rotaţi care se văd înaintea noastră în livadă, tot zboară cucul cel bătrân care a cântat primăvara asta. A cântat ş-a cântat de părea că se omoară. Până ce s-au copt cireşele. Acuma, după ce se coc cireşele, ş-a gustat din cireşe, se tot aşează într-un prasad strâmb între cei doi pomi întru care hălăduia şi tot cearcă să cânte şi se screme degeaba, căci a răguşit de câte cireşe a mâncat. Aşa şi cu acei comişi care se tot tânguie că-i dor şalele. Le-a venit vremea, ca şi cucului celui bătrân. Stăi, comise, şi lasă-mă să vorbesc, că atâta mi-a mai rămas pe lumea asta. Eu vorbesc şi dumneata te pui împotrivă. Vrei domnia ta să spui că nu-i adevărat ce-am spus? Nu-i adevărat c-aţi luat un fecioraş crud la toate blăstămăţiile câte aţi săvârşit?</p>
                  <p rend="justify">—  Ce-am săvârşit noi, ca nişte oameni ai lui Vodă, a săvârşit şi el; asta-i legea lui.</p>
                  <p rend="justify">—  Ba nu-i aşa, că era un prunc când l-aţi dus cu dumneavoastră.</p>
                  <p rend="justify">—  L-am luat la învăţătură şi i-a plăcut.</p>
                  <p rend="justify">—  Ce putea să-i placă? Să vadă cum hăituiţi ca pe o sălbătăciune pe Petru-Vodă şi-l împresuraţi şi-l prindeţi şi-l puneţi sub sabie?</p>
                  <p rend="justify">—  Lasă că n-a fost.</p>
                  <p rend="justify">—  Dar putea să fie. Lui Petru-Vodă i s-a făcut judeţ, cum scrie la carte. A omorât pe fratele său Bogdan-Vodă. Cine face, face-i-se. Sânge pentru sânge. Iar după ce l-a judecat, măria sa Ştefan şi-a luat canon să ajuneze nouă ani vinerile.</p>
                  <p rend="justify">—  A fi, dar judeţul e al lui Dumnezeu, nu al oamenilor.</p>
                  <p rend="justify">—  Pe pământ, judeţul e al lui Vodă.</p>
                  <p rend="justify">—  Şi bine-i, mă rog, că l-aţi dus în Ţara Muntenească, amestecându-l într-atâtea şi într-atâtea, de era să-şi piardă capul?</p>
                  <p rend="justify">—  Însă nu şi l-a pierdut, comisoaie Ilisaftă, căci are braţ vrednic.</p>
                  <p rend="justify">—  Nu şi l-a pierdut, căci am stat eu în genunchi ziua şi noaptea lăcrămând şi rugându-mă la Maica lui Dumnezeu, să ia subt aripa sa milostivă nu numai pe cei tineri, comise Manole, ci şi pe cei bătrâni, care mă înfruntă acuma. Ce l-aţi putut învăţa acolo? Să hăituiască pe Radu-Vodă, cum aţi hăituit pe Petru-Vodă? Aţi hăituit cerb ş-aţi prins ciute. Ce i-au trebuit măriei sale Doamna şi domniţele Radului-Vodă? Putea să-i ieie averile, cum le-a luat; dar pe femei să le lese. Aşa încât s-a umplut Ţara Moldovei de doamne şi domniţe. Am auzit că domniţa Maria…</p>
                  <p rend="justify">—  Află că domniţa Maria e o copilă, jupâneasă Ilisaftă.</p>
                  <p rend="justify">—  Va fi fiind. Dar eu am auzit că ia aşa se uită ţintă drept în ochii măriei sale Ştefan. Apoi treabă-i asta, comise Manole? Spune şi dumneata. Adicătelea, dumneata ştiu eu ce vei spune, că te cunosc.</p>
                  <p rend="justify">—  De aceea nu spun nimica şi tac. Domnul meu ştie ce face şi face bine.</p>
                  <p rend="justify">—  Unele le face bine, comise Manole, însă altele nu le face bine. Dar asta-i altă belea. Pe mine mă dor altele. Alinte-se măria sa cu câte doamne şi împărătiţe pofteşte, eu grija măriei sale n-o am.</p>
                  <p rend="justify">—  Se şi vede, Ilisaftă.</p>
                  <p rend="justify">—  Eu grija măriei sale n-o am, comise. Eu mă îngrijesc de pruncul sufletului meu şi doresc să-l văd aşezat la casa lui, cu soţie; pe urmă pun mânile pe piept şi închid ochii. Tac de-a pururi şi scapi de mine.</p>
                  <p rend="justify">—  Vin şi eu după tine, Ilisaftă, n-ai grijă, căci şi zilele mele sunt numărate. Ba încă se poate să mă înfăţişez eu întâi şi întâi în acel loc de linişte şi de tăcere după care râvnesc.</p>
                  <p rend="justify">Comisul oftă prelung şi jupâneasa Ilisafta îl privi c-o înduioşare trezită în ochii ei frumoşi.</p>
                  <p rend="justify">—  Ah, comise Manole, îngână ea, nu uita de învăţătura din veac, care spune că să te temi de muierea care tace, nu de cea care vorbeşte.</p>
                  <p rend="justify">—  Ilisaftă, am învăţat să nu mă tem de nimica, se îndârji bătrânul comis. Eu zic să leşi băietul până ce i-a veni vremea. Aşa te-ai zbătut şi te-ai frământat cu nora dumnitale Maruşca. Aţi dat lui Simion să beie atâtea buruieni fierte până ce i-a venit greaţă. Te-ai ostenit la toate schiturile din munte; ai adus, pe lângă Chira dumnitale, toate babele meştere câte s-au aflat în nouă ţinuturi. Ei şi? Când a venit vremea ş-a dat Dumnezeu.</p>
                  <p rend="justify">—  Lucrul s-a făcut, ş-ai să ai nepot. Venea şi fără atâta străduinţă a dumnitale.</p>
                  <p rend="justify">—  Ba numai după strădaniile, doftoriile şi rugăciunile mele s-a făcut, comise Manole. Cu strădaniile şi rugăciunile mele are să se facă şi ce doresc eu pentru Ionuţ, comise. Şi ce vreau eu, comise, află că se îndeplineşte, deoarece am sprijin pe Maica Domnului. Şi nu cuteza a fi nătâng, cinstite comise, faţă de porunca sfântă. Şi mai multe să nu spui, comise Manole, căci iaca, se umple uliţa de lume şi ne vin oaspeţi. Cum or intra, să nu te găsească posomorât, cum ai narav să stai câteodată. De paloşele turcilor poţi muri; de vorbele Ilisaftei, nu.</p>
                  <p rend="justify">—  Mulţămesc Domnului Dumnezeu… oftă comisul iarăşi.</p>
                  <p rend="justify">—  De ce mulţămeşti?</p>
                  <p rend="justify">—  Că a pus tuturor lucrurilor de pe lumea asta sfârşit.</p>
                  <p rend="justify">—  Mulţămeşte-i şi pentru Ilisafta, Manole, zâmbi subţire comisoaia.</p>
                  <p rend="justify">—  Îi mulţămesc, comisoaie, căci astfel am primit învăţătura să preţuiesc, după multă vorbă, un ceas de tăcere.</p>
                  <p rend="justify">Pe sub teii înfloriţi de la poartă, intra Nechifor Căliman, starostele. Purta, ca şi comisul, strai de şiac sur şi comanac de noaten. N-avea pe el nici un semn de oştean şi ţinea în dreapta toiag. Se închină cuviincios cătră cinstitul comis Manole şi cătră dumneaei comisoaia Ilisafta.</p>
                  <p rend="justify">Foarte s-au bucurat comisul şi comisoaia de sosirea unui oaspete ca Nechifor Căliman, starostele. În drum se mai opriseră câţiva gospodari, îmbrăcaţi curat ca într-o zi sfântă. Între ei se afla şi părintele Dragomir, cu dascălul său Pamfil, care şi ei îşi vestiseră venirea şi-şi pregăteau intrarea la curtea comisului. Acuma mai stăteau o clipă cu oamenii, grăind de vreme, de holde, de oi şi vite, şi mai cu samă de năcazuri.</p>
                  <p rend="justify">Căliman starostele, după ce-şi făcu închinăciunea de cuviinţă, se aşeză pe laiţa unde avea el obicei să steie de câte ori venea la prietinii săi comisul şi comisoaia.</p>
                  <p rend="justify">—  Despre ce umblă vorbele la Timiş? Întrebă el cu voie-bună.</p>
                  <p rend="justify">Fără a aştepta răspuns, se întoarse cătră comisul Manole, ca să-i dea o veste aşteptată.</p>
                  <p rend="justify">—  Cinstite comise Manole, urmă el, am primit ştire că-ţi vine azi doftoria.</p>
                  <p rend="justify">Jupâneasa Ilisafta răsări din locul ei.</p>
                  <p rend="justify">—  Care doftorie?</p>
                  <p rend="justify">—  Doftoria cinstitului comis, răspunse rânjind starostele. Pentru durere de şale.</p>
                  <p rend="justify">Comisioaia se miră nespus:</p>
                  <p rend="justify">—  Care doftorie? Cine o aduce?</p>
                  <p rend="justify">—  Jupâneasă Ilisaftă, se închină spre ea starostele Nechifor; numai un ceas de vreme ai s-aştepţi ş-ai s-o vezi. N-o aduce nimene ca pe o doftorie; cât numai o călăuzeşte, căci vine ea singură.</p>
                  <p rend="justify">Auzind o cimilitură ca aceea, despre care n-avea ştiinţă, de şi într-o viaţă de om auzise atâtea, comisoaia Ilisafta s-a întors spre stâlpul său privindu-l cruciş.</p>
                  <p rend="justify">—  Cinstite staroste, întrebă ea cu grabă şi cu ascuţime; gâcitoare să fie asta?</p>
                  <p rend="justify">—  Nu-i gâcitoare, ci doftorie; ai s-o vezi ş-ai să te bucuri, jupâneasă Ilisaftă, se veseli starostele Nechifor. Mai mult decât atâta nu pot spune, căci îmi porunceşte comisul Manole să tac ca pământul.</p>
                  <p rend="justify">—  Bine cunoaşteţi toate şi bine vă înţelegeţi, îi întoarse cuvânt aprins jupâneasa. Eu stau aicea ca într-o sălbătăcie, tac şi nu ştiu nici nu spun nimic, iar domniile voastre bărbaţii ştiţi şi vorbiţi toate. Poate ştii ceva, staroste Nechifor, despre Ionuţ? N-ai auzit că-i vorba să-l însurăm?</p>
                  <p rend="justify">—  Ptiu, drace! Eu socot, jupâneasă Ilisaftă, că un holteiaş ca Ionuţ mai poate aştepta pân' ce-or trece războaiele, ş-apoi s-a aşeza după aceea, dacă i-a veni gust.</p>
                  <p rend="justify">—  Asta nu-i gust, staroste; asta-i datorie de creştin.</p>
                  <p rend="justify">—  Aşa-i, jupâneasă Ilisaftă; dar eu ţi-oi spune dumnitale că, dacă-i prea devreme, e cu suferinţă; dacă-i prea târziu, e cu oftări. Asta-i pozna cea mai mare, oameni buni.</p>
                  <p rend="justify">—  Cum grăieşti dumneata, staroste? Se ascuţi spre el jupâneasa Ilisafta. Îţi face semne comisul?</p>
                  <p rend="justify">—  Îmi face, răspunse cu supunere Nechifor Căliman; dacă-mi face de ce-aş spune că nu-mi face? Domnia ta, precât înţeleg, vrei aşa, iar domnia sa vrea altfel. Unul îl trage într-o parte altul în alta, şi băietul stă pe loc.</p>
                  <p rend="justify">—  Nu-i băiet, staroste, e bărbat.</p>
                  <p rend="justify">—  Cine-i bărbat? Ionuţ? Asta-i altă poznă, oameni buni: ptiu, drace!</p>
                  <p rend="justify">Comisul se veseli în jilţul său, comisoaia zâmbi şi ea cam acru. Cucul cel bătrân începu să gârâie răguşit în prasad.</p>
                  <p rend="justify">—  Îl auzi, comise? Întrebă jupâneasa Ilisafta.</p>
                  <p rend="justify">—  Îl aud, Ilisaftă… oftă bătrânul Manole Păr-Negru. Văd că vine pe sub păretele de-afară o femeie din sat de la Timiş, o aduce Chira. Are vreo nevoie de-un ajutor ori de-un sfat, jupâneasă Ilisaftă.</p>
                  <p rend="justify">—  Atuncea să îndrăznească a păşi aici… hotărî ascuţit comisoaia. Eu am sfat cu domnia voastră, nu vă pot lăsa singuri. Aştept şi pe părintele Dragomir, şi pe dascălul Pamfil: văd că mântuie vorba cu gospodarii şi şi-au răsucit grumazurile într-acoace. Ce vrei, nevastă? Tu eşti Călina lui Gheorghieş Alistar?</p>
                  <p rend="justify">—  Eu sunt, dragă nânaşă; văd că nu m-ai uitat şi te milostiveşti a-ţi aduce aminte de mine.</p>
                  <p rend="justify">—  Nu te-am uitat: spune ce năcaz ai.</p>
                  <p rend="justify">Femeia era încă tânără, curat îmbrăcată cu catrinţă şi iie. Se sfia, cu mâna la gură, de obrazurile bărboase ale boierilor din pridvor. Ea nu era decât o fiinţă din mişei, nevastă a unui argat de pe moşie. Cu toate acestea, avea un suflet şi o suferinţă – şi căta sfat unde ştia că-l găseşte. De la pragul jupânesei Ilisafta nu se întorcea nimenea nemângâiat. Nu se afla în acea parte de ţară suflet mai blajin decât al comisoaiei.</p>
                  <p rend="justify">—  Nu te sfii, Călină; îţi dau eu deslegare să grăieşti. Femeia urma să tacă.</p>
                  <p rend="justify">—  Te asupreşte Gheorghieş Alistar? Ori te ucide?</p>
                  <p rend="justify">—  Sărut dreapta, nânaşă. Ba.</p>
                  <p rend="justify">—  Nu-ţi dă ce-ţi trebuie? Nevasta îşi strânse mai tare buzele.</p>
                  <p rend="justify">—  Şi-a încurcat cărările prin alte părţi?</p>
                  <p rend="justify">Călinei lui Gheorghieş îi zbucniră deodată lacrimile, în tăcere, fără nici un cuvânt, fără nici un suspin. Îşi plecase fruntea cătră umărul stâng, ruşinată. Comisul şi starostele priveau ca de departe, răsturnaţi în speteze, la locurile lor.</p>
                  <p rend="justify">Jupâneasa Ilisafta urmă a ispiti pe nevastă.</p>
                  <p rend="justify">—  Ai făcut ceva?</p>
                  <p rend="justify">—  Ba. Am venit să cer sfat, murmură femeia. Zice că-i bine să mă duc să dau acatist şi să mă rog la Sfântul Onofrei, la un schit care se chiamă Sihăstria.</p>
                  <p rend="justify">—  Într-adevăr, răspunse domol şi cu luare-aminte jupâneasa Ilisafta; se află un schit Sihăstria şi este acolo o icoană a lui Sfântu Onofrei. Iar eu nu te sfătuiesc, fină, să te duci să te rogi la un bărbat, oricât de sfânt ar fi el. Corb la corb nu-şi scoate ochii: vorba asta s-o ştii de la mine. Pentru suferinţa ta du-te la Neamţu şi roagă-te Maicii Domnului, făcătoarea de minuni.</p>
                  <p rend="justify">Muierea se închină suspinând şi sărutând cu buzele ţuguiate dreapta jupânesei Ilisafta. Se întoarse spre nana Chira, care încuviinţa cu şoapte pripite sfatul, şi amândouă se traseră înapoi spre cuhnie.</p>
                  <p rend="justify">Comisoaia n-avu vreme să se bucure de izbândă. Privi numai o clipă pe potrivnicii săi şi îndată după asta fu nevoită să iasă întru întâmpinarea sfinţiei sale părintelui Dragomir, care venea domol, cu dascălul Pamfil în urma sa.</p>
                  <p rend="justify">Mare uimire a cuprins iarăşi pe jupâneasa Ilisafta, când dascălul Pamfil, după închinarea de bun-sosit, şi după ce s-aşezat pe laiţă lângă staroste, a deschis gura şi a clămpănit ciudate vorbe pe care le mai auzise:</p>
                  <p rend="justify">—  Cinstite comise Manole, s-a primit înştiinţare că vine doftoria.</p>
                  <p rend="justify">—  Bună veste, s-a bucurat bătrânul Manole Păr-Negru.</p>
                  <p rend="justify">Vorba a rămas aici – ca un ou răsclocit: stă netrebnic şi n-a mai ieşi din el pui până la învierea a doua, şi nici atunci. Să nu crăpi de năduh? Se muncea în sine cu gândul jupâneasa Ilisafta. Au câteodată bărbaţii aceştia câte-o taină în care nu poţi intra, cum nu poţi pătrunde în stâncă. Nu-i departe dumneaei de a crede că să fie o punere la cale a lor, numai aşa, ca s-o fiarbă pe ea. Să nu mai aibă astâmpăr, să nu mai aibă hodină, până ce n-a afla.</p>
                  <p rend="justify">Dar de la cine să afle? Poate pe Ionuţ să-l ispitească, de vreme ce trebuie să cadă la curte şi Ionuţ până la vremea amiezii.</p>
                  <p rend="justify">Ce spune şi părintele Dragomir? Doamne, iartă-mă: şi popa ista parcă n-ar fi în toate minţile.</p>
                  <p rend="justify">—  Eu socot să fie aici înaintea amiezii… grăieşte moale părintele Dragomir.</p>
                  <p rend="justify">E  vorba tot de acea doftorie; şi bătrânul Manole se bucură şi de vorba asta. El se bucură şi alţii se înveninează. Dar fie ce-a fi! Fie taină, fie minciună, fie punere la cale.</p>
                  <p rend="justify">—  Nu-i întreabă şi nu mai cere lămurire, să ştie de bine că moare într-acest ceas!</p>
                  <p rend="justify">A  început să adie o boare uşoară dinspre munte. Partea aceea de lume învăluită ca în hobot albastru s-a mai luminat parcă şi s-a mai apropiat. Pe când depărtările de la şesuri se tulbură ca-ntr-o bură de cenuşă. Dascălul Pamfil se uită cu luare-aminte într-această schimbare a stihiilor; trage din chimir gromovnicul său învălit în ştergar alb, îl desface şi-l cercetează.</p>
                  <p rend="justify">Cartea dascălului Pamfil e altă taină, cu slove ca furnicile şi cu chipuri pe care nu le poate pricepe şi desluşi nimeni altul decât el. Pe cât lămurea uneori părintele Dragomir, acel gromovnic a fost alcătuit de un schivnic de la Sfântul Munte Aton; iar un frate al dascălului Pamfil, monah trăitor acolo, l-a cumpărat de la schivnic cu preţ de doi harmăsari buni. Când a venit la noi în ţară acel monah, frate al dascălului Pamfil, a lăsat aici gromovnicul şi l-a învăţat pe Pamfil cum să-l înţeleagă. Luând de la Pamfil doi căluţi tretini răscumpărare, s-a dus, ş-apoi a şi murit acolo la Aton în sfânta mănăstire a Pantocratorului. De atuncea se foloseşte o parte din omenirea din Ţara-de-Sus de înţelepciunea scrisă în acel gromovnic. Ce-o fi fiind asta, cum va fi fiind scris, şi cum poate ceti dascălul Pamfil – care nu-i decât un biet mişel ca toţi mişeii – numai unul Dumnezeu poate şti. Se află pe lume, pesemne, asemenea ciudăţenii de care se folosesc cei slabi, ca să aibă har şi căutare la domni şi boieri.</p>
                  <p rend="justify">Arată cu mare pricepere dascălul Pamfil, bătând cu dosul palmei în gromovnicul deschis, mai întâi şi mai întâi, că – dacă se schimbă vremea din secetă în ploaie la sfârşitul lunii iunie în zodia racului – apoi are să tot ploaie vreme de patruzeci de zile.</p>
                  <p rend="justify">Rău a fost că nu plouă peste năcăjiţii din Ţara-de-Jos. N-are să fie bine că plouă prea mult, pentru năcăjiţi din Ţara-de-Sus. Căci Când se umplu fântânile Scad prisăcile şi stânile.</p>
                  <p rend="justify">Aşa-i cumpăna: dacă se înalţă într-o parte, se coboară în cealaltă.</p>
                  <p rend="justify">—  Adevărat, adevărat scrie la carte… oftează părintele Dragomir, care nu-i deloc cărturar şi, precum se cunoaşte, a învăţat pe derost sfânta slujbă şi tipicul. Se poate să nu fie cărturar nici dascălul Pamfil; însă cartea lui e carte, cartea e în stăpânirea lui, şi în ea se află cuprinse toate înţelepciunile de la Solomon-Împărat şi de la Iraclie-Împărat.</p>
                  <p rend="justify">—  Dacă plouă, nu-i rău, căci aşa vrea Dumnezeu, urmează dascălul Pamfil; şi filosofii au spus că nu s-a văzut niciodată foamete după anii ploioşi. Iar dacă plouă, muntenii de la noi n-au a se plânge, căci Şi din iarbă rea se poate scoate fân bun.</p>
                  <p rend="justify">Deasemeni plugarii cei buni ştiu că După Sângiorz Nu se mai samănă orz.</p>
                  <p rend="justify">Iar cine n-a apucat a sămăna orz, să samene mălai. În Ţara Moldovei, Cu vin şi cu mălai Poţi trăi o sută de ai.</p>
                  <p rend="justify">Să cunoască pivnicerii de la podgorii că Ploile de Sântămărie Vinul îl subţie.</p>
                  <p rend="justify">Se mai scriu în gromovnic şi alte adevăruri. De pildă că: „Toamna se numără bobocii şi se măsură grâul”. Vorba asta îi place, nu ştiu de ce, părintelui Dragomir. Jupâneasa Ilisafta se miră – căci vorba asta e de când lumea şi nici nu-i nevoie să mai fie scrisă şi zugrăvită.</p>
                  <p rend="justify">Dascălul Pamfil mai găseşte ceva în bucoavna lui:</p>
                  <p rend="justify">După iarnă supărată, Vara râde…</p>
                  <p rend="justify">Dacă lepezi cojocul la Crăciun, Îl îmbraci la Paşti.</p>
                  <p rend="justify">Iaca, asta i s-a întâmplat şi dumneaei să cunoască, nu numai o dată într-o viaţă de om. Înţelepte lucruri scrie la gromovnic. Bine ar fi să se afle scris în acea carte veche ceva despre zodia lui Ionuţ şi despre casa vieţii lui Ionuţ, adică despre însoţirea pe care o râvneşte pentru dânsul cu atâta neastâmpăr comisoaia.</p>
                  <p rend="justify">—  Se arată în gromovnic zodia lui Ionuţ, dascăle Pamfil? Întreabă dumneaei, cu puţină îndoială.</p>
                  <p rend="justify">—  Sărut dreapta, jupâneasă Ilisaftă, răspunde cu supunere dascălul; se arată; de ce să nu se arate? În gromovnicul meu se arată şi se proroceşte toate câte sunt pe lumea asta. Ţi-am arătat şi domniei tale zodia în care te afli şi s-a dovedit bună zodie. Am să-ţi spun şi despre zodia lui Ionuţ, al dumneavoastră, de ce să nu spun?</p>
                  <p rend="justify">—  Cum ai crede dumneata, dascăle, că s-ar arăta scris în carte acea zodie a lui Ionuţ? Întreabă cu glas scăzut şi repezit comisoaia Ilisafta. S-ar putea să nu i se arate căsnicie?</p>
                  <p rend="justify">—  S-ar putea; căci unor oameni li-i scris pe obraz, şi-n ochi şi-n frunte, că n-au a zidi casă şi nici vor avea feciori, să-i pomenească, după cum se spune şi-n cântarea de la sfânta mănăstire Neamţu pe care o cântă monahii:</p>
                  <p rend="justify">O, prea frumoasă pustie, Poftesc să te am soţie…</p>
                  <p rend="justify">Însă, eu pe cât am putut cunoaşte în ochii lui Jder cel mititel şi-n toate ale sale, n-are să cânte niciodată asemenea viers. Mai degrabă s-ar vedea din toate ale lui că are să biruiască două şi trei femei.</p>
                  <p rend="justify">—  Aşa crezi dumneata, dascăle? Să nu te-audă comisul.</p>
                  <p rend="justify">—  Ba eu îl aud, jupâneasă Ilisaftă, se veseli comisul Manole din jâlţul său; şi-mi place; dar să ştii că asta-i altă căciulă.</p>
                  <p rend="justify">—  Ştiu, ştiu, oftă jupâneasa Ilisafta; asta a fost scris şi-n ochii altora. A dat Dumnezeu însă şi s-au însurat. Aşa va da Dumnezeu să se însoare şi Ionuţ. Iar dumnitale, dascăle Pamfil, dacă vii când e băietul aici, şi-mi spui întocmai ce doresc eu, să ştii că-ţi dăruiesc un bărbăcuţ noaten, de soi de la Crâm.</p>
                  <p rend="justify">După aceste vorbe, jupâneasa Ilisafta Jderoaia n-a mai întârziat. S-a sculat cu grăbire şi s-a dus să deie poruncă de colăcei proaspeţi, miere limpede şi apă de izvor, pentru oaspeţii săi. Pe când se întorcea iar în pridvor, a băgat de samă că bătrânii stăteau cu capetele întoarse cătră colnic, de unde cobora poteca de la grajdurile domneşti. S-a oprit ca fulgerată, stând şi dumneaei cu luare-aminte, ca să vadă – încă departe – călăreţ sprinten venind în pas domol pe cal murg. Cânta din frunză.</p>
                  <p rend="justify">—  E Ionuţ… a şoptit ea c-o bucurie de tinereţă.</p>
                  <p rend="justify">Încă privea într-acolo, cucerită cu totul de bucuria sa, când s-a stârnit zarvă de câni la curte; şi-n poartă s-a oprit Zailic Uzum de la Dumesnic, cu ursul cel mare negru, pe care îl purta îmblânzit la iarmaroace de vreo douăzeci de ani.</p>
                  <p rend="justify">Ţiganul, deşirat şi mai înalt decât poarta, se purta încă semeţ şi cu plete negre, măcar că împlinise şaptezeci de ani. Cu glas răguşit şi răstit îşi îndemna ursul să se închine cătră boieri:</p>
                  <p rend="justify">—  Ploconeşte-te frumos, Vasile, la cinstitul comis. Ursul s-a ridicat în două brânci, alături de stăpânul său Zailic, şi s-a închinat cătră pridvor.</p>
                  <p rend="justify">Comisoaia părăsise din vedere pe Ionuţ şi se întorsese cătră minunea de la poartă. Cinstitul comis s-a sculat din locul său, a ieşit din pridvor, ş-a strigat poruncă la argaţi să stăpânească bine cânii. După aceea s-a dus împotriva ursului, care se lăsase iar în patru brânci şi intra cuminte pe portiţă, după ţigan.</p>
                  <p rend="justify">Neaşteptată vedenie i s-a arătat apoi jupânesei Ilisafta. Cinstitul comis s-a lăsat dintrodată pe pajişte, cu pântecele la pământ şi cu braţele împreunate sub frunte. La porunca ursarului, Vasile a păşit cu mişcări line în spatele comisului ş-a început a-l călca, pipăindu-l oarecum, de la şale spre grumaz şi iar la şale. Oaspeţii din pridvor se ridicaseră şi se uitau, muşcând colăceii proaspeţi, cum se mişcă iscusit doftoria vie deasupra ciolanelor bătrâne ale comisului…</p>
                  <p rend="justify">—  Iaca, asta încă n-am văzut-o, a mărturisit cu umilinţă jupâneasa Ilisafta. De auzit am fost auzit; dar încă n-am văzut. Se va fi spăriind durerea de asemenea dihanie fioroasă? Totuşi văd că-i un urs blând şi înţelept. Va fi având el meşteşug să deie bătrâneţii iarăşi măcar o parte din puterile tinereţii? Dacă vrea Dumnezeu, se poate şi asta.</p>
                  <p rend="justify">Jupâneasa Ilisafta îşi ridică ochii spre cerul amiezii, pocni din palme, apoi îşi făcu cruce clătinându-şi căiţa naltă împodobită cu borangic…</p>
                  <p rend="justify">Însă, cu toată uluiala ei de-o clipă, nu putea uita pe cel care venea călare legănat şi cântând din frunză, pe sub fagi. Ionuţ al ei, puiul străin, mai drag decât copiii durerii sale drepţi, cei care erau carne din carnea sa şi sânge din sângele său. Cum îşi tot înturna ochii spre poartă, aşteptându-l din clipă în clipă, îl şi văzu sosind, cu dreapta în şold şi cu gugiumanul pe-o sprânceană. Ajuns în dreptul porţii, îşi strunise calul poprindu-l şi se înălţase în scări, ca să vadă mai bine ce adunare de oameni şi ce petrecere s-a iscat la curtea marelui comis. Într-o clipă înţelesese şi i se arătase pe obrazul ars de soare zâmbetul lui, după care se prăpădea jupâneasa Ilisafta. Ptiu! Ptiu! Şopti ea într-ascuns. Să nu fie de deochi! Falnic bărbat creşte din Ionuţ. Râdea cu toţi dinţii, sub mustaţa îngroşată. Îşi arcuise sprâncenele. Pe urmă avusese o căutătură în laturi, cercetând ca într-o fulgerare ce se petrece împrejuru-i. Jupâneasa comisoaie răsări ca de-o sfială: acea căutătură lăturalnică, repede aruncată şi tot aşa de repede ascunsă, era aidoma cu căutătura lui Vasile, doftoria vie care punea în rânduială ciolanele dureroase ale lui jupân Manole Păr-Negru. Acuma îşi dădea sama bine că mai ales la acea căutătură de om a sălbătăciunii îmblânzite se uimise dumneaei. Să fie şi asta vreun semn?</p>
                  <p rend="justify">Nu-i nici un semn. Ori, dacă este semn, nu poate fi decât semn bun. Dumnezeu a pus în acest fecior toate darurile sale, întru care ea nădăjduise. Bărbăţia şi puterea lui îi erau scrise în obraz şi-n trup. În acea vară a anului 1474, Jderul cel mezin nu mai avea nimic din pruncul de odinioară. Lat în umeri şi subţirel în mijloc, părea mai nalt decât alţi oameni când, după ce descălecase, intră pe portiţă cu frâul calului în dreapta. Cu stânga îşi trase de pe plete gugiumanul şi se ploconi uşor cătră părintele său comisul, care-şi sucise spre el grumazul, rânjind de jos în sus de subt urs.</p>
                  <p rend="justify">—  Mă tot dureau şalele… încercase domnia sa să lămurească băiatului.</p>
                  <p rend="justify">Dar Ionuţ se întorsese spre măicuţa sa cea bună, care urma să-l privească şi-l aştepta aproape, cu fruntea înclinată ca şi cum ar fi vrut să-l împungă şi cu bărbia îndesată asupra sânului.</p>
                  <p rend="justify">„Răule şi urâtule!” ar fi poftit dumneaei să strige. Însă îi era ruşine de atâta lume.</p>
               </div>
               <div type="div3" rend="P12">
                  <head>Capitolul II.</head>
                  <subtitle>Aicea şi comisul Manole dă sfaturi mezinului său.</subtitle>
                  <p rend="justify">Vântul care adia de cătră amiază a spălat putoarea ursului. Cânii de la Timiş şi-au contenit zăpăiturile; lumea din privelişte s-a astâmpărat îndrumându-se încolo şi încoace la ale sale. Atuncea şi sfinţia sa părintele Dragomir s-a sculat ducându-se agale, hai-hai, având în urma şi în laturea sa ca pe un mânzoc pe dascălul Pamfil. După ce şi starostele Nechifor a poftit sănătate bună cinstitelor gazde, şi s-a auzit şi în urma domniei sale portiţa de la drum trântindu-se în clampă, jupâneasa Ilisafta a răsuflat prelung af-aff! Şi s-a întors cătră Ionuţ al ei.</p>
                  <p rend="justify">Dar se mai afla de faţă şi comisul Manole.</p>
                  <p rend="justify">—  Mi-ar plăcea, comise, a zis dumneaei, să ne aduci o leacă de fagure proaspăt, ca să-ndulcim tinereţa asta. N-a fost pe la noi de cinci zile, şi, după cât pot eu ceti pe obrazurile oamenilor, acuma văd că are acrimea unei griji.</p>
                  <p rend="justify">—  Ce grijă poate avea un fecior desmierdat ca Ionuţ al dumnitale? A răspuns mormăit bătrânul Manole foindu-se din şolduri şi din umeri, unde simţea furnicându-l doftoria ursului.</p>
                  <p rend="justify">Comisoaia a zâmbit:</p>
                  <p rend="justify">—  Aşa eşti dumneata, comise Manole; după ce te-ai pus la cale ca să-ntinereşti iar, nu-ţi mai pasă de năcazurile altora. Dumneata nu vrei să crezi că o mamă are totdeauna de ce se teme, şi un fecior ca Ionuţ, ale sale gânduri. Uită-te şi vezi ce i-i scris în ochi.</p>
                  <p rend="justify">—  Mă uit, comisoaie, şi nu văd nimica. Dacă are ceva băietul, să spuie. Întâmplatu-s-a ceva pe la domniile voastre sus, comise al doilea?</p>
                  <p rend="justify">—  Nu s-a întâmplat cine ştie ce, tătuţă, a răspuns Ionuţ învăluind cu zâmbet prefăcut pe bătrân.</p>
                  <p rend="justify">Comisul Manole a păşit spre mezinul său şi şi-a pus palma sa dreaptă pe umărul lui stâng.</p>
                  <p rend="justify">—  Ce este?</p>
                  <p rend="justify">Jupâneasa Ilisafa şi-a pălit fruntea:</p>
                  <p rend="justify">—  Să ştii că-l chiamă iar la Domnie! Băietul acesta, sărăcuţul, fost-a zămislit, pesemne, pe zbucium şi pe grabă. Nu i se isprăveşte una şi începe alta. Oare nu l-aţi dus în Ţara Muntenească, purtându-l în primejdie? Cine era, cine era în frunte la toate? Ionuţ al lui Manole Păr-Negru! Cine a bătut cu straja săbiei în poartă la Cetatea Dâmboviţii şi a strigat să-i vie cheia de aur, pe tabla, ca s-o primească şi s-o ducă măriei sale Ştefan-Vodă? Când s-au jâmbat turcii la el, îndemnându-l să vie s-o ieie.</p>
                  <p rend="justify">—  N-a descălicat? şi nu s-a dus s-aducă scară, ca să se suie singur la meterezuri după cheie? Mă rog, cine-l învaţă? Îl învaţă acei bătrâni care nu se mai astâmpără şi care au nevoie de puterea sălbătăciunilor ca să purceadă iar la alte blăstămăţii.</p>
                  <p rend="justify">—  Jupâneasă Ilisaftă, dă la o parte cele trecute şi nu mai vorbi de ele, căci s-au săvârşit; iar pe cele viitoare nu cuteza să le judeci, căci le porunceşte măria sa şi are asupra lor putere numai unul Dumnezeu. Spune, copile, ce este?</p>
                  <p rend="justify">—  După cele ce-l puneţi să săvârşească, copilul nu-i el. Pe cât m-ajută ochii şi înţelegerea, eu îl socotesc bărbat în toată puterea.</p>
                  <p rend="justify">—  Atuncea, jupâneasă Ilisaftă, lasă pe bărbat să vorbească şi dumneata taci măcar cât tace picuşul.</p>
                  <p rend="justify">—  Bine, a oftat comisoaia; bărbaţii să grăiască, iar nevestele şi mamele să asculte.</p>
                  <p rend="justify">—  Aşa, a urmat cu sprânceana încruntată comisul Manole. Spune, băiete.</p>
                  <p rend="justify">—  Apoi ce să spun, tătuţă? A zâmbit cu ochii pe jumătate închişi Jderul cel mititel. Mai întâi am venit să vă văd, căci îmi era dor de domniile voastre. Şi să vă sărut mâna. Sărut mâna, tătuţă; sărut mâna, muţă. Şi vă aduc deasemenea închinare de la bădiţa Simion. Cu osebită dragoste se închină cumnata Maruşca la dumneaei soacră-sa, şi se roagă să nu fie uitată, căci are nevoie de sfaturile dumnisale cum are nevoie prigoria de apă.</p>
                  <p rend="justify">—  Apoi dac-ar avea aşa de mare nevoie, ar fi aicea şi dumneaei. N-am văzut-o cine ştie de când.</p>
                  <p rend="justify">—  Conteneşte, jupâneasă Ilisaftă, s-a îndârjit jupân Manole; n-ai văzut-o de alaltăieri. Aţi stat, ş-aţi vorbit, ş-aţi vorbit şi iar aţi vorbit, de la prânz până la asfinţitul soarelui. M-am dus peste Moldova ca să văd cositorii; m-am întors ş-am umblat după alte treburi; iar m-am dus şi m-am întors, şi dumneavoastră tot n-aţi fost isprăvit cele ce aveaţi a vă spune. Acuma îţi trebuie iar: ca să le luaţi toate de la capăt.</p>
                  <p rend="justify">Ionuţ Jder păşi între bătrâni luându-le mânile şi sărutându-le iar.</p>
                  <p rend="justify">—  Aşa că dinspre partea asta toate-s bune, tătuţă şi mămuţă. Ne-a sosit poruncă de la măria sa, ca să pregătim harmăsarul cel alb cu ţintă în frunte. Noi am mai fost avut veste că acel cal are să facă trebuinţă măriei sale şi nu l-am lăsat să se îngraşe. L-am tot încălicat şi purtat când eu, când bădiţa Simion. Noi ne gândeam aşa că să-l ducem pe toamnă la Suceava. Acuma călăraşii care au venit ne-au spus că măria sa pofteşte să-l încalice cât se află în petrecere în tabăra de la Vaslui. Atuncea – mă gândesc eu – zvonurile care umblă în lume se adeveresc; păgânii ar fi gătind iar război. Spun aceşti răzăşi că, la Vaslui, faurii bat potcoave. Atuncea măria sa aşteaptă să iasă cu oştile după ce s-or pune poduri de ghiaţă pe ape.</p>
                  <p rend="justify">Comisul Manole se încruntă fluturând din cap; pe când comisoaia se căina tăcut, clătinându-şi fruntea la dreapta şi la stânga.</p>
                  <p rend="justify">—  Lasă asta; parcă ştim noi ce are să facă? Ştie numai măria sa. Şi mai mult decât măria sa ştie Dumnezeu. Ce-i cu Vizir? E poruncă să-l duci tu?</p>
                  <p rend="justify">—  L-aş fi dus. Însă încă nu-l putem trimete.</p>
                  <p rend="justify">—  De ce nu-l puteţi trimete?</p>
                  <p rend="justify">—  Tătuţă, de câteva zile, Vizir are ceva. Nu se poartă bine; e fără linişte. Când şi când i se năzare. Uneori suflă greu şi-l simţesc sub mine mai trudit decât s-ar cuveni.</p>
                  <p rend="justify">—  Ei şi? Rânji bătrânul; nu sunteţi domniile voastre comişi acolo? Nu cunoaşteţi rânduielile pe care le-aţi învăţat de la mine? Bătrânul era priceput; însă comişii cei tineri sunt şi mai pricepuţi, căci de-aceea i-a pus măria sa stăpâni la Timiş. Am auzit eu cu urechile mele spunându-se că nălbar ca Simion Jder comisul nu se află în toată Ţara Moldovei. Stricnele aveţi? Spânţ aveţi? Ce vă mai trebuie?</p>
                  <p rend="justify">—  Avem, tătuţă. Bădiţa Simion a făcut cele ştiute, precum a fost învăţat de la domnia ta. Calului nu i-i mai rău. Dar nu-l putem trimete săptămâna asta. Trebuie să-l priveghem până ce se priboleşte, şi apoi după aceea mai avem a-l încălica şi a-l purta, ca să-l înfăţişăm măriei sale întru toată puterea şi frumuseţa lui. Aşa cal rar se vede. Samănă întru toate lui Catalan bătrânul; e tot aşa de aprig şi parcă ceva mai cuminte.</p>
                  <p rend="justify">—  Asta nu se întâmplă numai cailor, ci şi oamenilor… suspină repede şi subţirel jupâneasa Ilisafta.</p>
                  <p rend="justify">Comisul se holbă pieziş asupra ei. Pufni şi se întoarse la Ionuţ.</p>
                  <p rend="justify">—  Ş-acuma ce poftiţi dumneavoastră de la mine, cinstiţilor comişi?</p>
                  <p rend="justify">—  Tătuţă dragă, răspunse mezinul cu glasul său cel mai dulce, te poftim, eu şi cu bădiţa Simion, să te osteneşti până la deal la noi, la grajdul harmăsarilor domneşti. Unde ştim noi una, domnia ta ştii zece. Domnia ta i-ai crescut pe cei vechi şi le-ai ştiut toate metehnele. Când a fost nevoie, i-ai doftorit cu mare iscusinţă, de care nici pe departe nu suntem noi în stare. Numai cât te-i uita la Vizir şi cât vei pune un deget asupra lui ş-ai să şi ştii ce este de făcut. Ne porunceşti şi noi urmăm întocmai. Ca să aibă măria sa bucurie şi noi să nu rămânem de ruşine.</p>
                  <p rend="justify">—  Aşa crezi tu?</p>
                  <p rend="justify">—  Aşa credem eu şi bădiţa Simion; şi noi din cuvântul domniei tale n-am ieşit niciodată, tătuţă… Şi chiar şi slujba asta de la Timiş, ne-a încredinţat-o măria sa numai când domnia ta ai lepădat-o. Dându-ţi-se o cinste mai mare, noi nu ne-am învrednicit de mila Domniei, decât pentru că suntem feciori şi ucenici ai comisului celui mare.</p>
                  <p rend="justify">—  Crezi tu aşa?</p>
                  <p rend="justify">—  Cred şi mărturisesc, tătuţă.</p>
                  <p rend="justify">—  Crezi şi mărturiseşti, viclene, căci sunteţi la strâmtoare. Măcar că am avut eu destul năduh văzând unele din rânduielile voastre nouă acolo la harmăsarii Domniei, mai că m-aş îndupleca să nu vă lăs. Eu nu sufăr să-mi cadă cuşma în tină şi numele meu în ocară. Pe urmă asta-i ş-o datorie a mea cătră Vodă, ca să nu rămâie fără calul care-i place, în războaiele sale. Din mila lui Dumnezeu şi a Maicii prea curate, Domnul şi stăpânul meu îşi înalţă sabia asupra păgânilor, care lucru toţi drept-credincioşii din lumea asta îl aşteaptă cu bucurie. Apoi pentru asemenea război, feciorii mei au pregătit pe Vizir, după cum părintele lor a pregătit la alte războaie pe Catalan; şi după cum alţi comişi de demult au pregătit pe Ducipal lui Alexandru-Împărat Machedon. Cum i-a fost de folosinţă Ducipal lui Alexandru-Împărat, aşa să fie Vizir lui Ştefan-Vodă. Şi când s-a simţi în putere Ştefan-Vodă pe Vizir, să-şi aducă aminte de Manole comisul. Însă n-are să-şi aducă aminte de Manole comisul, căci măria sa, la grajdurile domneşti de la Timiş, are slujitori tineri.</p>
                  <p rend="justify">—  Tătuţă, se încolăci cu glasu-i dulce mezinul în vorbirea bătrânului, slujitorii cei tineri au să mărturisească adevărul, ca să ştie măria sa cui are a mulţămi. Căci domnia ta nu eşti numai doftor al lui Vizir, ci şi prietin al măriei sale. Şi nu atâta pentru noi mergi să doftoreşti calul, căci noi nu suntem vrednici de cinstea asta, ci din prietinie pentru măria sa Vodă Ştefan.</p>
                  <p rend="justify">Comisul cel bătrân îşi înălţă fruntea şi zâmbi pieziş cătră comisoaie.</p>
                  <p rend="justify">—  Auzit-ai, jupâneasă Ilisaftă? Grăi el cu glas moale şi subţiat. Ai putea dumneata, jupâneasă Ilisaftă, să-mi spui cine l-a învăţat pe acest fecior al dumnitale asemenea meşteşuguri diplomaticeşti?</p>
                  <p rend="justify">—  Îţi samănă dumnitale, comise.</p>
                  <p rend="justify">—  Mi-a fi sămănând, însă de învăţat ştiu eu cine l-a putut învăţa. Află dumneata, comise al doilea Ionuţ, că am fost ca ceara în mânile dumnitale, şi mai mult decât un ceas de vreme n-a trece până ce mi-oi pregăti sculele şi buruienile mele, ca să ne suim la grajduri. Şi mai ales am nevoie de miere. Nu pentru comisul cel tânăr, jupâneasă Ilisaftă, he-he! Cât pentru un harmăsar bolnav al măriei sale. Ca să dobândesc un fagure de la o matcă, mă grăbesc întâi să lepăd de pe mine straiele pe care le-a călcat ursul; cu asemenea amiros nu mă primesc albinele nicicacum!</p>
                  <p rend="justify">—  Tătuţă dragă, îţi mulţămesc şi-ţi sărut dreapta. Ş-oi gusta şi eu o margine de fagure, căci iar sunt călător. Cei doi călăraşi mi-au adus poruncă să mă înfăţişez la prea cuvioşia sa părintele Amfilohie. Aşa că, după ce suim la grajduri, eu numai până mâni mai întârzii. Iau cu mine pe tătar cu lucrurile şi mă duc la tabără la Vaslui, unde-i Vodă.</p>
                  <p rend="justify">Comisoaia se mişcă cu grăbire, venind să îmbrăţişeze cu lacrimi pe mezinul său.</p>
                  <p rend="justify">—  Vai-vai! Am cunoscut dintru început că ai scrisă pe obraz veste de drum lung. Ieri mi-a dat în bobi nana Chira şi mi-a găsit şi ea mâhnire. După cum mi-a fost o viaţă întreagă ursit, cunosc că, dacă purcede măria sa război de iznoavă, se duc nu numai tinerii, ci şi bătrânii. De aceea îşi agonisesc unii din aceştia putere cu doftorii pe care nu le-am văzut de când sunt: ca să se ducă şi ei. Ş-apoi rămâi, jupâneasă Ilisaftă, iarăşi singură, ca mărgeaua neînşirată. De altminteri, am avut şi vis vestitor: alaltăieri noaptea, se făcea că am a trece o apă mare şi nu găseam nici vad, nici punte. Ieri dimineaţă, mi-a venit de trei ori să strănut, şi n-am putut strănuta. Asară, când să mă duc din pridvor în casă, m-am împiedecat în prag. Nu mai spun că, de la o vreme, tot simţesc că mi se bate pleoapa stângă: mai ales din asta înţeleg că unii oameni, care bănuiesc ce se poate întâmpla, vorbesc de năcazul şi grija mea jelindu-mă. Nu te uita aşa lung la mine, comise Manole; vorba care vrei s-o spui ţine-o şi nu-i da drumul, că nu-i vorbă bună care să mângâie pe-o mamă şi pe-o soţie. Du-te şi te primeneşte şi intră în prisacă; văd că nu-i multă vreme de aşteptat.</p>
                  <p rend="justify">Ascultă, Ionuţ, se întoarse jupâneasa Ilisafta cătră mezinul său, după ce comisul cel bătrân se dusese tropăind; ascultă, Ionuţ, să-ţi mai spun una… Boala asta a acelui harmăsar pe care-l chiamă Vizir, tu să ştii că nu-i atâta boală, cât semn şi prevestire. Tot aşa Catalan cel bătrân, când a început măria sa Vodă Ştefan războaiele sale, a dat semn. Întruna se frământa şi bătea cu copitele în pardoseala grajdului şi rupea cu dinţii din iesle. Îndată după aceea, când s-a văzut ce-a fost, am înţeles că acel harmăsar e cal năzdrăvan, precum se ştie de când e lumea şi de când sunt poveştile, că se află cai năzdrăvani. Iar acest cal tânăr, fiind din sângele celuilalt, are şi el dar de a simţi şi vesti cumpenele şi răutăţile omeneşti. Vai, Ionuţ dragu mamei, totdeauna m-am temut eu de asemenea cumpene şi răutăţi! Cu rugăciunile mele şi cu multă milă de la prea curata Maică Fecioară, până acuma am fost izbăvită. Iar acuma iarăşi mă tem, căci grija şi întristarea stau în sufletul nostru şi rod ca un vierme neadormit. Eu, dragu mamei, înainte de toate, pe lângă alte sfaturi pe care ţi le-am dat altădată, am a-ţi mai da unul. La mesele la care te duci, printre străini, nu gusta din mâncări până ce n-ai văzut pe stăpânii casei mâncând din blidul din care ţi-ai scos tu. Şi când bei vin, lasă întâi pe alţii să ieie credinţa. Iar apă când bei, oriunde ai fi, suflă întâi asupra ei şi varsă o picătură pentru morţi; ca să împaci sufletele cele neliniştite. Iar în această clipă, stai singurel numai un pic, până ce aduc plăcintele moi poale-n-brâu, pe care le-am copt asară pentru tine, simţind c-ai să vii. Bucuroasă-s că ai venit; întristată-s că pleci.</p>
                  <p rend="justify">Învăluindu-şi fustele creţe ca în bătaie de vânt, comisoaia Ilisafta s-a repezit la cămara şi s-a întors răsucindu-se în călcâie şi punând dinaintea mezinului său plăcinte aurii.</p>
                  <p rend="justify">—  Gustă, dragu mamei.</p>
                  <p rend="justify">—  Nu mi-i a gusta, comisoaie, se apăra Jderul cel mic râzând, căci te ştiu supărată.</p>
                  <p rend="justify">—  Ba să guşti, dragu mamei, ca să-ţi aduci aminte de mine când vei fi între străini. Că oamenii care se despărţesc nu cunosc când au să se adune iar. Tot m-am gândit eu, de câte ori ai plecat, că poate să mă prăpădesc în lipsa ta şi, când te-i întoarce la cuib, nu mai găseşti pe nimeni. Căci şi bătrânul – batîr că l-a calcat ursul şi i-a mai dat o leacă de putere – tot trecător se chiamă că rămâne, după vorba veche că ne trecem ca florile şi ca privighetorile. Şi când n-a fi el, şi n-oi fi nici eu, ţi s-a părea lumea asta prea pustie.</p>
                  <p rend="justify">Lui Ionuţ i se părea că înghite strâmb; şi era întrucâtva tulburat, de şi râdea cătră comisoaie.</p>
                  <p rend="justify">—  Mămuţă, mi-ai vorbit de însurătoare, dar eu am socotit că-i prea devreme. Am nădejde de la Dumnezeu că, de câte ori m-oi duce şi m-oi întoarce, te-oi găsi aicea în pridvor.</p>
                  <p rend="justify">—  Mâncarea de dimineaţă şi însurătoarea de tânăr, dragu mamei. Eu, drept ţi-oi spune ţie, Ionuţ, cred că ai mai putea aştepta şi amâna; sameni cu tatăl tău, căruia foarte i-au plăcut zburdăciunile. Şi dacă-ţi plac şi ţie, apoi acuma-i vremea ta. Dar tot îmi bate capul comisul Manole, că aşa şi pe dincolo, şi ar pofti dumnealui să te vadă aşezat la casa ta, după pilda celorlalţi fraţi, care toţi se află tare mulţămiţi. Chiar şi dacă se iscă într-o casă de însurăţei puţin tunet cu furtună, apoi după aceea vremea se pare mai bună şi viaţa mai frumoasă. Spun eu una, că ai mai putea aştepta; comisul Manole spune zece şi o sută; căci, după cum ştii, eu tac şi dumnealui vorbeşte şi porunceşte.</p>
                  <p rend="justify">—  Mămuţă, răspunse Jder zâmbind, eu toate le-am văzut şi le-am ascultat cu mare băgare de samă, şi ştiu că ceea ce spui e adevărul adevărat.</p>
                  <p rend="justify">—  Ah-ah-ah! Văd, Ionuţule, că are dreptate comisul să-ţi spuie cum că eşti un viclean şi un rău. Iar tu, când va da Maica Domnului să te linişteşti, cum ai de gând să ţi-o alegi pe soţia ta?</p>
                  <p rend="justify">—  N-am s-o aleg eu, muţă; ai s-o alegi dumneata ca să te-asculte şi să-ţi placă. La drept vorbind ar trebui mai întâi şi mai întâi să-mi placă mie şi să m-asculte pe mine.</p>
                  <p rend="justify">—  Dragu mamei, a oftat comisoaia, acuma înţeleg eu cine are dreptate mai multă decât toţi. Are dreptate acel călugăr iscusit, părintele Amfilohie, care te caută întruna pentru slujbele Domnului său. Dar nu se gândeşte acel călugăr iscusit, părintele Amfilohie, la grija şi mâhnirea unei mame ca mine. Acuma să nu mai spui nimica; vine comisul cu fagurul de miere. Lasă-l să vorbească el, cum are narav, şi tu mai mănâncă o plăcintă.</p>
                  <p rend="justify">Comisul începu a umbla cu paşi mari prin pridvor fără să-şi descleşteze fălcile. Nu era supărat; dar se strecurase în fiinţa lui grija: îşi făcuse cuib, clocea pui şi în curând aveau să iasă şerpi cu limbi înveninate. În el toate se adânceau mai anevoie şi stăruiau apoi mai îndelung. I se părea lui, după câte auzise, şi mai cu samă după câte cugeta el singur, că din tabăra aceea de la Vaslui va să izbucnească primejdie pentru omenire, ca dintr-un cuibar al furtunii. C-un ceas mai devreme se bucurase, cu nădejde că sabia cu mâner în chip de cruce a Domnului şi stăpânului său se ridică pentru credinţa cea adevărată; dar nu putea să uite că, de când ţine lumea minte, puterea lui Antihrist s-a arătat nebiruită în acest veac. Numai când va binevoi Dumnezeu să-i hotărască acelui Antihrist pieirea, numai atuncea armiile creştinilor au să dobândească putere desăvârşită. Dar când fi-va oare să fie acea vreme? Cuvioşii monahi din sfânta chinovie de la Neamţu nu se sfiesc a spune că, atâta vreme cât or fi amestecaţi papistaşii în războiul împotriva păgânilor, Dumnezeu va lăsa să se aplece cumpăna de partea ismailitenilor, ca să se vădească greaţa sfinţiei sale pentru eretici. Iar părintele Amfilohie a spus de au auzit toţi şi a ajuns şi la urechile lui Vodă: când măria sa e numai cu oştile sale şi cu ajutorul lui Dumnezeu, războaiele sale merg bine, precum s-a văzut de curând cu Radu-Vodă Basarab în Ţara Muntenească. I-a spârcuit măria sa Ştefan-Vodă pe turci orişiunde i-a întâlnit. Va da Dumnezeu să-i biruiască şi să-i detune ş-acuma, căci papistaşii numaicât făgăduiesc oşti şi scriu cărţi, însă nu trimet nimica. Totuşi s-aude c-au să vie în tabăra de la Vaslui ajutoare de la Ardeal şi de la Craiul Lehiei; aşa lucru nu-i cu putinţă.</p>
                  <p rend="justify">Gândindu-se la toate acestea şi silindu-se ca să-şi adune sculele şi buruienile, intrând în cămări şi ieşind în pridvor, iar ducându-se şi iar venind, jupân Manole Păr-Negru privea ca de departe pe comisoaia şi pe Ionuţ Jder, până ce slobozi câteva vorbe neînţelese.</p>
                  <p rend="justify">—  Venit-au ori n-au venit secuii?</p>
                  <p rend="justify">Comisoaia Ilisafta privi spre soţul său cu puţină frică. Jder cel mezin îşi făcu unele socoteli în gând, după felul său pripit de a cugeta.</p>
                  <p rend="justify">—  Pe cât am înţeles, răspunse el părintelui său, darul nu i-ar plăcea măriei sale decât la vremea sa. De mere crude ţi se strepezesc dinţii.</p>
                  <p rend="justify">—  Îhîm… mormăi comisul cel mare, urmând a-şi pune în chimir şi în taşcă toate câte-i făceau trebuinţă.</p>
                  <p rend="justify">Comisoaiei îi venea să-şi facă cruce cu limba. Au aşa bărbaţii nişte vorbe ascunse de te cruceşti.</p>
                  <p rend="justify">—  Precum s-a văzut şi-n acea dimineaţă.</p>
                  <p rend="justify">—  Iar e vorba de vreun urs? Întrebă ea cu îndoială.</p>
                  <p rend="justify">—  Nu-i urs, e inorog… mormăi comisul. Dar împotriva lui se ridică leul.</p>
                  <p rend="justify">—  Doamne Dumnezeule… şopti comisoaia Ilisafta stupindu-şi în sân. Ce-o fi fiind şi asta?</p>
                  <p rend="justify">Îi mai rămânea o nădejde:</p>
                  <p rend="justify">—  Ionuţ, când purcezi la Vaslui, te abaţi şi pe la noi, dragu mamei?</p>
                  <p rend="justify">Jder cel mic se pregătea s-aducă caii. Din pragul pridvorului, se răsuci spre comisoaie cu zâmbetul lui subţire.</p>
                  <p rend="justify">—  Asta numaidecât, muţă; dar până atunci ţi-a spune tătuţa ce-i cu inorogul şi cu leul.</p>
                  <p rend="justify">Bătrânul porni a râde cu mare plăcere:</p>
                  <p rend="justify">—  Comisoaie, feciorul acesta al dumnitale poate încurca un sobor de trei armeni, trei greci şi trei papistaşi.</p>
                  <p rend="justify">—  Dumnezeu să-l ţie! Murmură comisoaia, făcând în ascuns asupra lui Ionuţ semnul sfintei cruci.</p>
                  <p rend="justify">Cei doi bărbaţi, bătrânul şi tânărul, ieşiră printre livezi, şi comisoaia îi urmări o vreme cu privirea cum suie domol poteca spre sprânceana pădurii din fund. După aceea îşi aduse aminte că-i într-o zi de sărbătoare şi n-are treburi, deci e bine să cheme în iatac, la umbră, pe nana Chira cu sita şi cu bobii. Era plină ca un stup de gânduri şi de griji şi-i trebuiau neapărat lămuriri şi mângâieri.</p>
                  <p rend="justify">Pe colnic, unde umblau călăreţii, vântul adia mai apăsat săpând valuri uşoare în fânaţurile prăvălatice. Iarba era înflorită într-o mie de feţe şi forme minunate şi înfăţişa ochilor colori dulci. O mireasmă caldă umbla în tot cuprinsul. Deasupra călăreţilor, la mare înălţime, plutea o gaie neagră, scriind ocoluri largi. Când ajunse deasupra pădurii de brazi şi fagi, ţipă de trei ori. Tânărul ridică fruntea urmărind-o. Bătrânul rămase cufundat în gânduri şi lăsându-se legănat în şa de pasul calului. De la vultur, ochii mezinului coborâră înspre cotloanele lui cunoscute şi desmierdate care erau aceleaşi şi păreau totdeauna altele, cu fiecare primăvară nouă. Auzea şi vedea cucul. Auzea un mierloi care învăţa să fluiere. Vedea trecând în zbor pieziş părechea de ganguri. Vedea gaiţă şi ciocănitoare. Ş-o păreche de veveriţi cafenii, care fugeau răsucit pe-un trunchi de fag bătrân. Deodată văzu o pasere străină, pe un clomb uscat. Nu era mai mare decât o cioară, dar era îmbrăcată cu pene brumării şi părea tristă şi singură, aşteptând o soţie. Când se apropiară călăreţii la o bătaie de săgeată, îşi luă zborul.</p>
                  <p rend="justify">—  Ce să fie paserea asta? Întrebă tânărul pe bătrân.</p>
                  <p rend="justify">—  Care pasere? Răsări marele comis.</p>
                  <p rend="justify">Paserea se mistuise sub pădure, ca o nălucă. Ionuţ căuta să lămurească înfăţişarea ei; bătrânul înălţă din umeri.</p>
                  <p rend="justify">—  Cine ştie! Trec aşa, din când în când, paseri stinghere. S-a fi rătăcit din vreo furtună, ş-acuma îşi caută drumul.</p>
                  <p rend="justify">—  Părea a-şi aştepta soţia, urmă râzând tânărul. Mămuţa ar spune că ş-acesta-i semn pentru mine.</p>
                  <p rend="justify">—  Se poate, Ionuţ, să fie şi semn; dar dac-a fost stingheră, atuncea-i semn după dorinţa mea.</p>
                  <p rend="justify">—  Ştiu eu ce să spun, tătuţă? Mama a vrut să-mi dovedească chiar mai înainte că ai mare dorinţă să mă vezi însurat.</p>
                  <p rend="justify">—  Aşa ţi-a spus ea?</p>
                  <p rend="justify">—  Aşa mi-a spus dumneaei.</p>
                  <p rend="justify">—  Şi tu ai crezut-o?</p>
                  <p rend="justify">—  Ba, tătuţă; ştiu eu ce să cred şi ce să nu cred. Bătrânul încuviinţă din cap:</p>
                  <p rend="justify">—  Am văzut, şi înţeleg că pot să am în tine o nădejde. La dreptul vorbind, ştiu eu că, dacă vrea dumneaei ceva, apoi nimica nu-i poate sta împotrivă. Cum bate şi sapă apa fără contenire, aşa bate şi sapă jupâneasa Ilisafta. Ei, dar până ce bate şi sapă, trebuie să treacă vreme. Şi anume vremea asta îţi trebuie ţie, ca să cunoşti mai pe urmă că ai avut tinereţă. Tată şi mamă nu găseşti; muieri, câte vrei.</p>
                  <p rend="justify">Mezinul încercă să înveselească pe bătrân:</p>
                  <p rend="justify">—  Tătuţă, mai degrabă pofteşte dumneaei noră pentru sine decât nevastă pentru mine.</p>
                  <p rend="justify">—  Aşa-i, băiete, văd că te-ai deşteptat şi le desluşeşti bine. Aşa Vizir. Ieri nu era decât un mânz, pe urmă a fost strâjnic şi tretin; acu-i harmăsar în putere. Te socoteam copil încă; văd că te arăţi bărbat. Îi trebuieşte, bre omule, noră ca să istovească toate vorbele câte sunt de vorbit pe lumea asta!</p>
                  <p rend="justify">Bătrânul ridică fruntea privind înseninat spre Ionuţ, ca să cunoască în acest fecior fiinţa lui din ani destul de depărtaţi. Îşi alătură spre el calul şi-l cuprinse pe fecior de după umăr apropiindu-l spre sine; apoi privi în jur, să cunoască dacă n-a văzut cumva om pământean asemenea slăbăciune – cu totul rară la comisul cel mare. Nu se uitau la ei însă decât florile poienii cu mii de ochi şi mii de zâmbete.</p>
                  <p rend="justify">—  Ascultă, Ionuţ, zise bătrânul cu voie-bună şi cu taină, casa lui bădiţa tău Simion o vezi în fiecare zi ş-o judeci întru toată liniştea şi pacea ei. Du-te şi vezi cum umblă treburile şi la ceilalţi fraţi ai tăi care s-au grăbit să împlinească dorinţa jupânesei Ilisafta, dar fără a o mulţămi. Căci nurorile dumnisale trebuie să-i steie la poruncă, aşa cum stăm noi la porunca lui Vodă. Dacă vrei să ştii tu de la mine învăţătură, apoi eu ţi-oi spune, fără a ceti în gromovnicul lui dascălul Pamfil, că însoţirea cu muiere întru căsnicie e greu meşteşug şi silnică muncă. Asemenea treabă grea, bărbatul e îndemnat s-o săvârşească de tânăr, căci după aceea, mai târziu, se înduplecă cu multă silă.</p>
                  <p rend="justify">Ionuţ tăcu. Bătrânul îl iscodea numai din coada ochiului.</p>
                  <p rend="justify">—  Tu ce zici şi ce gând ai?</p>
                  <p rend="justify">—  Eu ce gând să am, tătuţă, şi ce să spun? Eu mă gândesc şi spun că viaţa omului are numai o primăvară.</p>
                  <p rend="justify">—  Aha! Apoi, băiete, dacă spui tu asta şi dacă ai cunoscut tu asta, atuncea şi mai bine înţeleg că ai ajuns la bărbăţie şi ţi s-a copt căpăţâna. Ehe! Unde-s primăverile mele, care-au fost şi nu mai sunt!</p>
                  <p rend="justify">Comisul Manole îşi întoarse privirile spre zarea câmpiei, unde străluceau aburii afundului depărtării şi se întruchipau umbrele de vis ale trecutului scufundat. De-acolo, din Ţara-de-Jos s-a întors sufletul unei dragoste a lui din tinereţă şi-i face această bucurie să-i steie alături într-o primăvară, în care pentru el toate încep a fi secătuite şi uscate.</p>
                  <p rend="justify">Îl strânse încă o dată pe Ionuţ cătră umărul său stâng. Apoi făcu: Hah! Şi înlătură cu mâna dreaptă la o parte înduioşările, aşezându-se iarăşi drept şi cu trufie în şa.</p>
                  <p rend="justify">Ionuţ îl lăsă să se potolească deplin.</p>
                  <p rend="justify">—  Tătuţă, zise el apoi, vorbeşti domnia ta de jupâneasa Ilisafta şi bărăneşti şi-i găseşti cusur. Însă mie jupâneasa Ilisafta mi-a fost maică bună şi de la domnia sa am avut toată mângâierea şi toată bucuria zilelor mele. Aşa că eu asupra dumnisale n-oi îndrăzni să stau decât cuviincios şi cu vorbe bune.</p>
                  <p rend="justify">—  Ai dreptate, băiete, oftă comisul. Câteodată se întâmplă să fie tinereţa mai înţeleaptă.</p>
                  <p rend="justify">—  Înţelepciunea asta, tătuţă, e „dintru ale tale” cum scrie la Alixăndrie.</p>
                  <p rend="justify">Atuncea inima comisului s-a muiat de istov, pricepând că mezinul cunoaşte ceea ce domnia sa socotea să rămâie o taină până la ceasul împărtăşaniei din urmă. Însă în ziua de azi copiii află toate. Ar fi poftit să-l îmbrăţişeze a treia oară şi se stăpâni totuşi, ca un bărbat în putere cum se socotea încă a fi domnia sa.</p>
                  <p rend="justify">Totuşi Ionuţ îl înţelesese şi aici. S-a plecat spre mâna lui stângă, pe care bătrânul o sprijinea de coapsă şi i-a sărutat-o, apoi s-a ridicat şi el cu mai multă trufie în şaua sa. Şi-au pus caii în trap şi au umblat aşa un timp fără să schimbe vorbe.</p>
                  <p rend="justify">—  Tătuţă, zise apoi Jder mezinul, înainte de a ajunge la grajduri şi la bădiţa Simion, vreau să-ţi spun că am fost cu luare-aminte şi la ceea ce mă îndemni să cercetez şi să cunosc. Am fost de atâtea ori la Liov, la bădiţa Dămian, şi am văzut că cumnată-mea de-acolo, batîr că-i rusoaică, e ca o cloşcă bună şi bădiţa Dămian e puiul ei. Îl caută şi-l ocroteşte de mi-a fost de-a mirare.</p>
                  <p rend="justify">—  Hm, mormăi marele comis; să ştii că muierea asta va fi fost tare asuprită de soţul ei dintâi.</p>
                  <p rend="justify">—  Ea spune că nu; şi pe soţul ei dintâi l-a jelit de se risipea în văzul lumii. Dar altfel nu poate fi decât cum spui domnia ta. Poate fi şi altfel: că se teme să nu-l prăpădească şi pe cel de-al doilea şi-l ţine ca pe-o scumpete.</p>
                  <p rend="justify">—  Hm! Hm! Am spus eu mai nainte Ilisaftei ce fel de negustor eşti tu. Mă poţi vinde şi pe mine.</p>
                  <p rend="justify">—  Marfa asta n-o am de vânzare, tătuţă. Apoi am fost ş-am văzut şi mai des pe Cristea şi pe jupâneasa Candachia. Cumnată-mea Candachia socoate că nu-i pe lumea asta viteaz mai falnic decât bădiţa Cristea, iar bădiţa Cristea la soare se poate uita, iar la Candachia ba. Aşa că fiind ei atât de fericiţi unul din pricina celuilalt, pilda lor nu poate fi bună pentru mine. Dacă ar fi după a lor pildă, s-ar cuveni să mă însor până mâni. Numaicât n-am vreme. Bag de samă că, în lipsa mea, au sosit la grajduri alţi doi călăreţi.</p>
                  <p rend="justify">—  Hm! Mormăi din nou bătrânul, vei fi înţelegând şi tălmăcind tu multe şi-mi place cum le spui. Văd şi eu urmele proaspete pe potecă. Dar tu nu ceteşti tot, de unde se vede că comişii bătrâni cetesc mai bine decât cei tineri urmele cailor.</p>
                  <p rend="justify">—  Eu nu îndrăznesc a crede, tătuţă, că urmele acestea sunt tot pentru mine.</p>
                  <p rend="justify">—  Aha! Ai văzut şi asta?</p>
                  <p rend="justify">—  Am văzut, tătuţă, că-s urme potcovite de cai domneşti. Răzăşii noştri care sunt la rând de slujbă nu pun potcoave cailor lor. Aşa că trebuie să fi sosit obraze mai subţiri. De obraze subţiri care vin de-a dreptul de la Domnie eu am început a mă teme.</p>
                  <p rend="justify">—  Şi după asta văd, băiete, că ţi s-a copt căpăţâna.</p>
                  <p rend="justify">—  Voi fi sămănând şi eu cu cineva pe lumea asta, cinstite mare comise. Nu mai avem mult şi ajungem şi n-am apucat a-ţi spune de bădiţa Simion şi de cumnată-mea Maruşca.</p>
                  <p rend="justify">—  Apoi numai în căsnicia lui Simion nu poţi găsi tu îndemn, măi copile.</p>
                  <p rend="justify">—  Ba mie asta îmi place mai mult, jupâne comise.</p>
                  <p rend="justify">—  Mira-m-aş!</p>
                  <p rend="justify">—  Mie-mi place asta mai mult după vorba unui cântec pe care îl ştii domnia ta. Te-am auzit odată cum îl cântai. Eram prunc şi-l ţin minte de-atunci. Îmi place şi după rânduiala lui Dumnezeu, pe care tot domnia ta mi-ai tâlcuit-o odată. Frumos îi cerul după o furtună şi apa lină după o volbură. N-am uitat nici asta.</p>
                  <p rend="justify">—  Măi, măi! Se veseli bătrânul; cui vrei să mă vinzi tu? Turcilor ori leşilor? Spune ca să ştiu şi eu. Îţi place ţie asta?</p>
                  <p rend="justify">—  Îmi place.</p>
                  <p rend="justify">—  Ei, apoi n-am ce-ţi face.</p>
                  <p rend="justify">Bătrânul încă râdea când intrară la curtea cea nouă a comisului Simion Păr-Negru. Râdea cu tot obrazul şi întinerise, încât îl priveau cu uimire din cerdac şi Maruşca, cu obrazul încununat de aurul însorit al cosiţelor, şi Simion care nu se putea hotărî să cheme în ochii şi pe fruntea lui o rază de bucurie, ş-un străin, care zâmbea cu mare stăpânire de sine.</p>
                  <p rend="justify">Pe acel străin, de şi încă nu-l întâlnise şi nu-l văzuse cu ochii săi, Ionuţ îl cunoscu numaidecât din vorbele auzite în anii din urmă şi din faimă.</p>
                  <p rend="justify">Era un bărbat firav la înfăţişare, cu barba rară, fruntea pleşuvă şi obrazul lipsit de rumeneala sângelui. Nu părea să aibă mai mult de patruzeci ori patruzeci şi cinci de ani. În obrazul pălit ca de vegheri îndelungi priveau cu putere ochi mari, bulbucaţi şi întunecoşi. Zâmbetul îi era blând; Ionuţ însă ştia că blândeţa asta a zâmbetului îl înşeală. Şi-l cunoştea pe acel bărbat din altă înfăţişare a fiinţii lui: căci avea trupul uşor strâmbat cu spetele umflat de un mont într-o parte. Era, cum îi ziceau moldovenii, „ghebosul” – dobândit de la Radu-Vodă Basarab, împreună cu averile cucerite la Cetatea Dâmboviţii şi împreună cu Doamnele aduse de măria sa la Suceava.</p>
                  <p rend="justify">Îi zicea Ştefan Meşter, boier de neamul lui, ba chiar os din Basarabi, după cât se spunea, care se bucurase de dragostea lui Radu-Vodă, fiindu-i tâlcuitor, învăţător şi sfetnic lui Radu-Vodă. Acel Voievod nu-i spunea altfel decât „nene Ştefane” – dovadă că şi-l ştia rudenie. Altă dovadă părea a fi credinţa pe care dumnealui Ştefan Meşter o arăta Doamnei lui Radu-Vodă Voichiţa şi Domniţei Maria a lui Radu-Vodă, pe care le însoţea de bună-voie în prinsoarea lor la Moldova, şi le rămăsese slujitorul lor cel mai de aproape şi mai de credinţă.</p>
                  <p rend="justify">Se ştia acuma întrucâtva că postelnicul de taină al lui Radu-Vodă, dumnealui Ştefan Meşter, îl sfătuise pe Domnul său să facă altfel de cum făcuse. Căci postelnicul Ştefan Meşter îşi petrecuse o parte din tinereţă la Veneţia, unde învăţase carte latinească, şi o altă parte a vieţii o petrecuse la ostrovul Rodos. După aceea se oploşise un timp la Trapezunt în împărăţia grecilor Comneni, înainte de a pune sub sabie acea împărăţie Mehmet al doilea Sultan. Inima lui îl îndemna să sfătuiască pe Radu-Vodă Basarab a se uni cu Ştefan-Vodă împotriva ismailitenilor, şi întruna îi cetea şi-i spunea, însă Radu-Vodă îl lăsa să vorbească ascultându-l cu plăcere; numai când a venit vremea faptelor, a făcut cum socotea măria sa că trebuie să facă. Asta i-a adus căderea şi pieirea.</p>
                  <p rend="justify">Din pricina curtenilor lui Basarab-Vodă, care mulţi erau în legătură cu begii de dincolo de Dunăre şi din Cetatea Brăilei şi Giurgiului, postelnicul Ştefan, toată vremea cât stătuse la Bucureşti, fusese nevoit să-şi acopere lucrarea lui, şi sfaturile şi gândurile adevărate, arătându-se la ospeţe şi divanuri mai mult ca un cabaz decât ca un postelnic adevărat. De aceea nici nu era scrisă mărturia sa în condicile domneşti.</p>
                  <p rend="justify">—  Eu nu poftesc a răstigni pe Hristos, a zis el în divan domnesc înainte de pornirea războiului cu Ştefan-Vodă.</p>
                  <p rend="justify">Nu s-a ştiut bine ce voia să spuie domnia sa cu aceste vorbe. Căci pe Ştefan-Vodă nu putea nimene, la munteni, să-l socotească drept Hristos. Cu atât mai vârtos cu cât anume boieri brăileni scoseseră şi o carte de mare ruşine şi ocară împotriva lui Ştefan-Vodă. Atuncea postelnicul Ştefan ar fi spus alte vorbe, anume că „râsul te râde şi batjocura te batjocoreşte”. Mai pe urmă s-a văzut cam ce înţelege a spune acel boier, când s-a aflat că papa, Veneţia şi craii au trimes soli la Ştefan-Vodă pentru războiul creştinilor împotriva lui Antihrist. Atuncea şi-au adus unii aminte că boierul Ştefan a fost învăţăcel la veneţieni şi luptător la Trapezunt.</p>
                  <p rend="justify">Cum putea fi oştean un bărbat care, prin voia lui Dumnezeu, se zămislise strâmb, asta iarăşi era lucru ce dădea mult de vorbit moldovenilor. Însă, cumpănindu-l în toată înfăţişarea lui, Ionuţ Jder nu-l preţui mai prejos decât alţi oşteni, căci părea să aibă braţe vârtoase şi picioare lungi. Încă nu-şi dădea bine samă de ce chiar îi plăcea chipul acelui boier străin.</p>
                  <p rend="justify">Se mai aflase iarăşi, de cătră acei care stăruiesc şi socotesc ca să afle toate, că şi porecla postelnicului Ştefan avea un tâlc. Domnia sa era întru adevăr meşter. Îi plăcuse în tinereţă să înveţe la Veneţia nu numai carte latinească; fusese şi ucenic la un ceasornicar. Asta o dovedise în anul care urmase războiului cu Radu-Vodă. Atuncea fiind Doamnele Radului-Vodă pribege şi roabe la curtea din Suceava, nu-l aveau decât pe acel boier ca sfetnic al singurătăţii lor. Aşa că domnia sa a stat toată vremea neclintit în preajma Doamnelor. Şi neavând ce face alta, ca să-şi mai înflorească timpul, a cerut învoire de la măria sa Ştefan-Vodă ca să întocmească şi să aşeze un ceasornic într-un turn al cetăţii. Deci dându-i Ştefan-Vodă bucuros asemenea învoire, postelnicul a mai cerut câţiva meşteri nemţi de la târgul Bistriţei, şi, cu acei meşteri, a întocmit roţile şi zimţii, şi a potrivit celelalte meşteşuguri şi greutăţile, încât acuma ciocanele bat sferturile, jumătăţile şi ceasurile în acel turn, de se aude în toată cetatea.</p>
                  <p rend="justify">Toate aceste gânduri fulgerară în lumina minţii lui Ionuţ Jder ca o rândunică pe dinaintea ferestrei. Cum descălecase la pridvor el şi comisul mare, auzi numaidecât glasul subţiratic al postelnicului:</p>
                  <p rend="justify">—  Pe vel-comis Manole cine nu-l cunoaşte? Sunt bucuros acuma că văd şi pe prâslea al său, de care am eu osebită trebuinţă. Până acuma nu l-am văzut; acuma-l văd, şi-mi place.</p>
                  <p rend="justify">—  Mă închin cu plecăciune, cinstite postelnice, a răspuns Ionuţ, ploconindu-se.</p>
                  <p rend="justify">—  Mă cunoşti? S-a mirat boierul.</p>
                  <p rend="justify">—  Acum mă aflu întâia oară înaintea domniei tale. Sunt gata să te slujesc, jupâne, dacă ai o poruncă mai mare decât aceea pe care am primit-o ieri.</p>
                  <p rend="justify">—  Poruncă este, răspunse postelnicul Ştefan, privindu-l lung şi cu luare-aminte. Îmi dai învoire întâi să mă închin cu toată cuviinţa în faţa lui jupân Manole vel-comis şi să mă bucur că-l văd sănătos şi în putere. Îl aşteptăm eu şi comisul Simion de mai mult de un ceas de vreme şi, înainte de a ajunge domnia sa aici, ne-a sosit de devale ştire că a pus un doftor iscusit să-l calce. Prea bine a făcut, căci vine vremea să steie şi săbiile vechi lângă cele tinere pentru războiul lui Hristos.</p>
                  <p rend="justify">Având faţa luminată şi împăcată, comisul Manole s-a lăsat îmbrăţişat, cugetând că numele său are atâta faimă încât a ajuns la marginea pământului, de vreme ce acest boier de departe a aflat de el. Îl cunoaşte că-i de la marginea pământului pentru că vede că are în îmbrăcăminte ceva deosebit de cât au boierii noştri moldoveni şi munteni. Mai întâi poartă în picioare ciubote cu turetci nalte, ciubote de iuft şi turetci de piele de cerb. Tot din piele i-i straiul scurt, sub care se gâceşte zaua de sârmă subţire. Poartă la gât cruciţă de aur, atârnată în lanţug.</p>
                  <p rend="justify">Dar cum se face că – fără să-l fi ştiut, fără să-l fi văzut – îl cunoaşte pe nume acest demon de copil, care-i pe lumea asta numai de două-trei primăveri? N-a fi având în el vro năzdrăvănie? M-aş teme de el dacă nu mi-ar fi fecior, sânge din sângele meu.</p>
                  <p rend="justify">—  Nu te mira prea tare, vel-comise, a zis străinul. Eu sunt Ştefan Meşter, fost boier al Radului-Vodă. Acuma mă aflu slujitor la Moldova. De când stau cu domniile lor la Suceava, am putut afla câte ceva despre unii bărbaţi din această ţară.</p>
                  <p rend="justify">Ionuţ Jder se alăturase de bădiţa Simion, ca să-i spuie în grabă că bătrânul a venit cu toate sculele lui de nălbar şi că, după părerea aceluiaşi bătrân, lui Vizir trebuie să-i scoată o ocă de sânge. Au nevoie aşa, uneori, harmăsarii, ca să fie răcoriţi în vremea primăverii. După aceea au să-i toarne pe gât o fiertură de romaniţă cu miere.</p>
                  <p rend="justify">Simion a răspuns numai c-o singură vorbă:</p>
                  <p rend="justify">—  Bine.</p>
                  <p rend="justify">Mezinul a trecut la Maruşca, şoptindu-i că comisoaia Ilisafta o doreşte care nu se mai află şi pofteşte s-o vadă numaidecât; şi dacă nu se poate duce jupâneasa Maruşca până devale, atuncea are să se ostenească jupâneasa Ilisafta până în deal.</p>
                  <p rend="justify">—  Vai, Ionuţ, a răspuns jupâneasa Maruşca învăluindu-l c-o privire iute, cum ar socoti jupâneasa Ilisafta că nu mă grăbesc să mă cobor în clipă până la dumneaei? Aş fi întârziat, dacă jupânul postelnic Ştefan s-ar fi arătat trudit şi flămând, însă domnia sa vrea să purceadă numaidecât. Am şi poruncit lui Gheorghe Tătaru să-ţi gătească toate.</p>
                  <p rend="justify">Astfel s-a săvârşit, în pripa cea mai aprigă, plecarea lui Ionuţ de la Timiş. Pe când jupânesei Ilisafta, la curtea de devale, îi cădea în bobi drum lung cu primejdii.</p>
                  <p rend="justify">—  Prietene, i-a zis postelnicul Ştefan Meşter lui Ionuţ, ajungându-l într-un colţ al pridvorului; ştiu că ieri ai primit poruncă de la prea sfinţitul Amfilohie ca să te înfăţişezi la tabăra de la Vaslui. Îndată ce-au fost purces călăraşii, am ajuns şi eu în tabără, cu carte de la Doamnele mele. Atuncea măria sa Ştefan, sfătuindu-se cu părintele Amfilohie, mi-a dat mie împuternicire şi carte, ca să te ridic şi să te duc la Suceava, pentru slujba Doamnelor.</p>
                  <p rend="justify">Iar după asta mergem amândoi în tabără, la porunca măriei sale.</p>
                  <p rend="justify">Jder şi-a repezit cu degetele o pală de păr pe după urechea dreaptă şi a apucat cu stânga cartea domnească. I-a cunoscut pecetea, înclinându-se asupra ei şi sărutând-o.</p>
                  <p rend="justify">—  După câtă slovă am învăţat eu la Neamţu la mănăstire, a zis el apoi, cunosc că porunca pe care domnia ta mi-o aduci e întocmai precum scrie aici. Încalic într-o clipeală ş-apoi numai o ţâră zăbovim devale la comisoaia Ilisafta, ca să-i sărut mâna, şi ca să iau de la domnia sa şi să pun la ciochine nişte plăcinte moi anume pregătite, care ne fac nouă trebuinţă pe cale.</p>
               </div>
               <div type="div3" rend="P12">
                  <head>Capitolul III.</head>
                  <subtitle>În care se arată ce fel de om e dumnealui postelnicul Ştefan Meşter.</subtitle>
                  <p rend="justify">Al doilea călăreţ, pe care-l cunoscuseră Jderii din cercetarea potcoavelor pe drumul grajdurilor, era un slujitor scurt, îndesat, smead şi peste samă de sprâncenat. Se înfăţişase cu doi roibi bine înşăuaţi, unul cu tacâm mai scump, şi părea că nu se uită la nimic şi la nimeni. Poate mai degrabă pândea la toate câte erau în juru-i şi mai cu samă la toţi. Când a venit de faţă şi Gheorghe Tătarul, Ionuţ Jder s-a încredinţat îndată că slujitorul postelnicului Ştefan şi-a găsit însfârşit o aşezare statornică a privirilor. La asemenea cercetări stăruitoare, Tătarul se dovedea cu desăvârşire nesimţitor.</p>
                  <p rend="justify">Întrebând pe boier, Jder a aflat că, de neamul lui, acel slujitor e alvanit şi-l chiamă Grigore Doda. Postelnicul îl avea pe lângă sine de treisprezece ani; îl găsise într-un port din Dalmaţia şi-l scosese dintr-o primejdie, când seniorii veneţieni pofteau să-l înalţe în furci nu pentru fapte de laudă.</p>
                  <p rend="justify">Întâmplarea i-a povestit-o postelnicul Ştefan lui Ionuţ chiar în clipa plecării, înainte de a bea câte-un pahar de vin înfăţişat pe tabla de jupâneasa Maruşca, şi când stăteau gata să iasă din pridvor şi să încalece.</p>
                  <p rend="justify">A întrebat postelnicul:</p>
                  <p rend="justify">—  Dumneata îi dai vin slujitorului dumnitale?</p>
                  <p rend="justify">—  La drum, niciodată, a răspuns Jder.</p>
                  <p rend="justify">—  Faci bine, a încuviinţat boierul. Eu nu-i dau, pentru că-şi ia el singur cât îi trebuie de două ori pe an. Din asta i s-a tras şi păţania lui de la Cataro. Se afla coborât de la munte în acel liman; era însetat şi nu văzuse de mult oameni. Atuncea i-a venit hachiţa. A intrat la o osterie în marginea târgului, la malul mării, şi a poftit vin dulce negru. Care vin era mai dulce şi mai tare pe acela l-a poftit. Avea în chimir puţine parale mărunte de argint şi a băut vin de acele parale. I-a priit, dar nu s-a săturat. Atuncea a ieşit în uliţă şi şi-a căutat căluţul şi desagii. A poruncit neguţătorului să vie să-i vadă marfa – adică acel cal muntenesc şi burdufurile de brânză. Câţi bani buni i se poate da pe cal şi burdufuri? A întrebat Gore Doda. Un galbăn venetic ş-un sfert de galbăn, zice neguţătorul.</p>
                  <p rend="justify">—  Şi cât vin negru de care am băut îmi poţi da dumneata pe un galbăn venetic ş-un sfert de galbăn?</p>
                  <p rend="justify">—  Îţi dau cât poţi bea până la miezul nopţii, i-a răspuns neguţătorul. Atuncea Gore Doda a dat în mâna stăpânului osteriei marfa, s-a descălţat, s-a desfăcut la gât, şi-a suflecat mânicile, şi s-a pus să-şi stingă arşiţa pe care o avea în el. Când au început a i se încrunta ochii, s-a uitat împrejuru-i pe sub sprâncene. Mai erau în osteria aceea destui muşterii. Atuncea Grigore Doda a întrebat dacă se află acolo de faţă cineva mai mare şi mai tare decât el. Oamenii au râs; el s-a supărat. A rupt în dinţi ulcica din care bea, măcinând-o în măsele, şi a venit asupra tuturor cu grumazul încordat şi cu fruntea plecată. A fost o bătălie nemaipomenită. Scaune, mese şi ulcioare sfărâmate. Asta nu-i nimica: ci braţe şi picioare rupte, capete sparte. Când a venit straja, Grigore Doda a sărit asupra străjii. L-au prins şi l-au vârât sub turnul cetăţii, la umezeală, ca să se răcorească. După ce s-a răcorit, judele i-a lămurit ce făptuise, câte oase rupsese, câtă pagubă făcuse. Dacă n-are bani ca să se răscumpere, nu-i rămâne alta decât să plătească cu viaţa. Atuncea m-am amestecat eu, fiind în petrecere în acea vreme la Cataro.</p>
                  <p rend="justify">—  Dacă-mi îngăduie senioria să-l răscumpăr eu, sunt gata a-l răscumpăra după ce stau cu dânsul de vorbă un pătrar de ceas.</p>
                  <p rend="justify">—  Bine, mi s-a răspuns; dacă ridicăm asemenea marfă într-o creangă de copac, nu câştigăm nimic. Dai senioriei peste socoteala pagubei trei bani şi robul e al dumnitale; numaicât în două zile să-l scoţi din pământul Veneţiei.</p>
                  <p rend="justify">—  Să stau întâi de vorbă cu dânsul, am zis eu. Am cerut un sfert de ceas.</p>
                  <p rend="justify">—  Îţi dăm un ceas întreg.</p>
                  <p rend="justify">—  Vă foarte mulţămesc, prea cinstiţilor seniori, am adaos eu.</p>
                  <p rend="justify">Domniile lor au râs şi m-au învoit să intru la Gore Doda. L-am găsit pe Gore Doda liniştit, aşteptând ştreangul. Mi-a spus cum îl chiamă şi de unde-i; că a fost oştean al Veneţiei şi pe urmă cioban. Că-i vine câteodată fierbinţeala asta de dă tot ce are pe vin; şi pe urmă se cuminţeşte; pân' ce-i vine iar. Aşa l-a rânduit Dumnezeu. Dar acuma şi-a încheiat veleatul, căci nu mai are vreme de trăit decât pân' ce-a fi soarele la amiază. Atuncea are să se înalţe şi are să scoată limba la ceilalţi necăjiţi care rămân să se chinuiască pe astă lume.</p>
                  <p rend="justify">—  Ţi-i dragă viaţa?</p>
                  <p rend="justify">—  Mi-i dragă, dar m-am săturat de dânsa. Am o nebunie şi nu pot scăpa de ea.</p>
                  <p rend="justify">—  Dar în Dumnezeu crezi, Grigore Doda?</p>
                  <p rend="justify">—  Cred în Hristos şi în prea curata lui Maică.</p>
                  <p rend="justify">—  Dar un jurământ ştii să faci, Gore Doda?</p>
                  <p rend="justify">—  Ştiu; care jurământ?</p>
                  <p rend="justify">—  Să nu mai bei.</p>
                  <p rend="justify">—  Nu, asta nu pot.</p>
                  <p rend="justify">—  Atuncea să faci un jurământ să nu mai bei decât o dată, când se înoieşte anul, la luna lui septemvrie zintăi. Dacă juri aşa, te răscumpăr.</p>
                  <p rend="justify">—  Nu pot nici asta; feleşagul meu e să mă îmbăt batîr de două ori; şi dacă am stăpân, stăpânul a şti ce să dreagă ca să mă ferească de blăstămăţiile pe care le săvârşesc; sunt robul său şi are putere asupra mea; să mă lege, să mă puie în butuc, să-mi aşeze străji care să mă privegheze.</p>
                  <p rend="justify">—  Bine, să fie aşa, am încuviinţat eu. Te învoiesc de două ori pe an, având asupra fiinţii tale stăpânire, să-ţi las ori să nu-ţi las viaţa. Şi să fii om al meu de credinţă. Dacă juri aşa, pe cartea sfântă, pe care o am la mine, şi pe cruciţa asta de aur, eu te răscumpăr de la seniorie.</p>
                  <p rend="justify">A  jurat şi de-atuncea mi-i slujitor cu credinţă. Nu am a mă plânge de el; numai când îi vine vremea, îl las slobod, câte trei zile şi-l priveghez cu alţi oameni ai mei, fără să ştie el. Însă nu săvârşeşte ticăloşii totdeauna în aceste zile slobode ale lui. Câteodată se veseleşte, ori plânge şi arată mare prietenie oamenilor şi cailor; şi pe unii şi pe alţii îi adapă amestecat din vinul lui.</p>
                  <p rend="justify">Jupâneasa Maruşca a râs subţire şi n-a mai îndrăznit să înfăţişeze al doilea pahar oaspetelui său. Vel-comisul Manole s-a veselit râzând gros de o întâmplare ca aceea. Unde va fi fiind Veneţia? Unde va fi fiind Cataro? Tocmai la marginea pământului. Atuncea avea dreptate domnia sa când l-a judecat pe acest boier că-i străin şi vine de departe. Însă e creştin ca şi noi şi pare bărbat vrednic. Să fie sănătos!</p>
                  <p rend="justify">—  Să ne vedem cu bine şi cu sănătate, vel-comise, i-a zis venind asupra sa boierul cel străin.</p>
                  <p rend="justify">—  Dac-a da Dumnezeu, ne-om mai vedea, a răspuns cu îndoială jupân Manole.</p>
                  <p rend="justify">—  Domnul Dumnezeu vrea toate cele bune, vel-comise, Dumnezeu îmi dă tovărăşie pe un fecior al domniei tale care văd că ţi-i drag; rânduiala este să ţi-l aduc înapoi.</p>
                  <p rend="justify">Plăcută vorbă. S-a luminat puţintel şi obrazul lui bădiţa Simion.</p>
                  <p rend="justify">—  Trebuie să binevoiască şi măria sa, s-a îndârjit totuşi jupân Manole.</p>
                  <p rend="justify">Postelnicul i-a atins braţul:</p>
                  <p rend="justify">—  Pentru Manole Jder şi feciorii săi mila măriei sale e ca o rouă prielnică. Ştii şi dumneata asta, vel-comise; ţi-o spun şi eu. Slujba întru care merge comisul Ionuţ e cea mai plăcută măriei sale. Asta n-o ştie nimeni, însă domniei tale ţi-o pot spune.</p>
                  <p rend="justify">—  S-o spui şi jupânesei Ilisafta comisoaia, unde ne oprim ca să luăm plăcintele, a râs Ionuţ.</p>
                  <p rend="justify">—  Am înţeles; am să mă închin şi dumnisale ş-am să-i spun.</p>
                  <p rend="justify">Ionuţ se gândea: Să vedem cum se descurcă postelnicul de vorbele comisoaiei?</p>
                  <p rend="justify">Într-adevăr, după ce-au purces ş-au mers pe sub pădure ş-au coborât la curtea veche de la Timiş, mezinul Jderilor a prins a fi cu luare-aminte, căci jupâneasa Ilisafta îi aştepta în poartă. Îndată a aflat dumneaei că-i slujbă grabnică; îndată a înţeles că nu-i vreme de prăpădit şi s-a întristat; iar cum a aflat de plăcinte, i s-au luminat ochii. Are ochi frumoşi comisoaia Ilisafta, se gândea Ionuţ, priveghind toate. Şi mai ales glasul i-i ca o strună de argint. Nu vorbeşte repezit cum i-i obiceiul şi ascultă cu luare-aminte ce-i spune postelnicul Ştefan.</p>
                  <p rend="justify">—  N-avem vreme de descălicat, muţă, hotărâse Ionuţ, ca să facă pe plac soţului său de drum.</p>
                  <p rend="justify">Însă postelnicul Ştefan descălecase în pripă şi pusese dârlogii calului în laba păroasă a lui Gore Doda. După aceea postelnicul Ştefan îşi trăsese de pe mâni nişte mănuşi mari tot din piele. Întâi se mirase de acele mănuşi, pe cale, Jder; acuma se mira comisoaia, încât deocamdată i se legase limba şi era numai ochi.</p>
                  <p rend="justify">Dar îndată jupâneasa Ilisafta a boldit ochii de altele.</p>
                  <p rend="justify">—  Eu am auzit de domnia ta, jupâneasă Ilisaftă, a zis postelnicul. Te văd întâia oară şi sunt bucuros; dar de ştiut te ştiu mai de demult, Eu, dragă jupâneasă Ilisaftă, am umblat în toată lumea asta; şi cât pământ a dat Dumnezeu oamenilor l-am văzut tot. Cum am ajuns ş-am stat în Ţara Moldovei, m-am uitat la dreapta, m-am uitat la stânga ş-am aflat toate. Mie mai ales mi-s dragi oamenii ş-am aflat îndată ce oameni cu stare şi cuviinţă trăiesc în acest ţinut. Puţini oameni cu stare şi cuviinţă, pe care-i miluieşte măria sa; i-am aflat şi i-am putut număra pe degete. Mai mult decât degetele de la amândouă mâinile nu mi-au trebuit. Te-aş pofti, dragă jupâneasă Ilisaftă, să nu te osteneşti, căci noi suntem călători în slujba lui Vodă. Om sta un picuţ în pridvor, dar plăcintele le-a pune Gheorghe Tătarul în desagii lui. Are şi Gore Doda, omul meu, câte ceva; ce duce el nu-i aşa de bun, totuşi se poate mânca fără să ne primejduim dinţii. Vom sta măcar cât stă apa la bulboană, cum binevoieşti a spune domnia ta; pe urmă încălecăm şi ne-am dus, dar de uitat să ştii domnia ta că tot avem să ne uităm înapoi. Cum ne-a fost vorba în deal, în pridvorul lui jupân Simion comis, mult n-am a-l ţinea cu mine pe acest comis tânăr; mai curând ne-om duce, mai curând ne-om întoarce. Nu râde, jupâneasă Ilisaftă, şi crede ce-ţi spune un bărbat cu frica lui Dumnezeu. Nu mă duc cu acest comis în tabără la Vaslui, dragă jupâneasă Ilisaftă; mă duc în altă parte; dacă pofteşti numaidecât şi numaidecât, am să-ţi spun numai domniei tale şi să nu afle nimeni altul, că-l duc la Suceava, unde am cu el treabă, ca să luăm Doamnele de-acolo să le mutăm la Cetate la Neamţu. Aşa-i porunca măriei sale. Îl duc la Suceava ca să vadă lume mai aleasă. Acolo, la Vaslui, în tabăra lui Vodă, numai oşteni. Nu-i chip să vezi ochi şi sprâncene care să-ţi placă. Numai şi numai oşteni. Ş-apoi de la o vreme măria sa îi ţine pe toţi în mare strânsoare şi nu le dă voie decât o dată pe săptămână să bea vin, iar zaruri nu le dă voie deloc să joace. Dacă vrei să ştii domnia ta de ce nu le dă voie să joace zaruri, ţi-oi spune-o şi pe asta. Nu le dă voie din pricina alvaniţilor, care n-au noroc la câştig, şi a nemţilor, care au prea mult noroc; din care pricină alvaniţii s-au stârnit a-i bate şi a-i tăia pe nemţi. Îţi mulţămim pentru toate, dragă jupâneasă Ilisaftă, mai ales pentru vorbele bune, şi doresc să te găsim sănătoasă.</p>
                  <p rend="justify">Jder zâmbea în sine şi-i plăcea cum se petrecuseră toate. Sprinten călăreţ, acest ghebos al Radului-Vodă! Poate că spune prea multe şi mărunte, dar le spune bine.</p>
                  <p rend="justify">Acuma tace şi se gândeşte. La ce s-o fi gândind? Au ieşit amândoi, urmaţi de slujitori, în şleahul cel mare care duce spre Cetate şi spre mănăstire. Au călărit repede, fără să se mai uite înapoi; după acea toană repezită, acuma umblă în pas.</p>
                  <p rend="justify">I  se pare obrazul postelnicului Ştefan umbrit de gânduri.</p>
                  <p rend="justify">—  Ce zici, comise Ionuţ, îl găsim pe pârcălabul Arbore sus?</p>
                  <p rend="justify">—  Socot că-l găsim; dar nu ştiam că avem a sui la Cetate.</p>
                  <p rend="justify">—  Să mă ierţi, prietene, că nu ţi-am spus chiar din cea dintâi clipă; dar acuma îţi spun. Am la mine carte şi cătră părcălab, ca să ne dea slujitori pentru trebuinţele noastre. Am împuternicire ca să cer slujitori de orişiunde, când am avea nevoie.</p>
                  <p rend="justify">—  Să cerem.</p>
                  <p rend="justify">—  Nu aşa. Eu am nevoie, după porunca măriei sale, de două feluri de slujitori. De puţini slujitori ageri; şi eu mă mulţumesc cu unul. Şi de câţiva slujitori cu mare virtute. Cei ageri să călăuzească pe cei cu virtute. Cărţile mele mie nu-mi folosesc, dacă domnia ta nu te gândeşti singur să cauţi ce ne trebuie.</p>
                  <p rend="justify">Jder tăcea, aşteptând.</p>
                  <p rend="justify">—  Precum ai văzut, urmă postelnicul Ştefan, eu cunosc destul de bine oamenii de la curtea Moldovei. Ştiu de toate isprăvile domniei tale în multe împrejurări. Am văzut în viaţa mea destule isprăvi şi am auzit de mai multe; nu mă sperii de nimica şi nu mi se pare nimica peste fire, pentru că toată puterea şi ştiinţa şi înţelegerea ne vin de la mila lui Dumnezeu şi cât binevoieşte Domnul Dumnezeu atâta putem face. N-am să-ţi spun vorbe înflorite, cum m-ai auzit spunând altora până acuma; am să-ţi spun numai că te preţuiesc cum se cuvine, după toate câte mi s-au spus.</p>
                  <p rend="justify">—  Ţi le-a spus măria sa?</p>
                  <p rend="justify">—  Le-am auzit şi de la Săndrel-Vodă.</p>
                  <p rend="justify">Jder întoarse o privire piezişă asupra soţului său şi-l văzu zâmbind.</p>
                  <p rend="justify">—  Pe măria sa Săndrel-Vodă nu l-am văzut de multă vreme, răspunse Jder.</p>
                  <p rend="justify">—  Ştiu şi asta; însă aţi fost prieteni. Deci cunoscându-te întrucâtva, te-aş pofti, dacă am har înaintea domniei tale, să alegi domnia ta pe acei bărbaţi de virtute de care avem nevoie. Cartea mea face puţine parale, dacă nu-i cine să aleagă ce ne trebuie.</p>
                  <p rend="justify">—  Să mă gândesc, răspunse Jder cu supunere.</p>
                  <p rend="justify">—  Da, comise Ionuţ, şi-n vremea asta eu ţi-oi spune ce mi-a plăcut aici în Ţara Moldovei. La noi, Radu-Vodă miluia şi punea în dregătorii pe nişte oameni de nimic. Pe când la curtea lui Ştefan-Vodă proştii au puţină căutare.</p>
                  <p rend="justify">—  Eu zic aşa, cinstite postelnice, că să cerem pârcălabului pe doi cunoscuţi ai mei. Pe unul îl chiamă Samoilă Căliman şi pe celălalt Onofrei Căliman. Dacă-s de rând la Cetate, să ni-i deie; dacă nu, să ne lese să-i luăm de la casele lor.</p>
                  <p rend="justify">—  Oameni tari?</p>
                  <p rend="justify">—  Bărbaţi după cum îi arată porecla, cinstite postelnice: unul e Strâmbă-Lemne şi altul e Sfarmă-Piatră.</p>
                  <p rend="justify">—  Înţeleg; şi-s buni, mai ales dacă-s feciorii starostelui Nechifor.</p>
                  <p rend="justify">—  Vra să zică, zâmbi Ionuţ, domnia ta îl cunoşti şi pe staroste?</p>
                  <p rend="justify">—  Îl cunosc din ce-am auzit; că şi-a făcut de mulţi ani sicriul; ş-acum acel sicriu slujeşte drept corlată cailor.</p>
                  <p rend="justify">—  Aşa este; şi dintre câţi feciori are, aceştia-s cei mai vrednici. Când or pune ei umărul la o greutate, apoi se cunoaşte.</p>
                  <p rend="justify">—  Atuncea să-i căutăm şi să-i luăm cu noi. Deocamdată cred c-ar fi de ajuns, adăugind şi cei doi slujitori ai noştri…</p>
                  <p rend="justify">—  Tataru-i şi mai bun, se mândri Ionuţ.</p>
                  <p rend="justify">—  Atuncea Grigore Doda e în fruntea tuturora, zâmbi postelnicul Ştefan. Vreau să-ţi mai spun una, comise. Mi-a plăcut jupâneasa Maruşca.</p>
                  <p rend="justify">—  Aşa?</p>
                  <p rend="justify">—  Mi-a plăcut în chip deosebit. Frumoasă şi ciudată muiere. Iar comisul Simion se poartă cu ea cum se cuvine, ca şi cum i-ar fi un juvaer scump. Bine face; şi eu i-aş da un sfat. Când o caută undeva, să n-o caute cum caută toată lumea; şi când o aşteaptă să facă ceva, să n-aştepte de la ea ce-aşteaptă de la alte muieri. Doamne fereşte, dacă ar fi să se înece jupâneasa Maruşca, în puhoiul Moldovei, apoi ar trebui căutată la deal, nu la vale. Nu te superi, comise, de vorbele mele.</p>
                  <p rend="justify">—  De ce să mă supăr, cinstite postelnice? Ai întrucâtva dreptate. Aş vrea să ştiu dacă mânem la Cetate, ori numai poposim şi pe urmă călărim mai departe.</p>
                  <p rend="justify">—  Cu ajutorul lui Dumnezeu, facem popas, comise Ionuţ. Şi ne-arătăm trudiţi şi ne culcăm. Pe urmă, tot cu ajutorul lui Dumnezeu, ne sculăm când nimeni nu s-aşteaptă şi toţi cred că dormim. Umblăm noaptea, ne hodinim ziua şi intrăm la Suceava fără să ne vadă nimene.</p>
                  <p rend="justify">—  Se poate asta?</p>
                  <p rend="justify">—  Eu cred că se va putea, când ornicul va bate ceasul al patrulea.</p>
                  <p rend="justify">—  Bine; eu sunt sub mâna dumnitale, postelnice, şi fac cum porunceşti.</p>
                  <p rend="justify">—  Şi nu doreşti să cunoşti nimic? Nu doreşti să-ţi dau nici o lămurire?</p>
                  <p rend="justify">—  Ba da.</p>
                  <p rend="justify">—  Atuncea întreabă-mă şi eu am să-ţi spun toate ca unui tovarăş bun. N-am să-ţi cer taină; n-am să te leg cu jurământ. Tainele se sparg, jurămintele se rup. Cu omul vrednic eu nu mă tocmesc; mă duc cu el şi la câştig şi la pagubă. Ce vrei să ştii?</p>
                  <p rend="justify">—  Vreau să ştiu de cine te temi pentru Doamnele domniei tale.</p>
                  <p rend="justify">—  Care Doamne ale domniei mele?</p>
                  <p rend="justify">—  Aşa. Doamnele domniei tale. Vrei să le scoţi din Suceava şi să le duci mai la vale cătră Vaslui.</p>
                  <p rend="justify">—  Aşa este, şopti postelnicul; din porunca lui Vodă.</p>
                  <p rend="justify">—  Dacă-i porunca lui Vodă, întoarse cuvânt, tot şoptit, Jder, atuncea de cine avem a ne teme? De ce trebuie să dormim ziua şi să intrăm în Cetate la Suceava noaptea, când va bate al patrulea ceas? Are a se sfii măria sa de cineva?</p>
                  <p rend="justify">—  Măria sa n-are a se sfii de nimeni şi de nimic, prietene Ionuţ. Măria sa nu ştie nimic. Primind pe cât se vede o vestire de la Doamnele mele, a dat poruncă să li se împlinească dorinţa. Asta s-a întâmplat acuma patru săptămâni; şi dorinţa nu li s-a împlinit; prea cuvioşia sa arhimandritul m-a sfătuit să mai aştept până ce-mi dă sfinţia sa de ştire. Acuma măria sa a arătat nerăbdare şi nu mai putem întârzia. După ce am avut sfat cu prea cuvioşia sa părintele Amfilohie, prea cuvioşia sa mi-a arătat că mutarea trebuie să se facă numaidecât, ca să nu se mânie stăpânul cel mare; dar mi-a dovedit că este ş-o pricină de primejdie.</p>
                  <p rend="justify">—  Să fie vreun podgbeaz leşesc care pândeşte asta? N-aş crede; hotarele măriei sale sunt bine păzite.</p>
                  <p rend="justify">—  Într-adevăr, nu-i de crezut şi nici nu este asta.</p>
                  <p rend="justify">—  Atuncea să fie un duşman dinlăuntru?</p>
                  <p rend="justify">—  Nu-i duşman. Dimpotrivă.</p>
                  <p rend="justify">Jder tăcu, uimit. Apoi se aplecă asupra postelnicului.</p>
                  <p rend="justify">—  De asta n-are voie Săndrel-Vodă să se ducă la Suceava? Şi de asta Vodă i-a hotărât să-şi aşeze curte la Bacău?</p>
                  <p rend="justify">—  Poate să fie şi din pricina asta.</p>
                  <p rend="justify">—  E o nebunie a lui Săndrel-Vodă?</p>
                  <p rend="justify">—  N-aş crede. Trebuie să-ţi mai spun că porunca lui Vodă te-a hotărât de la început pe domnia ta ca să ridici şi să duci la Cetatea Nouă pe Doamnele mele. Nici porunca asta a măriei sale n-o putem înlătura. Deci trebuie să duci pe Doamne. Dacă le-ar duce altcineva, cred că n-ar fi primejdie; poate ar fi dacă Săndrel-Vodă şi-a pierdut mintea şi sufletul. Însă dacă le duci domnia ta, e primejdie. Se pare că sunt oameni năimiţi, gata să te lovească.</p>
                  <p rend="justify">—  Are ceva cu mine? Vrea să-mi ia viaţa?</p>
                  <p rend="justify">—  Nu; mai degrabă – socotim noi – vrea să te umilească şi să te ruşineze.</p>
                  <p rend="justify">Jder îşi încruntă sprânceana şi-şi opri calul. Postelnicul îi apucă mâna.</p>
                  <p rend="justify">—  Nu te tulbura, comise, şi ascultă pe un prieten al dumnitale mai vârstnic. Nu-i aşa că v-aţi prins fraţi de cruce? V-aţi prins fraţi de cruce: asta a fost greşeala. V-aţi spus toate tainele. Mai cu seamă ţi le-a spus Vodă Alexandru pe ale sale. Aţi umblat drumuri de dragoste, aţi sărit gardul în grădini unde numai dumneata ai avut norocul să culegi flori…</p>
                  <p rend="justify">—  Se ştie asta? Şopti cu înfiorare Ionuţ.</p>
                  <p rend="justify">—  Se ştiu toate; au fost oameni care le-au înţeles şi le-au mărturisit lui Săndrel-Vodă, nădăjduind de la măria sa un câştig. Pe lângă asta, aţi ieşit amândoi la oaste odată şi e greu să se socotească măria sa mai puţin viteaz decât dumneata. Totuşi dumneata ai avut noroace şi izbânzi şi-n războiul tătarilor, şi-n războiul Radului-Vodă, cât s-a zvonit pretutindeni; numele lui Ionuţ Jder bâzâie ca un bondar în toată Moldova. Acest bondar trebuie dat la o parte, căci supără. Cearcă să-l deie la o parte cu vorbe şi nu izbuteşte, căci măria sa Ştefan-Vodă îşi cunoaşte şi-şi preţuieşte oamenii. Vremea trece şi zavistia se adânceşte în sufletul omului ca o drojdie înveninată. Atuncea va fi venit cineva să-l sfătuiască cum ar fi mai bine să înlăture trufia şi laudele dumnitale. Nu te supăra. Vorbele astea nu le spun eu, vorbele astea le spune măria sa. Acuma ştiu că ai vrea să înţelegi de ce a ales acest copil tocmai asemenea împrejurare şi se ţine de ea cum se ţine musca de-un cal sângerat. A ales-o pentru că mintea măriei sale Săndrel nu-i coaptă, şi pofteşte măria sa să facă ş-o vâlvă urâtă în ţară, să împroaşte această vâlvă şi asupra părintelui său care nu-i face un gust atuncea când binevoieşte să-l aibă; şi să se vadă că pofala lui Ştefan-Vodă nu-i fără cusur. Astfel se otrăveşte singur acest prunc domnesc şi din asta a ieşit că avem nevoie de Strâmbă-Lemne şi Sfarmă-Piatră. Mai vrei să cunoşti ceva?</p>
                  <p rend="justify">—  Îmi ajunge… oftă Jder cu năduh.</p>
                  <p rend="justify">—  Nu putem ocoli greutatea, urmă postelnicul. Am stat eu şi arhimandritul ş-am cugetat ş-am vorbit. Stăpânului nu-i putem mărturisi nici într-un chip; mai bine să pierim noi decât să-i dregem asemenea pahar. Atunci trebuie să prindem pe făptaş în mreaja pe care ne-o întinde şi să-l ţinem aşa, ca să nu mai făptuiască. Şi nici Vodă să nu ştie nimic. Ha-ha! Te-ai întristat.</p>
                  <p rend="justify">—  M-am întristat, cinstite postelnice.</p>
                  <p rend="justify">—  Nu te întrista, căci din prieteniile mari ies duşmăniile cele tari.</p>
                  <p rend="justify">La aceste cuvinte înţelepte, Jder îşi înălţă fruntea cătră bolta albastră unde sălăşluieşte stăpânul din veac a toată zidirea. Felurite gânduri îl frământau. S-au zbătut în el cu ascuţime îndoieli despre faptele lui de altădată, când n-a fost cu credinţă şi dreptate fratelui său de cruce Săndrel-Vodă; însă îşi scutură acele îndoieli, unde era amestecată umbra subţirică a Nastei cu vicleniile dragostei, şi le acopere cu faptele ce săvârşise, când şi-a pus acest cap pentru slujba Domnului şi prietinului său. O desmierdare trece, cum trec aceşti nouri care învăluiesc cerul dinspre munţi; însă credinţa lui a fost statornică şi dreaptă, putând să-i aducă pieirea, ş-atunci n-ar mai fi ajuns această zi, ş-acest ceas, ş-această clipă, când stă şi cugetă cum să-şi apere fiinţa de o mare primejdie.</p>
                  <p rend="justify">Nourii care se ridicau dinspre munţi nu treceau uşor şi repede, cum socotise el dintru început, de când îi băgase de samă. Încununau cu ceţe despletite anumite piscuri pe care el le cunoştea din copilărie, iar asta însemna că-i cu putinţă să vie împotriva călătorilor o ploaie grabnică. Slujitorii, care se opriseră în urmă la douăzeci de paşi, descălecaseră, şi Jder înţelegea că Gheorghe Botezatu îndeamnă pe Gore Doda să tragă din desagă dulama pentru stăpânul lui. El se grăbea s-o şi tragă pentru al său.</p>
                  <p rend="justify">Se simţea cum sporeşte vântul din acea parte unde se pregătea şuvoi de ploaie. Târgu Neamţu se afla aproape, la o bătaie de săgeată pe drum drept, şi puteau găsi adăpost cu uşurinţă. Însă drumul lor era la Cetate. Nici Cetatea nu era departe; se zărea desluşit cu turnurile şi meterezurile ei în brădet, sub vulturii care hojma o străjuiau. Jder ştia drumul cu ochii închişi: ocolesc pe după târg, înspre Oglinzi, ş-apoi prind a sui o potecă trăgănată şi nişte cârjoaie care-i duc până sus.</p>
                  <p rend="justify">Întrebarea era, deocamdată, ce caută el acolo şi de ce-l priveşte pe furiş, în asemenea chip, acest boier străin? Plăcut e la vorbă şi toate pare a le spune bine, dar acuma acei ochi mari şi bulbucaţi i se par înşelători. Poate nu-s înşelători; dar e mai cuminte să-şi tragă măsurile. Poate-l duce sus, ca să-l lepede în Cetate. De ce să-l ducă sus şi să-l lepede în Cetate şi-n vreo tainiţă, când el Ionuţ Jder e credinciosul cel mai credincios al Domniei? Poate fi şi asta numai dacă postelnicul va fi având vreo tainică legătură chiar cu Alexăndrel-Vodă. Vorba a fost dată oamenilor ca să înţeleagă unul ce spune altul; a ajuns însă a fi şi prefăcută şi înşelătoare. Dar dacă acest boier ar fi fost să aibă vreo taină legată cu pruncul domnesc, n-avea nevoie să-i înşire toate câte i-a înşirat. Ca să-l adoarmă şi să-l lege mai bine?</p>
                  <p rend="justify">Dintrodată îl văzu pe postelnic râzând cu dinţi ascuţiţi şi rari, şi avu ca o sfială, pe care îndată şi-o stăpâni strângându-şi fălcile. Postelnicul râdea şi-l privea drept.</p>
                  <p rend="justify">—  Ai dreptate, comise Ionuţ, să ai gânduri şi îndoieli; gândeşte-te bine, ca să te scuturi de nedumeriri.</p>
                  <p rend="justify">—  Mă lăs în sama lui Dumnezeu, răspunse Jder întunecat.</p>
                  <p rend="justify">—  Eu zic să te laşi în seama lui Dumnezeu după ce îţi rânduieşti pază, căci de-aceea a pus Dumnezeu minte în fiinţa noastră.</p>
                  <p rend="justify">—  Potrivit cuvânt.</p>
                  <p rend="justify">—  Ce facem? Suim la Cetate?</p>
                  <p rend="justify">—  Suim la Cetate; însă pe urmă nu mai putem ieşi; la un ceas după asfinţitul soarelui se închid porţile; iar noi era vorba că ieşim şi ne ducem mai departe.</p>
                  <p rend="justify">—  Ieşim şi ne ducem, comise; cărţile mele sunt chei care descuie toate porţile. Deocamdată văd că stăm pe loc. Dacă ar fi să fiu viclean cătră măria sa Ştefan-Vodă, ar însemna că sunt viclean cu Doamnele mele. Dacă n-aş fi credincios până la moarte Doamnelor mele, nu m-aş afla în acest ceas în Ţara Moldovei. Doamnele mele fiind sub mâna şi sub prietenia lui Vodă, eu nu pot cunoaşte drept stăpân decât pe măria sa Ştefan. Ce spun eu acuma se chiamă rânduială loghicească. Gânditu-te-ai la asta de când te tot uiţi la acei nouri?</p>
                  <p rend="justify">—  M-am gândit.</p>
                  <p rend="justify">—  Bine ai făcut. Şi să te mai gândeşti la alta. După cât venin a clocit zavistnicul dumnitale, dacă braţul meu ar fi în slujba sa, atunci cel mai lesne ar fi fost să pun în lucrare acest junghi subţire şi ager, pe care-l port sub cingătoare. Lovindu-te din dreapta, n-aveai când să te aperi, fiindcă eşti stângaci. Această armă au iscodit-o italienii tocmai pentru asemenea slujbă, când domnii lor poftesc să-şi împuţineze prietenii.</p>
                  <p rend="justify">Cu aceste vorbe, postelnicul trase scurt stiletul şi-l înfăţişă zâmbind lui Ionuţ:</p>
                  <p rend="justify">—  Ţi-l dăruiesc domniei tale. Poate-ţi va fi vreodată de folos.</p>
                  <p rend="justify">Ionuţ primi arma şi, zâmbind, o cântări în palmă. Apoi şi-o trecu în chimir.</p>
                  <p rend="justify">—  Mulţămesc, cinstite postelnice. Cât am grăit eu, cât ai grăit domnia ta, cât s-au îmbulzit nourii, eu am stat şi m-am gândit. Câte îndoieli voi fi avut, toate am să le dau pe apa Ozanei. Nu mi-a mai rămas decât teama de primejdia care mă ameninţă şi vreau să mă apăr de toate.</p>
                  <p rend="justify">—  Se vede că la domnia ta teama, cum îi spui, şi hotărârea merg deopotrivă. Între ele, se alege îndrăzneala.</p>
                  <p rend="justify">—  Văd eu că mă cântăreşti bine şi mă preţăluieşti. Aşa încât iată ce m-am gândit eu, cinstite postelnice. Cu poruncile pe care le ai la mână şi cu slujitorii aceştia doi, domnia ta binevoieşte a sui cât de degrabă la Cetate, cerând acolo pârcălăbiei pe feciorii lui Nechifor Căliman cu numele Onofrei şi Samoilă. Eu, în vremea asta, mă reped la un frate al meu mai mare, părintele Nicodim, monah la sfânta mănăstire Neamţu. Mă sfătuiesc cu el şi nădăjduiesc şi-n el sprijin. Cel mult în trei ceasuri sunt înapoi şi domnia ta m-aştepţi cu slujitorii într-un loc pe apa Ozanei care se chiamă Bradu Mare. Acolo te găsesc şi acolo ne-a fi masul. Dormim un somn bun cât or paşte caii în prund şi s-or hrăni, şi cătră miezul nopţii, când răsare luna, ne mişcăm spre Suceava.</p>
                  <p rend="justify">—  Aşa să fie, răspunse postelnicul Ştefan; dar domnia ta ia-ţi slujitorul; poate să-ţi facă trebuinţă.</p>
                  <p rend="justify">—  Îl lăs zălog… zâmbi Jder.</p>
                  <p rend="justify">—  Ca să mă privegheze?</p>
                  <p rend="justify">—  Atuncea-l iau. Se dovedeşte că cerbii cei vechi sunt mai tari decât suliţarii. Gheorghe Botezatu ţi-a arăta numai calea, şi pe urmă vine după mine.</p>
                  <p rend="justify">S-au veselit privindu-se cu voie bună, apoi au stat un timp ca să vadă cum se înalţă o măreţie de nouri asupra soarelui.</p>
                  <p rend="justify">Până la asfinţit mai erau patru ceasuri. Jder încălecă şi porni spre sfânta mănăstire. Postelnicul Ştefan mai aşteptă un timp urmărindu-l din ochi cum se duce, apoi, zâmbind încă de plăcerea pe care o simţea pentru acel june, făcu semn Tătarului s-o ia înainte şi se îndrumă spre Cetate.</p>
               </div>
               <div type="div3" rend="P12">
                  <head>Capitolul IV.</head>
                  <subtitle>Călătorii de noapte.</subtitle>
                  <p rend="justify">La Cetate, pârcălabul Arbore era lipsă. Ieşise de la amiază coborând la Vânători, ca să facă sfat cu starostele Nechifor pentru o lucrare de parcane deasupra râpii de cătră Ozana, unde se arătaseră risipituri într-un corn de zid. Era nevoie de oameni, de cai şi de căruţe, ca pentru o asemenea lucrare domnească, la care gospodarii din Vânători, ca oameni ai Domniei şi ai Cetăţii, erau îndatoraţi.</p>
                  <p rend="justify">A  ieşit la poartă ajutorul pârcălăbiei, dumnealui şatrarul Neculai Mereuţă de la Pipirig, om mititel şi rotunjor, cărunt şi cuviincios. A poruncit să se lese puntea pe lanţuri, a trecut la oaspete, i-a cunoscut îndreptările şi l-a poftit la arhondaric.</p>
                  <p rend="justify">Postelnicului i-a plăcut priveliştea dintre ziduri. A văzut străjile de nemţi la toate turnurile şi a cunoscut toate rânduielile cetăţilor tari, ca şi cum ar fi fost vorba de război într-un ceas. Însă era vreme de pace, slavă Domnului Dumnezeu, şi şatrarul Neculai a făcut numaidecât dovadă de această stare binecuvântată, poruncind slujitorilor de la cămările oaspeţilor s-aducă în pripă pită, brânză şi vin.</p>
                  <p rend="justify">Nişte năcăjiţi slujitori de cetate, care întruna stau treji şi cu grijă, nu se pot lăsa leneviei mâncărilor şi iscusinţei cuhniilor: aveau numai dulceaţă gata de la oi, lanuri şi vii. Această dulceaţă o aveau însă cu îmbielşugare, şi postelnicul Ştefan nu s-a lăsat poftit de două ori. După aceea şi-a arătat din nou dorinţa şi porunca.</p>
                  <p rend="justify">—  Şatrare Neculai, te poftesc să cunoşti de iznoavă acele două lucruri pentru care am venit eu aice, să le înştiinţez pârcălăbiei.</p>
                  <p rend="justify">—  Am înţeles, cinstite postelnice. Suntem gata să primim, după porunca luminăţiei sale, pe măriile lor Doamnele Radului-Vodă. Avem două cămări văruite şi repezim ştire să ne vie două ţigănci de la Dumesnicu.</p>
                  <p rend="justify">—  Au şi măriile lor slugi.</p>
                  <p rend="justify">—  Ştiu, altfel nici nu se poate. Iar pentru cei doi slujitori, Onofrei şi Samoilă a lui Căliman, cată să văd întâi dacă-s de rând, fiind amândoi slujitori cu schimbul, alăturea de nemţi, care aceştia nemţi stau obştit între ziduri. Numai când şi când ies, ca să se îmbete în târg. Atuncea fac oarecare zarvă, dar pârcălăbia îi ţine strâns.</p>
                  <p rend="justify">—  Atuncea vezi, şatrare Neculai, dacă-s aicea acei doi slujitori.</p>
                  <p rend="justify">—  Vrei să-i iei cu domnia ta?</p>
                  <p rend="justify">—  Îi iau cu mine. Ţi-am arătat porunca pentru slujitorii de care aş avea nevoie.</p>
                  <p rend="justify">—  Am văzut şi m-am închinat, numaicât ar fi bine s-aşteptăm şi pe dumnealui jupân Arbore părcălab.</p>
                  <p rend="justify">—  Să-l aşteptăm, nu zic ba; am plăcere să-l văd; dar până la asfinţitul soarelui eu trebuie să fiu ieşit dintre ziduri, aflându-mă pe drumul Sucevii. Înţelegi domnia ta?</p>
                  <p rend="justify">—  Înţeleg; altfel nici nu se poate. De venit, vine.</p>
                  <p rend="justify">—  Aşa. Atuncea, şatrare Neculai, eu aştept până ce dovedesc bucatele ce ai binevoit a-mi pune dinainte şi până ce beau o cupă de vin în sănătatea domniei tale. Şi până ce s-a da orz cailor.</p>
                  <p rend="justify">—  De cai am avut eu grijă chiar dintru început, cinstite postelnice. Iar vin poţi să bei şi două cupe, având gust să nu rămân eu mai prejos, şi poftind să închin şi eu, pentru oaspete.</p>
                  <p rend="justify">—  Cât om bea a doua cupă, să fie aicea în pridvor Samoilă şi cu Onofrei, ca să-i cunosc.</p>
                  <p rend="justify">—  Apoi da, altfel nu se poate. Dacă-i pe grabă, s-a face şi asta.</p>
                  <p rend="justify">Când, după a doua cupă, s-a poruncit feciorilor lui Căliman să se înfăţişeze la domnia sa postelnicul Ştefan, s-a văzut că pragul de sus al uşii era prea scund pentru ei şi, când s-au închinat postelnicului, se frecau la frunte cu palmele.</p>
                  <p rend="justify">Postelnicul i-a privit lung. A clătit din cap. A zis:</p>
                  <p rend="justify">—  Bine. Pregătiţi-vă cai, straie şi arme.</p>
                  <p rend="justify">—  Da' de ce? A îndrăznit a întreba Onofrei.</p>
                  <p rend="justify">—  Căci am venit cu poruncă să vă ridic în slujba Domniei.</p>
                  <p rend="justify">—  Apoi om merge, a grăit tot Onofrei cu glasu-i gros.</p>
                  <p rend="justify">Samoilă a adaos subţire, parcă-şi prefăcea glasul într-adins:</p>
                  <p rend="justify">—  Armele le-avem; dar caii şi schimburile-s devale la tătuca.</p>
                  <p rend="justify">—  Vă coborâţi acasă la tătuca şi le luaţi. Vă poruncesc să faceţi asta într-o clipeală. Şi să vă înfăţişaţi la Bradu Mare pe Ozana, unde v-aşteaptă comisul Ionuţ Jder. Când a asfinţi soarele, să fiţi acolo.</p>
                  <p rend="justify">Cei doi Călimani şi-au întors nasurile unul cătră altul şi s-au bucurat arătându-şi dinţii.</p>
                  <p rend="justify">—  Auzi, bădică, a mormăit Onofrei, că mergem cu comisul Ionuţ.</p>
                  <p rend="justify">—  Am auzit, că doar nu-s surd. Place-mi şi bine-mi pare. Are să se bucure şi tătuca.</p>
                  <p rend="justify">Când să se întoarcă ei şi să se ducă, postelnicul a poftit să le mai puie o întrebare:</p>
                  <p rend="justify">—  Care-i Strâmbă-Lemne?</p>
                  <p rend="justify">—  Eu, s-a fudulit Samoilă.</p>
                  <p rend="justify">—  Atunci Sfarmă-Piatră e Onofrei.</p>
                  <p rend="justify">—  Aşa-i, s-a bucurat Onofrei, mirându-se că acel boier străin l-a gâcit aşa de bine. Apoi de-acu nu mai aşteptăm, bădică; să ne ducem să-l găsim pe comis.</p>
                  <p rend="justify">—  Întâi să vă gătiţi toate şi pe urmă să vă duceţi, că dumnealui nu-i la Brad decât după asfinţitul soarelui. Aţi înţeles?</p>
                  <p rend="justify">—  Am înţeles şi ne închinăm cu plecăciune, şi-a subţiat glasul Samoilă Strâmbă-Lemne.</p>
                  <p rend="justify">Postelnicul a privit în urma lor şi a oftat, punând mâna pe cupă.</p>
                  <p rend="justify">—  Vrednici slujitori, a zis domnia sa, slabi de minte, însă tari de vârtute.</p>
                  <p rend="justify">—  Altfel nici nu se poate, aşa precum i-a lăsat Dumnezeu, a încuviinţat şatrarul Neculai Mereuţă.</p>
                  <p rend="justify">După ce s-au pus în rânduială toate şi boierul părcălab nu s-a întors – aşa fiind socoteala celor ce se duc numai pentru prea puţină vreme – postelnicul Ştefan a poftit să plece. Şatrarul Neculai ar fi poftit să-l mai ţie; însă una din breslele boierului străin fiind ornicăria, domnia sa învăţase a cunoaşte ceasurile şi pe vreme de nour, şi pe vreme de noapte.</p>
                  <p rend="justify">Trecuse o ploaie grabnică, cum sunt ploile de la munte, şi se stârnise vânt. După cum şuşuia vântul în brazi şi se alina, şi iar pornea şi se alina, se cunoştea că înserarea va veni cu linişte.</p>
                  <p rend="justify">—  E al doilea ceas, a zis postelnicul. Asfinţeşte soarele şi trebuie să mă aflu la locul poruncit de tovarăşul meu. Rămâi cu bine, şatrare. Sănătate bună boierului părcălab.</p>
                  <p rend="justify">Postelnicul Ştefan Meşter a coborât cât a putut mai grabnic ş-apoi a luat apa Ozanei în sus de-a dreptul prin gârle şi scruntare, până ce-a văzut de departe, pe malul din dreapta râului, un brad cum nu se găsesc mulţi pe lumea asta. Stăpânea cu streşini dese o arie cât o stână cu tot cu ţarc. Doi cai păşteau nu departe de brad şi între ei stătea scrisă pe zare, neclintită, fiinţa tătarului.</p>
                  <p rend="justify">De şi era de mai înainte încredinţat că-şi găseşte la locul hotărât tovarăşul, postelnicul Ştefan s-a bucurat şi şi-a îndemnat roibul cu vioiciune. Jder îşi trăgea pe el straiele. Se spălase în Ozana de toate îndoielile şi prinsese sub malul bulboanei şi doi păstrăvi. Îi pusese pe jăratic la focul din preajmă. Acel foc, nelipsit de la toate popasurile pământenilor din această parte de lume, arde cu vioiciune şi veselie, hrănit din toate vreascurile poienilor şi din toate viiturile de pe prund şi din toţi copacii uscaţi şi dărâmaţi, pe care nu-i ştie şi nu-i mai socoteşte nimeni. E un foc care usucă de toate umezelile, care te mângâie în mâhnire şi te ocroteşte în somn.</p>
                  <p rend="justify">—  Am la aceşti păstrăvi, a strigat Ionuţ, şi pită mănăstirească şi vinars de la bădiţa Nicoară.</p>
                  <p rend="justify">—  Fii sănătos şi ferice, i-a zis voios ghebosul Radului-Vodă, privind cu plăcere acel trup ieşit ca dintr-o apă vie din unda rece a Ozanei. Nu-mi spune ce-ai făcut; ştiu că toate le-ai făcut bune. Am văzut pe Strâmbă-Lemne şi pe Sfarmă-Piatră şi pot spune că ştii alege. Dacă ar fi fost mai ageri, ni s-ar fi potrivit mai puţin, căci treburile noastre n-avem nevoie să le ştie şi să le cunoască prea mulţi.</p>
                  <p rend="justify">—  Adevărat; însă bădiţa meu părintele Nicodim le cunoaşte.</p>
                  <p rend="justify">—  Să fie şi părintele Nicodim sănătos, dacă ne vine într-ajutor.</p>
                  <p rend="justify">Jder a încuviinţat din cap. Părintele Nicodim le era într-ajutor. Adăugind şi baia, şi focul şi tinereţa, era acum cu desăvârşire înseninat. A poftit cu dragoste pe tovarăşul său la foc. Ş-au stat aşa privind cum se împuţinează lumina. Tăceau şi ascultau vântul, din ce în ce mai domolit şi mai ostenit.</p>
                  <p rend="justify">—  Eu am venit de la munteni cu un tovarăş, a început într-un timp a povesti postelnicul. Eu am venit cu un tovarăş care se afla mai de mult slujitor Doamnelor. Rânduiala sa era să tacă prea puţin. Dar după obiceiul curţii Radului-Vodă acest Gavriluţă nu era obişnuit să lucreze prea mult cu mintea. Aşa că, din pricina lui, de multe ori Doamnele mele s-au fost aflat în suferinţă. Acuma domniile lor l-au depărtat şi Gavriluţă postelnic Micşan a intrat sub pielea portarului Sucevei şi trăieşte bine, pe cât aud. Părere prea bună are acest Gavriluţă postelnic despre obrazul şi trupul său şi cum vede o muiere frumoasă, se socoate numaidecât Făt-Frumos. Şi-i cântă Ilenii Cosinzenii verzi şi uscate. Aşa când a văzut în Suceava, în toamna trecută, pe Candachia cumnata domniei tale, aşa de tare s-a bucurat încât s-a pregătit s-o fure şi s-o ducă. Moare de dragoste, i-a spus el jupânesei Candachia, şi pofteşte pe jupâneasa Candachia să fie miloasă. Atuncea acea jupâneasă vicleană s-a învoit, numaicât l-a rugat frumos şi pe postelnicul Gavriluţă să-i aducă răvaş şi poruncă cu pecete de la Vodă. Întâi Gavriluţă a râs; pe urmă jupâneasa Candachia l-a îndemnat să nu râdă şi l-a poftit să-i aducă numaidecât ce-i cere dumneaei. Aşa de ruşinat nu i s-a părut niciodată lui Gavriluţă c-ar fi fost. Şi mi-a mărturisit că atuncea când s-a despărţit de acea jupâneasă nemilostivă, a simţit în nări putoare de pucioasă. Bun păstrăvul dumnitale, iar după asemenea păstrăv, vinarsu-i minune.</p>
                  <p rend="justify">—  Pregăteşte şi bădiţa Nicoară opt oameni şi cu cuvioşia sa nouă… a zis încet Jder, din preajma focului unde stătea întins pe dulamă.</p>
                  <p rend="justify">—  Prea bine, a răspuns postelnicul Ştefan Meşter.</p>
                  <p rend="justify">Au stat tăcuţi după aceea în pacea înserării, întinşi când pe-o coastă când pe alta în preajma focului, ca să treacă din ei în pământ şi-n fum truda zilei. Se apropiaseră de foc şi slujitorii. Mai tăcute momâi decât aceşti slujitori nu s-au aflat pe lumea asta. Tăcerea n-a fost decât prea puţin întreruptă când s-au înfăţişat Samoilă şi Onofrei, cu caii şi armele, şi schimburile la subsuoara stângă. Chitiseră să le rânduiască în desagi, la foc, ceea ce au şi început a face cu mare hărnicie, oprindu-se şi oftând din când în când, şi trăgând cu coada ochiului la Ionuţ, comisul lor.</p>
                  <p rend="justify">—  Cum vi-i habarul? I-a întrebat Jder.</p>
                  <p rend="justify">—  Bun, au răspuns ei într-un glas. Ş-au prins iar a se cioşmoli şi a îndesa. Când s-a făcut întuneric, s-a mai auzit un câne lătrând undeva într-o margine de sat, departe. Pe urmă s-a întins ca o zgură pe ape, şi-n cer s-au aprins două stele între două pâlcuri, de nouri. Caii au strănutat cu putere în iarbă, unii mai aproape, alţii mai încolo, pe urmă s-au alinat, rămânând neclintiţi. Tătarul s-a desprins de la foc, ducându-se nesimţit spre ei. Când să deie geană-n geană, furat de dulceaţa somnului, Jder a auzit glasul lui Onofrei, care-i supunea o mare nedumerire a lui, despre o istorisire mai de demult a starostelui.</p>
                  <p rend="justify">—  N-ai mai aflat domnia ta ce să fi fost aceea, comise?</p>
                  <p rend="justify">—  Care?</p>
                  <p rend="justify">—  Întâmplarea aceea pe care o povestea tătuca, pe când se afla cu jupân Manole în Ţara-de-Jos, la Catlabuga. Zice că pe-un câmp lung cât lumea asta, umblau mistreţi negri, în ciurde, spre apă. După acei mistreţi negri s-au înşirat călăreţi fără cap. Apoi, după asta a trecut un zbor de corbi care a înegurat cerul. A văzut ş-o bătălie între vulturi hoitari şi pleşuvi la malul Catlabugei.</p>
                  <p rend="justify">—  Mai multă spaimă e pentru cele auzite, decât pentru cele văzute, a murmurat postelnicul, şi Jder a simţit că lunecă în somn.</p>
                  <p rend="justify">A  deschis ochii când, din răsărit senin, a prins a-i bate în pleoape luna înjumătăţită. Gheorghe Botezatu Tătarul se afla în picioare între el şi foc. O clădărie de jar părea o altă lună mai mare în întunericul luncii.</p>
                  <p rend="justify">De sub poclada lui, postelnicul Ştefan a ridicat fruntea, cercetând împrejurimea.</p>
                  <p rend="justify">—  Gata, a zis el la semnul lui Jder; pân' ce-a fi bine, văd că nu-i rău. Ce-ai visat?</p>
                  <p rend="justify">—  Am visat pe cineva care zicea că mi-i prietin şi de aceea poftea să mă mănânce de tot.</p>
                  <p rend="justify">—  Eu ţi-oi răspunde, comise, că sunt bune şi visurile, fiind numai înşelări şi închipuri. Doresc să aflu unde-s feciorii lui Căliman.</p>
                  <p rend="justify">Răspunse Gore Doda într-o limbă trăgănată şi încâlcită:</p>
                  <p rend="justify">—  Aicea Căliman amândoi; mâncat; acuma caută cală.</p>
                  <p rend="justify">Numărându-se călăreţii şi aflându-se şase, au trecut înapoi prin vad Ozana, la lumina lunii. Gheorghe Botezatu a luat-o înainte pe drum bine cunoscut de el, pe sub Cetate şi pe drumul Oglinzilor. Au ieşit între nişte fânaţuri fără sfârşit şi într-o linişte neclintită. Din când în când năluceau ape în depărtări. Ei se duceau cu grabă spre şesul Moldovei şi tăceau; mai ales Samoilă şi Onofrei îşi ţineau fălcile încleştate, având ştiut că-i primejdie să slobozi cuvânt la miezul nopţii. Atuncea stau înlănţuite vârtejurile şi nu-i cuminte să le tulburi. Atuncea păşesc pe iazuri ştimele, ca nişte muieri subţiratice înfăşurate în borangicuri alburii.</p>
                  <p rend="justify">Au trecut Moldova la Bogdăneşti şi s-au tot dus în răsărit, pe când luna rămânea în urmă tot mai cătră asfinţit. Spre ziuă au auzit cântând cucoşii în sat la Nimirceni şi au poposit subt o dumbravă. Când s-a zărit de ziuă, au intrat sub poala pădurii celei mari şi şi-au căutat loc de hodină. Au stat nevăzuţi toată ziua, ca şi cum locul pe unde intraseră ei fusese o boltă spre alt tărâm. Apoi cum s-a învineţit şi s-a înegrit amurgul, au ieşit printr-o vâlcea ferită tot cu aceeaşi rânduială – Botezatu înainte. La al patrulea ceas al nopţii au fost în preajma Cetăţii Sucevii.</p>
                  <p rend="justify">Înainte de a se apropia de porţi, s-au oprit; Jder şi postelnicul Ştefan s-au apropiat cap lângă cap, sfătuind şoptit. După înţelegerea avută nu trebuiau să se arate la căpitanul porţii decât ei doi. Când bate ceasul al patrulea în turn, se înfăţişează, şi căpitanul ştie că se întoarce postelnicul Ştefan Meşter cu poruncă de la Vodă. Le dă drumul şi priveghează să se ţie poarta deschisă până ce ies cu Doamnele Radului-Vodă. Caii au fost pregătiţi. Este de mai înainte poruncă să fie ţinuţi gata la acelaşi ceas, în fiecare sară. Au pe dânşii tarniţi munteneşti şi poclăzi moi. S-or osteni Doamna Voichiţa şi domniţa Maria să încalece bărbăteşte, că alt chip nu-i. În paturi de atlaz purtate în părângă de robi negri, ca la Ţarigrad, nu s-a pomenit să umble Doamnele în Ţara Moldovei; iar carăle pardosite cu scorţuri şi carâtele nu sunt bune decât pentru o ieşire scurtă de petrecere, pân' la o pădurice, ori până la o mănăstire.</p>
                  <p rend="justify">Aşa că Doamna şi Domniţa au a face un drum trudnic. Întâi Doamna Radului-Vodă a stat mult la îndoială, fiind slăbită la inimă de mâhnirea şi văduvia sa. Însă domniţa Maria s-a arătat aşa de doritoare şi a ciocănit atâta pe maică-sa, încât Doamna s-a înduplecat. N-are ce face alta; trebuie să se deprindă cu gândul că tinereţele sunt nebiruite ca şi puhoaiele de primăvară.</p>
                  <p rend="justify">—  Se miră Voichiţa-Doamna de asta, zicea postelnicul, însă eu nu mă mir. Ca şi Maruşca a lui jupân Simion, e plină această domniţă de demoni ai împotrivirii. În loc să-l urască pe Ştefan-Vodă pentru că a prigonit pe Radu-Vodă tatăl domniei sale, şi i-a ridicat comorile şi i-a deşertat seraiul, domnia sa Domniţa, dimpotrivă, se uită la el cu uimire şi nu poate suferi să treacă vreme fără să-l vadă. Deci pofteşte să fie aproape de Vaslui. S-a tânguit, s-a zbătut, a trimes carte cerând răspuns, şi s-a făcut.</p>
                  <p rend="justify">—  După o vorbă a frâncilor: că ce vrea muierea vrea şi Dumnezeu.</p>
                  <p rend="justify">I  se mai luminaseră lui Jder şi alte nedumeriri. Pe cale, trebuie pază şi fereală pentru pricini înţelese şi lămurite. Dar de ce taina asta în Cetate, la vreme de noapte, când cântă întâia strajă cucoşii, şi strigă nemţii din turnuri bătând cu mânerele suliţilor în pardoselile de stejar?</p>
                  <p rend="justify">Ca să nu se tulbure prea tare Doamna Maria greaca.</p>
                  <p rend="justify">Postelnicul crede, însă, că orice s-ar face, muierile află tot ce se întâmplă pe lumea asta. Deci Domniţa Maria cea tânără iese râzând, iar Doamna Maria cea veche rămâne suspinând.</p>
                  <p rend="justify">Aşa umblă treburile în astă lume degrab-trecătoare. Dragostea nu îmbătrâneşte; numai oamenii se ofilesc şi trec. Mai spune postelnicul şi alta: după cum vinului i-i dat să-l bea numai voinicii, asemenea şi dragostele, nu priesc oricui. Însă lui Ştefan-Vodă îi priesc, fiind măria sa blăstămat aşa.</p>
                  <p rend="justify">Şi mai adaogă postelnicul, zâmbind cătră Jder:</p>
                  <p rend="justify">—  Cum aş putea să dau eu cu pietre într-asemenea pom înflorit?</p>
                  <p rend="justify">Cei doi boieri s-au apropiat de poartă când a sunat din turn ornicul cel nou. A bătut de patru ori. S-au auzit îndată şi chemările străjilor, iar luminile de la toate cămările cetăţii s-au stins.</p>
                  <p rend="justify">Căpitanul Hulpe era la poartă. A cunoscut pe Ionuţ şi pe postelnicul Ştefan. Pentru mai bună încredinţare, a mai cercetat o dată, în cămăruţa lui, la lumină ascunsă de opaiţ, pecetea domnească. Pe urmă, l-a poftit pe postelnic să meargă cu el la domnia sa marele portar, care-l aşteaptă.</p>
                  <p rend="justify">—  Este cumva pricină de întârziere, căpitane Hulpe? S-a îngrijat boierul Ştefan.</p>
                  <p rend="justify">—  Asta nu poate fi, jupâne, a răspuns dârz căpitanul. Slujba măriei sale e fără cusur. Numaicât aşa-i rânduiala; şi pofteşte domnia sa hatmanul să-ţi deie strajă pe cale. Am gătit zece călăreţi, pe care i-am ales eu singur.</p>
                  <p rend="justify">—  Socoţi dumneata că era nevoie de atâta grijă?</p>
                  <p rend="justify">—  Nu socot eu; socoate hatmanul.</p>
                  <p rend="justify">Hulpe rânjea la lumina opaiţului, şi pipăia încă o dată peceţile, având mutra dihăniei al cărei nume îl purta. Jder îi făcu un semn cu ochii, holbându-se la el, dar îndată înţelese că portarul a băut un pahar de vin înaintea culcării şi drept aceea îşi sloboade mai mult decât se cuvine limba. Se sumeţeşte mai ales, faţă de acest boier străin, după cum e uneori năravul moldovenilor.</p>
                  <p rend="justify">Aştepta răspuns de la postelnic şi se bucura de mai înainte, ca de-o bună împunsătură ce se cuvenea acelui oştean buiac, care-i întârzie.</p>
                  <p rend="justify">Însă postelnicul Ştefan s-a supus numaidecât, stăpânindu-şi vipera limbii. Se pregătea să-l urmeze pe Hulpe. Îi trecu şoptit lui Jder porunca sa.</p>
                  <p rend="justify">—  Comise Ionuţ, pas la măriile lor, la cămările cele nouă de sub Nebuisa.</p>
                  <p rend="justify">—  Măriile lor aşteaptă, a rânjit iarăşi Hulpe; şi sunt gata şi caii, la scară.</p>
                  <p rend="justify">—  Comise Ionuţ, a adaos postelnicul, ca şi cum nici n-ar fi auzit vorbele portarului; închină-te la măriile lor şi spune-le că sunt şi eu în clipă acolo. Ajută-le să încalece. Altcineva să nu cuteze a pune mâna.</p>
                  <p rend="justify">Ionuţ Jder s-a dus cu inima bătând spre turnul Nebuisei, la cămările cele nouă. De ce-i bătea inima, înţelegea. Căci îşi avea şi el, ca măria sa Vodă, blăstămul său. În puţinii săi ani, nu i se întâmplase numai o pricină de năcaz pentru asemenea aprindere ce-i vine fără samă. Aşa-i Pehlivan, copoiul său cel cu bot zbârlit, când adulmecă urma de căprioară: ţăhneşte vesel şi parcă-i pare bine. Dar Jder socoate că a ajuns acuma să aibă în el şi stăpânirea cea de trebuinţă.</p>
                  <p rend="justify">Văzu limpede, prin întuneric, caii. Doi căluţi munteneşti, cu tarniţile pe ei. Un slujitor îi priveghea. O umbră era în capul scărilor la cerdac.</p>
                  <p rend="justify">—  Unde-i domnia sa postelnicul? A întrebat acea umbră cu glas subţire.</p>
                  <p rend="justify">Era o slujitoare de la cămările Doamnelor. Pe semne că vedea prin întuneric, ca mâţa…</p>
                  <p rend="justify">—  Vine şi postelnicul, a răspuns potolit Jder. Să binevoiască a pofti măriile lor, să încalice.</p>
                  <p rend="justify">—  Dumneata eşti, comise Ionuţ?</p>
                  <p rend="justify">—  Eu sunt, s-a bucurat Ionuţ, fără să ştie cine anume îl întreabă. Asta-i plata dulce a oamenilor cu faimă, adaose el în sine, gândindu-se la didahiile postelnicului. Am să ajung şi eu filosof.</p>
                  <p rend="justify">—  Cum ai spus, comise Ionuţ?</p>
                  <p rend="justify">—  Am spus să pofteşti pe măriile lor să încalice.</p>
                  <p rend="justify">Însă Jder cuprinsese umbra ş-o ţinea. Acea umbră râdea tăcut; o simţea în vârful degetelor. Şi ca şi o umbră s-a desprins uşor şi s-a mistuit în cămări.</p>
                  <p rend="justify">S-au auzit nu mult după aceea şoapte şi două momâi în hobot s-au arătat păşind repede. Şi-au aplecat capetele, ca să vadă pe comis. Au coborât treptele. Jder s-a închinat şi s-a tras lângă cel dintâi cal punând un genunchi în pământ şi întinzând braţul. Una din momâile cu hobot i-a cuprins mâna, a păşit uşor pe genunchiul său şi s-a aburcat pe tarniţă, fâlfâindu-şi îmbrăcămintea de şiac subţire.</p>
                  <p rend="justify">Asta trebuie să fie domniţa cea tânără, îşi făcea socoteală Ionuţ, căci se grăbeşte.</p>
                  <p rend="justify">A  îngenunchiat şi pentru a doua momâie. Apăsarea i s-a părut mai grea. Asta trebuie să fie Doamna Voichiţa.</p>
                  <p rend="justify">—  Gata? S-a auzit întrebarea postelnicului între urechile cailor.</p>
                  <p rend="justify">Postelnicul Ştefan sosise nesimţit.</p>
                  <p rend="justify">—  Gata, a răspuns Jder. Putem porni.</p>
                  <p rend="justify">Caii munteneşti nu erau potcoviţi şi nu pocăneau pe aria curţii. Jder i-a dus de căpestre şi i-a scos prin poarta pe unde intrase. Căpitanul Hulpe nu s-a mai arătat. Căpitanul Hulpe e la mustrarea hatmanului, a cugetat Ionuţ. A închis canaturile după el un slujitor de rând. Pâlcul de călăreţi orânduit de hătmănie aştepta dincolo de punte. Când Jder a încălecat şi a cunoscut lângă el pe postelnic şi a văzut pe Botezatu trecând înainte, şi pe Gore Doda ocolind ca să rămâie în urmă, şi pe Călimani în laturea căluţilor, s-a simţit deodată împuns până în creştet de trufie. Şi în acelaşi timp parcă i s-ar fi ascuţit privirea şi mirosul, şi i s-a uşurat fiinţa. Asta era puterea lui pe care o întrebuinţase în atâtea rânduri, de multe ori cu nebunie, fără să şi-o stăpânească. Însă acuma se afla cu el un om care judeca rece, a cărui minte era ca sclipirea unui olmaz; deci trebuia să-şi privegheze fierbinţelile, dovedind că a trecut peste răstimpul buiac al juniei.</p>
                  <p rend="justify">—  Călăreţii hătmăniei au poruncă să ne petreacă până la Neamţu, i-a dat lămurire şoptită postelnicul Ştefan. Deci şi hatmanul crede că Doamnele se vor aşeza la Cetatea Neamţu. Şatrarul Mereuţă e încredinţat şi el de asta. Hotnogul cu aceşti călăreţi deasemeni. Numai o fiinţă va fi putut afla că porunca e să ne oprim tocmai la Roman, la Cetatea Nouă. Acea fiinţă e fratele de cruce al domniei tale.</p>
                  <p rend="justify">—  Înţeleg, răspunse Jder. Îţi pot da încredinţare, cinstite postelnice, că nu sunt cu luare-aminte numai în ceasul dintâi. Am eu un căţel de vânat cu numele Pehlivan, şi mă gândeam mai nainte că-s ca dânsul în unele privinţi. Pehlivan nu părăseşte niciodată urma, prin ploaie, vânt, zăduf. A purtat căpriorul jumătate de zi fără a slăbi şi tot mai îndârjit; când mi l-a adus ş-a căzut căpriorul, a căzut şi el. Aşa n-am să-mi aflu eu hodină până la Cetatea Nouă.</p>
                  <p rend="justify">—  Eu îmi urmez gândul meu, comise Ionuţ, grăi liniştit şi cu acelaşi glas scăzut postelnicul Ştefan. Bănuiesc că truda noastră n-are să fie în noaptea asta. În zori de ziuă suntem la Neamţu. Truda noastră are să fie după ce purcedem de la Neamţu. Cum înserează, cum află pârcălabul Arbore că oaspeţii săi domneşti nu i-au fost decât oaspeţi de-o zi. Într-un pătrar de ceas Doamnele ies de la Cetate şi sunt pe cale. Nu luăm călăreţi într-adaos cum am luat din Suceava, căci n-a fost nici o înştiinţare şi caii Cetăţii sunt în ceair şi la păşune. Şi nici nu vrem să se ştie la Neamţu, cum nu se ştie la Suceava, care va să fie popasul din urmă al Doamnelor mele. Nici noi nu ştim dacă acest din urmă popas fi-va ori nu la Cetatea Nouă. Aşa că ne ducem cu repeziciune numai noi câţi suntem. Cu cât ne-am ales mai puţini, cu atâta-i mai bine. Suntem doi; slujitorii noştri sunt muţi; Samoilă şi Onofrei ca stâncile. Asta doreşte stăpânul şi aşa m-am înţeles cu părintele Amfilohie. Iar eu am să-l încredinţez pe părintele Amfilohie, ca să încredinţeze şi cuvioşia sa pe stăpân, că, la un ceas după ce vom fi fost ajuns la Cetatea Nouă, şi eu şi domnia ta uităm cu desăvârşire tot şi nu ne mai aducem aminte de nimic.</p>
                  <p rend="justify">—  Totuşi tot mai ştie cineva, cinstite postelnice, dar şi bădiţa meu părintele Nicodim are să uite.</p>
                  <p rend="justify">Postelnicul strânse de braţ pe Jder.</p>
                  <p rend="justify">—  Însă cum ţi-am spus, mai ştie Săndrel. Cum a putut afla Alexandru-Vodă, nu pricep; dar de ştiut, ştie; şi primejdia ni se poate întâmpla numai când ne-om afla în puţini, pe drumul Romanului.</p>
                  <p rend="justify">—  De asta m-am temut şi eu, cinstite postelnice Ştefan, s-a tânguit cu viclenie Jder. Şleahul Romanului e şi mai aproape de curtea de la Bacău. Avem un pod umblător pe apa Moldovei, la Tupilaţi. Avem o strâmtoare de păduri ş-un pripor pe drumul mare, dincolo de Boureni. Mai avem şi alte locuri grele pe care le cunosc. Să deie Dumnezeu să se întâmple năcazul în asemenea locuri pe care le cunosc şi eu şi le cunoaşte şi bădiţa meu părintele Nicodim.</p>
                  <p rend="justify">Şleahurile din Ţara-de-Sus sunt tot mai bune cu cât te-apropii de munte. Şi este o cale veche de la Baia, pe colnicele din stânga ale Moldovei, pe care Domnia a ţinut-o totdeauna în bună stare şi prunduită. Călătoreşti în destulă lărgime; vezi apa Moldovei; vezi munţii. Porneşti din târgul Băii şi-n puţine ceasuri eşti la Roman.</p>
                  <p rend="justify">După două ceasuri de umblet repede, la acest şleah au ajuns călătorii. Toată vremea Doamnele au stat mute, sub hobot, în tarniţile lor. Erau uşurele; căluţii munteneşti nici nu erau asudaţi când au poposit în culme. Acolo sufla o adiere mai aspră.</p>
                  <p rend="justify">Noaptea era încă fără lună, cu cerul spuzit de stele. Calea robilor parcă era învăluită de aburi luminoşi. În acea lucire a înălţimilor se prevedeau toate nedesluşit. Ca unul ce ştia locurile, Jder a cunoscut târgul cel mare domnesc, Baia, în urmă la dreapta.</p>
                  <p rend="justify">Făcând acolo popas de un pătrar de ceas, Jder şi postelnicul s-au apropiat de Doamne şi le-au poftit să descalece, ajutându-le. Domniile lor s-au supus fără murmur şi au coborât în marginea drumului. Cum s-au aşezat, s-a simţit miroaznă de sulcină strivită. Postelnicul Ştefan a căutat la desagii căluţilor munteneşti, unde ştia el, un ulcioraş de băutură dulce şi două bucăţele de azimă. Ulcioraşul l-a adus în dreapta; azima, pe-un ştergar întins pe palma stângă. Domniţa a respins de către ea şi băutura şi mâncarea. Doamna a ciugulit puţină azimă.</p>
                  <p rend="justify">—  Domniţa doreşte să plecăm, a şoptit Jder tovarăşului său.</p>
                  <p rend="justify">În acea clipă s-a văzut umbră de călăreţ pe şleah. Era Botezatu Tătarul. Jder a grăbit cătră el. Îndată după ce Tătarul şi-a şoptit cuvintele, comisul Ionuţ s-a întors căutându-l pe postelnic şi trăgându-l la o parte. După ce i-a lămurit cu grabă Jder cele ce se întâmplă, postelnicul s-a dus domol cătră hotnogul de călăreţi hătmăneşti, deslegându-l de îndatorire şi poftindu-l să ducă multă sănătate şi mulţămiri domniei sale hatmanului.</p>
                  <p rend="justify">Călăreţii s-au desfăcut de popas şi li s-a auzit tropotul depărtându-se.</p>
                  <p rend="justify">Doamnele au fost ajutate să încalece. Au purces încet. La o răspintene de drum de cătră Râşca, postelnicul Ştefan şi Jder au dat peste tătar, descălecat. Descălecat deasemenea se afla lângă el un muntean sprinten, cu sumăieş scurt şi cu căciulă.</p>
                  <p rend="justify">—  Am poruncă de la părintele Nicodim, a zis el, să-ţi spun domniei tale, comise Ionuţ, că drumul Neamţului e închis. Aştept aici de asară.</p>
                  <p rend="justify">—  Am înţeles, răspunse Jder.</p>
                  <p rend="justify">—  Mai am poruncă, a urmat munteanul, să umblu înaintea domniilor voastre până la Cristeşti. De acolo mă duc la ale mele.</p>
                  <p rend="justify">—  Fă aşa, i-a poruncit Ionuţ, şi treci înainte. Munteanul s-a zvârlit în şa şi a pornit înainte pe cărarea din fânaţ.</p>
                  <p rend="justify">Cum a pornit el, s-a rumenit zarea cătră dealurile cele mari din stânga. Răsărea sfertul de lună.</p>
                  <p rend="justify">Jder şi-a împins calul în stânga postelnicului.</p>
                  <p rend="justify">—  Cu umilinţă mă închin domniei tale, postelnice, a zis el cu glas uşor, şi te poftesc să faci după porunca lui bădiţa Nicoară. Lăsăm drumul Neamţului şi răzbim de-a dreptul la Roman, prin valea Moldovei. Rânduiala asta n-a ştiut-o nimeni, şi n-am ştiut-o nici eu până acuma; socot că-i sănătoasă.</p>
                  <p rend="justify">—  Mă aflu mirat, comise, a răspuns postelnicul Ştefan, că nu mi-a venit mie gândul acesta.</p>
                  <p rend="justify">—  Mă mir şi eu. Dar nici lui bădiţa Nicodim nu i-a venit. Fărădecât el mi-a trimes cuvânt după cum ne-am fost înţeles, cum că vânătorii de care ne temem se află în acea parte, în preajma Cetăţii. Aşa că fiind slobod drumul acestalalt, bădiţa Nicodim ştie ce-am să fac. De aceea ne şi aşteaptă la vadul Timişului, lângă Cristeşti.</p>
                  <p rend="justify">—  Ne aşteaptă cuvioşia sa?</p>
                  <p rend="justify">—  Ne aşteaptă, ca să-i sărut mâna şi să ne ştie trecuţi cu pace.</p>
                  <p rend="justify">Călăreţii şi Doamnele şi-au grăbit umbletul, coborând şleahul. Au auzit cucoşii la Drăgăneşti şi nişte câni supăraţi la Drăguşeni. Aceeaşi pace neclintită şi tainică, pacea nopţilor din dricul verii, stăpânea locurile. Steaua Ciobanului părea a-şi creşte vâlvoarea în răsărit, întrecând lucirea palidă a lunii.</p>
                  <p rend="justify">Când au fost aproape de Cristeşti, într-o vâlcea, lângă o fântână cu cumpănă şi într-un corn de dumbravă de stejar, Jder a tresărit cu agerime, primind în auz răcnetul slăbit al munteanului care călărea înainte pe cărarea fânaţurilor.</p>
                  <p rend="justify">—  Opriţi, a poruncit el.</p>
                  <p rend="justify">A  pălit cu palma în fruntea lui Samoilă şi-n fruntea lui Onofrei.</p>
                  <p rend="justify">—  Pregătiţi-vă baltagurile şi staţi de strajă aicea lângă căluţi; aveţi de apărat o povară scumpă. Călimanii s-au frecat la ochi.</p>
                  <p rend="justify">—  Aţi înţeles?</p>
                  <p rend="justify">—  Am înţeles, comise, a răspuns Samoilă Căliman căscând.</p>
                  <p rend="justify">Şi-au scos de la şa baltagurile. Erau mai mult topoare decât baltaguri.</p>
                  <p rend="justify">Postelnicul îşi trăsese sabia încovoiată de modă levantină. Cu o armă asemănătoare, se alăturase de stăpânul său şi Gore Doda. Acele săbii care luceau albastru şi alb, Jder le socoti armele cele mai primejdioase din câte arme pot fi pe lumea asta. Retează un cap şi despică un trup dintr-o pălitură.</p>
                  <p rend="justify">—  Eu am rămas cu sabia mea din pruncie, se tângui el cătră postelnic. E prea uşurică, însă Botezatu ştie să mi-o ascută bine. Cu ea mai ales m-am învăţat a împunge.</p>
                  <p rend="justify">Tătarul avea şi el pală. Dar, după obiceiul lui, îşi ţinea pregătit în palma stângă cuţitul cel greu, cu plăsele uşoare pe care ştia să-l arunce cu anumit meşteşug.</p>
                  <p rend="justify">Abia îşi rânduiseră apărarea şi lovitura vânătorilor de oameni s-a şi deslănţuit. Au venit asupra lor iurăş, măturând drumul.</p>
                  <p rend="justify">Câţi erau? Noaptea se subţiase şi Jder îşi stăpânea înfiorarea aşa încât să poată număra duşmanul şi să-şi poată da samă cu cine are de-a face. Nu i se părea că puterea pe care o are cu sine ar fi neîndestulătoare. Însă înţelese că pe Călimani trebuie să-i puie numaidecât în bătaie.</p>
                  <p rend="justify">Ce le-a spus, cum le-a spus, cum i-a urnit, cum i-a dus cu el – postelnicul nu şi-a dat samă, ca şi cum toate ar fi fost ca într-o scăpărare. Călimanii s-au prăvălit jos de pe cai şi a pălit fiecare de două ori în năvala care le venea împotrivă. Au căzut trei din vânătorii de oameni. Cinci au descălecat cu repegiune, lăsând caii slobozi să fugă spre dumbravă; cu săbii lungi s-au pus în apărare şi s-au mişcat înainte. Erau oameni vrednici. Le poruncea un bărbat înalt şi spătos, cu glas răguşit, care nu mai părea tânăr. Ionuţ a luat în braţe pe rând Doamnele, coborându-le în pripă între el şi postelnic. Caii munteneşti nu s-au speriat. S-au tras mai la o parte ca să pască.</p>
                  <p rend="justify">Lovirea se săvârşise fără chiote şi fără strigăte de ameninţare. Numai poruncile răstite şi răguşite ale oşteanului celui bătrân zbucniseră şi nu mai conteneau. Jder încerca să-şi aducă aminte unde mai auzise acel glas. Cu luareaminte trecu înainte, dând două împunsături acelora dintre neprietini care îndrăzniseră să se îmbulzească prea înainte.</p>
                  <p rend="justify">La un strigăt mai aspru şi mai uscat al acelui staroste de lotri, deodată se îndreptă din şale Gore Doda. A răspuns numai o vorbă, ca şi cum l-ar fi pălit numai pe el strigătul. Şi s-a destins c-o săritură de pardos, dând o lovitură iute şi piezişă cu sabia încovoiată. Acea sabie a lucit o clipă ca o lună nouă. Starostele lotrilor a strigat, mâncându-şi cuvintele şi limba laolaltă. Jder a fost numaidecât din cealaltă parte asupra lui, încălecându-l în cădere. Postelnicul a lovit şi el o dată cu tărie. Au mai rămas doi fugari, care s-au tupilat sub dumbravă şi întuneric, căutând caii. Din jos, dinspre Cristeşti, se îndemnau strigăte. Munteanul lovit, sau care chiuise numai vestirea, aducea ajutoarele.</p>
                  <p rend="justify">Oşteanul cel bătrân, căzut sub Jder şi Gore Doda, gâfâia şi stupea sânge. Mai spunea două-trei vorbe şi iar gâfâia şi stupea.</p>
                  <p rend="justify">—  Acesta-i Atanasie Alvanitul, se mira de el, privindu-l de-aproape şi cercetându-l, Jder.</p>
                  <p rend="justify">Atanasie, oşteanul cel vechi care purtase în braţe pe Săndrel-Vodă, se zbătu încă o dată sub braţele de criţă ale lui Ionuţ Păr-Negru.</p>
                  <p rend="justify">—  Spune, Atanasie, ce cauţi tu aici şi în ce slujbă eşti?</p>
                  <p rend="justify">—  N-am a spune nimica, gâfâia Alvanitul. Daţi-mi drumul, lăsaţi-mă să mă duc; n-am nimic cu domniile voastre.</p>
                  <p rend="justify">—  Atanasie, eşti în puterea noastră; avem să te ducem în mâna măriei sale, căruia trebuie să-i răspunzi.</p>
                  <p rend="justify">—  Nu mă duceţi, nu mă duceţi măriei sale, se ruga Alvanitul, slăbind şi lăsându-se pe-o coastă.</p>
                  <p rend="justify">Jder îl slobozi din strânsoare. Alvanitul se încordă, încercând a sări din locul lui. Gore Doda îl păli în frunte cu straja săbiei.</p>
                  <p rend="justify">—  Nu-l omorî, Doda, porunci postelnicul. Ştiu ce vrei să-i ceri, comise Ionuţ, se întoarse el spre tovarăşul său. Întreabă-l şi porunceşte-i să-ţi spuie cine l-a trimes în asemenea slujbă, la asemenea faptă.</p>
                  <p rend="justify">Oşteanul cel bătrân tăcea, astupându-şi buzele cu mâna dreaptă şi privind holbat la cei doi boieri. În acest răstimp soseau ajutoarele de la răscrucea drumurilor Timişului şi Jder văzu cu bucurie pe bădiţa său părintele Nicodim, plecându-şi barba asupra rănitului.</p>
                  <p rend="justify">—  Părinte Nicodime, strigă el deodată, mărturiseşte-l şi dă-i deslegare să moară împăcat.</p>
                  <p rend="justify">Atanasie Alvanitul deschisese ochii şi părea a se linişti.</p>
                  <p rend="justify">—  Mărturisesc, grăi el cu glasu-i răguşit, fac mărturisire, ca să mă ierte acest popă. Dar făgăduiţi-mi, domnilor şi boierilor, şi legaţi-vă pe sufletele domniilor voastre şi pe trupul lui Hristos Dumnezeu, că nu mă lăsaţi mort în drum, nici nu mă duceţi mort la judeţul Domniei. Juraţi-mi asta şi mărturisesc.</p>
                  <p rend="justify">—  Să mărturiseşti cine te-a trimes la această faptă, îl îndemnă Jder.</p>
                  <p rend="justify">—  Mărturisesc cine m-a trimes la această faptă, ca să pălesc straja asta şi să duc la mănăstire la Pângăraţi pe Doamnele Radului-Vodă şi să le dau în sama stăreţiei, fără a le aduce vreo sminteală. Pe cei care vor fi cu domniile lor Doamnele, să-i stric fără să le iau viaţa; asta a fost porunca. Şi soţii ce-am năimit n-au fost decât nişte mişei din pustie, care n-au ştiut ce anume au de făcut. Numai eu ştiu.</p>
                  <p rend="justify">—  Cine ţi-a poruncit?</p>
                  <p rend="justify">—  Juraţi domniile voastre să faceţi cum am spus, şi mărturisesc înaintea morţii. N-am pe nimeni pe lume; am fost singur şi sunt singur ş-am slujit măriei sale cu credinţă. Nu poftesc altceva decât să nu mă duceţi la măria sa; iar dacă pier, să mă astrucaţi, uitând locul unde am pierit şi unde-oi fi îngropat. Cum juraţi, cum mărturisesc şi aveţi să înţelegeţi domniile voastre de ce vă fac această rugăminte. Căci am un suflet. Şi nu vreau să rămâie ruşinată pomenirea mea.</p>
                  <p rend="justify">—  Ascultă, Atanasie, vorbi Jder cu blândeţă. Jur în faţa lui Dumnezeu şi a Maicii Preciste să fac cum porunceşti. Dacă n-oi face cum porunceşti şi cum jur, sufletul meu să fie la un loc cu al lui luda. Acuma spune numele acela pe care noi îl cunoaştem.</p>
                  <p rend="justify">—  Îl spun numai popei.</p>
                  <p rend="justify">—  Spune-l.</p>
                  <p rend="justify">—  Şi pe urmă mă astrucaţi?</p>
                  <p rend="justify">—  Te astrucăm şi-ţi facem şi pomenirea de patruzeci de zile, Atanasie.</p>
                  <p rend="justify">—  Iau pomenirea acestui oştean singur şi orfan în sama mea, a rostit părintele Nicodim, punând mâna pe fruntea zdrobitului.</p>
                  <p rend="justify">Apoi îşi plecă urechea şi primi mărturisirea. Cu glasu-i răguşit, Alvanitul a rostit numele stăpânului ce-l trimesese.</p>
                  <p rend="justify">—  Acuma faceţi ce-aţi jurat? Întrebă gâfâit oşteanul.</p>
                  <p rend="justify">—  Facem.</p>
                  <p rend="justify">—  Şi să nu se ştie de cătră măria sa nici ce-am făptuit, nici unde dorm până la învierea din veac. Atuncea împăratul cel mare va binevoi să mă ierte de toate.</p>
                  <p rend="justify">—  Aşa să fie, încuviinţă monahul.</p>
                  <p rend="justify">Atanasie Alvanitul aşteptă un scurt răstimp, ca să se aline şi să-i vie puterile. Atuncea se răsuci pe-o coastă şi-şi puse în dreptul inimii jungherul pe care-l ţinea strâns în mâna stânga. După ce se străpunse, avu o învăluire mare a trupului; viaţa şi sângele curseră în ţărâna din marginea drumului.</p>
                  <p rend="justify">La patru paşi, Doamnele plângeau şi se închinau îngenunchiate, cerând îndurare Domnului Dumnezeu pentru acel suflet păcătos.</p>
               </div>
               <div type="div3" rend="P12">
                  <head>Capitolul V.</head>
                  <subtitle>În tabăra şi paraclisul măriei sale de la Vaslui.</subtitle>
                  <p rend="justify">Măria sa Ştefan-Voievod luase obicei de câţiva ani să cheme la vedere oştile sale la tabăra întocmită în preajma târgului Vaslui, între Ţara-de-Sus şi Ţara-de-Jos. Măria sa avea aşezare statornică pentru sine în târg, în case domneşti. O parte din lefegiii săi îi stăteau aproape, chiar pe dealul târgului, deasupra văii unde curgea apa Bârladului. În culmea acelui deal se afla şi palatul măriei sale. Lefegiii erau aşezaţi în bărătci şi săivane cu cea mai straşnică rânduială.</p>
                  <p rend="justify">Dincolo de şesul cel mare al Bârladului şi al Racovei, se clădiseră alte taberi, pe dealul Cetăţuii.</p>
                  <p rend="justify">Acolo, în pisc, în cetăţuia de pământ şi parcane de lemn, se aflau rânduite puştile, cu nemţii. Boii care purtau acele arme grele de bronz, pe căruţe joase cu roate scunde, păşteau în imaşurile apelor, cu bouarii şi haidăii lor. Jugurile, proţapele şi tânjelile erau înşirate la odăile Cetăţuii. Când primea căpitanul de nemţi poruncă de mişcare, apoi un pristav anume rânduit dădea glas din surlă, din vârful dealului, şi bouarii prindeau a mâna boii porumbi spre drumul care se chema al puştilor.</p>
                  <p rend="justify">Într-o lature a dealului Cetăţuii, spre asfinţit, la Valea Grajdurilor şi în Poiana Cailor, făcea popas cu rândul călărimea domnească din Ţara-de-Sus. Înspre Chiţoc, se perindau călărimile din Ţara-de-Jos. Pe pârăul Vasluiului, în sus, îşi căutau loc slujitorii boiereşti.</p>
                  <p rend="justify">Unde-şi vor fi găsind loc, în preajma lui Vodă, acei boieri care veneau cu slujitorii lor la vederea măriei sale, era greu de înţeles chiar în acea vreme. Numai cel care vede cu ochii lui poate pricepe câtă lume se poate strânge la un loc într-un târg ca Vasluiul. Câte case durate poate avea târgul Vasluiului? Târgul Vasluiului poate avea trei sute de case. Din aceste trei sute de case, multe sunt dugheni, pe uliţa care se chiamă a neguţătorilor. Din vechi zile, de când nu mai ţine nimene minte, aceste dugheni s-au fost întemeiat cu neguţători de strânsură, fiind aice loc de popas pentru oierii care trec de la munte la şesuri şi pentru muntenii care vin să caute pâne, precum şi iarmaroc pentru gospodarii din tot ţinutul. Aici îşi aduc prisăcarii mierea şi ceara; şi răzăşii caii şi vitele cornute; şi păcurarii brânza şi seul şi lânile oilor. Şi plăieşii draniţa; şi olarii oalele; şi lingurarii lingurile şi scafele. Aicea vin coropcari de la Cetatea Albă cu mărunţişuri scumpe, mărgeanuri, hurmuzuri şi cercei. Aicea-şi fac loc neguţătorii de marfă pe picioare, care cumpără boi moldoveneşti să-i ducă cine ştie unde în Ţara Nemţască, dincolo de Ţara Lehiei şi Litvă, la mama dracului. Aici vin neguţători de la Levant cu arme de preţ şi surguciuri. Şi braşoveni cu stofe, cuşme şi arme de rând.</p>
                  <p rend="justify">Dar negustorii de mied, vin şi vinars şi bere, unde credeţi domniile voastre că-şi caută aşezare pe două-trei săptămâni în vremea acelui iarmaroc mare de la Sânziene? Şi cu toate aceste mai încap şi boierii măriei sale, şi răzăşii chiaburi, şi mulţi alţii, care sunt în trecere având de-a face cu logofeţia domnească, şi şoltuji şi pârgari care vin la poruncile lui Vodă, şi pricinaşi care se strâng la judeţele Divanului măriei sale.</p>
                  <p rend="justify">Ca să ajungeţi la târgul Vasluiului, trebuie să cunoaşteţi domniile voastre ţinutul Vasluiului şi drumurile acestui ţinut.</p>
                  <p rend="justify">Nu este pe lumea asta ţinut mai frumos, credem noi, vasluienii. Dealuri cât lumea asta: parcă te sui în cer; şi văi, parc-ar fi să te cobori la iad. Dealuri cu păduri şi văi cu ape line. Pe aşezături potrivite, sate. Pe costişe, ogoare, în şesuri, imaşuri bogate. Intră răzăşii în marginea codrului şi fac poieni pentru prisăci. Cât poate omul zvârli cu barda de jur-împrejurul său, din locul ce şi-a ales, atâta curătură face. Din scorburile copacilor întocmeşte ştiubeie. Din trunchiuri, temnic, bordei şi şopron. Ş-apoi se vede la târg ce fel de miere au vasluienii, ce fel de ceară şi ce fel de mied. Nu s-a aflat de aşa ceva nici la tătari, nici la turci, nici la unguri; nicăieri pe lume nu s-a aflat aşa ceva. Să guste Maica Domnului acea miere în grădinile raiului. Şi să beie acel mied sfântu Pahomie. Şi sfântu Petrea să aprindă făclii împrejurul Scaunului Împărăţiei, unde stă Domnul Dumnezeu cel din veac, având la dreapta sa pe fiul său cel prea iubit Isus Hristos.</p>
                  <p rend="justify">Care drum? Care şleah? Nu se află aicea nici un fel de drum şi şleah cum are măria sa în Ţara-de-Sus. Sunt cărări şi sunt poteci. Când se moaie prea tare poteca de ploi, faci mai pe la deal. Când se învârtoaşă şi ameninţă să bată copitele cailor noştri, o luăm mai prin mlaştină. Unde a fost baltă astă-primăvară, acuma-i numai bine pentru copitele cailor noştri. Pe urmă să vă spun ceva. Caii noştri îs cai robaci. Te scot de la orice nevoie. Greu de umblat cu piciorul pe dealuri, văi şi rătăcăni. Dar calul, săracul, te scoate orişiunde. Iar cai avem noi de nu le mai ştim numărul. Le dăm drumul în ceairuri. Şi când ne trebuie, ne ducem şi-i prindem cu arcanul. Le curăţim cozile şi coamele de scai, îi mai tuşinăm în frunte, le mai dăm de câteva ori cu şumuiacul pe spinare ca să le strălucească părul, punem pe ei tarniţa ş-apoi ne putem înfăţişa astfel şi la Vodă. Dar altfel, pentru treburile noastre mărunte, de la un sat de răzăşi la alt sat de răzăşi, ori până la sfânta biserică pe celalalt, deal, ori în pripor la ţintirim, ori peste vale ca să ne-aducă un copil sita cea deasă de la cumătra – ce nevoie mai avem de tarniţă şi pocladă? Încălicăm de-a dreptul pe păr; ne ducem, ne întoarcem şi ne-am făcut treaba.</p>
                  <p rend="justify">Grăiesc unii şi alţii că măria sa Ştefan-Vodă a luat obicei să-şi facă taberele sale aicea la noi, pentru nişte gânduri anumite ale măriei sale. Aicea, ai noştri oşteni în leafă şi slujitori de ţară ne mişcăm cu uşurinţă şi-n voie, cunoscând cotloanele, râpile, poienile, rătăcănile, ascunzătorile, printre nişte codri merei pe care nici noi nu-i cunoaştem întru totul lui tot; pe când o oaste străină, cum ar fi ordiile ismailitenilor, nu poate umbla fără primejdie prin asemenea loc. Ce-ar putea păgânii să facă şi să aleagă dintr-asemenea maţe încurcate? Vodă cu ale sale oşti s-ar afla în asemenea ţinut ca într-o cetate. Greu să vii la cetate; primejdios s-o ocoleşti lăsând-o în urmă.</p>
                  <p rend="justify">Dar noi vasluienii credem că nu-i adevărat că întocmai asta ar fi socotinţa măriei sale. Alta nu poate fi – decât că-i place măriei sale aicea la noi. Îşi pune măria sa tabăra când se rumenesc căpşunile în poieni şi iese urda dulce de la stâni. Stă până ce se coc merele domneşti şi iese must nou, carele sfârâie în gură când îl bei după pastrama de bărbăcuţ noaten.</p>
                  <p rend="justify">Mai este şi alta, că are măria sa aicea îmbielşugare pentru oştile sale. Are pită, brânză şi carne, câtă pofteşte. Pe lângă ce are ţinutul nostru, se împlineşte cu de toate din sus şi din jos. Din sus, pentru că oierii au poruncă să nu ocolească taberele sale; şi din jos pentru că bârlădenii şi grânarii de la marginea pustiei ştiu că marfa lor are preţ mai bun aicea decât aiurea. Vistieria măriei sale Ştefan-Vodă nu-i niciodată, goală. Oier, plugar, pescar, podgorean – fiecare ştie că-şi primeşte dreptul său în bani buni.</p>
                  <p rend="justify">Lucru vrednic de văzut este la vistieria măriei sale când vin căpitanii să ieie lefile şi când se înşiră după aceea curtenii, nemţi, panţiri, dorobanţi, lipcani, tătăraşi, hânsari şi alergătorii la cetăţi, de-şi primesc banul domnesc. Se închină toţi cu cuşma în mână la căpitan, îşi primesc simbria, se închină iar şi se duc. În acea zi îmi place mie să văd cum beau nemţii bere, şi moldovenii vin, şi cazacii şi tătăraşii mied. Cum se veselesc şi cântă care de care, până ce se îmbată de rămân chiori şi surzi. În acea zi nici un oştean n-are voie să poarte la sine fier ascuţit.</p>
                  <p rend="justify">Ci şi mai mult îmi place când vin călăreţii din plai şi de sub munte, de-şi încură caii dinaintea măriei sale şi măria sa iese şi-i priveşte, ş-apoi îi întreabă de una, de alta, ş-apoi le cercetează armele. Aceşti plăieşi, ca şi toţi ceilalţi răzăşi moldoveni, nu primesc lefi de la vistieria măriei sale, şi nici nu le trebuiesc lefi; căci ei au scutiri şi foloase, primesc moşii, şi au şi alte socoteli cu măria sa, fiind oameni de baştină în această Ţară a Moldovei.</p>
                  <p rend="justify">După ce s-au arătat măriei sale, aceşti răzăşi îşi scot din desagi fedeleşele şi merindea. După ce ospătează şi închină în sănătatea măriei sale, apoi aduc în pajiştea unde au făcut popas pe unul de-al lor cu cimpoiul; şi întemeiază danţ şi petrecere, după cum li-i feleşagul muntenilor mai ales. Nu se duc la crâşmă, căci şi-au adus al lor; nu le trebuie ţigan cu ceteră, căci au cimpoier. Dac-aş fi neguţător, nu mi-ar plăcea. Dar fiind şi eu răzăş de la Prut, de dincolo de Bârlad, îmi place, căci şi la noi, pe valea Ialanului, aşa a fost datina din neam în neam: să ne deprindem a lua, iar de dat să nu dăm decât la mare nevoie. Se spune despre unii dintre noi că punem brânza în sticlă şi dăm oţet mâţii, dar asta nu-i adevărat. Oricât de cărpănoşi am fi, asta nu facem. Ne place viaţa dezmierdată, dar cu cuviinţă. Iar la iarmaroace nu ne place să ieşim în frunte cu beţie şi chiote, fiindcă suntem neamuri şi ne ruşinăm s-ajungă zvon de asemenea fapte la urechile măriei sale.</p>
                  <p rend="justify">—  Cum te chiamă pe domnia ta? Văd că eşti de neam şi ai slujitor.</p>
                  <p rend="justify">—  Mă chiamă Ionuţ.</p>
                  <p rend="justify">—  Să fii sănătos. Iaca, aicea, la moara asta a mea pe apa Bârladului, stau în popas unu şi alţii, ducându-se la Domnie, ori venind de la Domnie. Îi văd, îi aud vorbind, şi m-am deprins a-i deosebi, care-i aşa şi care-i aşa. Pom şi pom; om şi om. Vei fi fiind flămând? Nu pari.</p>
                  <p rend="justify">—  Ba-s flămând, moş Irimie.</p>
                  <p rend="justify">—  Ştii cum mă chiamă? Iaca asta mi-i de mirare.</p>
                  <p rend="justify">—  Ştiu, căci n-am uitat de când am mai fost aicea, acuma câţiva ani, cu părintele meu.</p>
                  <p rend="justify">—  Aşa? Atuncea-i bun. Socoteam că să fii vreun vrăjitor: dar eşti prea tânăr. Care-i numele părintelui domniei tale cu care zici că ai poposit cândva aici?</p>
                  <p rend="justify">—  Comisul Manole Păr-Negru.</p>
                  <p rend="justify">—  Ei, atuncea te ştiu. Dar dacă nu mi-ai fi spus, nu te-aş fi cunoscut. Erai un copil ş-acu eşti bărbat. Vei fi fiind acela căruia îi zice şi Jder, fecior al lui jupân Manole.</p>
                  <p rend="justify">—  Eu sunt ş-acela, moşule.</p>
                  <p rend="justify">—  Hm! Apoi iaca. Îmi pare bine că te văd, după câte am auzit. Văd că le pare bine ş-acestor gospodari răzăşi cu care stai la taifas. Eu zic aşa: că să pun deoparte un mertic din fruntea făinii. Om cerne şi prin sită ş-om pune în ceaun. Aista-i mălai din sămânţa tătărască; pot zice că n-are coajă; face mămăliga ca aurul. Aceşti gospodari or priveghea să fiarbă bine şi eu mă pun în ciobacă şi mă duc într-un loc pe iaz unde îmi am vârşele. Aduc vreo câteva plătici şi vreo câţiva caraşi. Îi spintec, îi curăţ, le dau sare şi-i pun pe cărbuni. Ce zici?</p>
                  <p rend="justify">—  Ce să zic, moşule? Zic bine. La asemenea bunătate, oi fi eu cel mai harnic.</p>
                  <p rend="justify">—  Apoi aşa om face. Pân-atuncea, ia şi domnia ta o leacă de brânză ş-o bucată de pită de la aceşti gospodari. Şi să-ţi spun cum îi în ist an tabăra măriei sale. S-au sporit oştile; şi s-aude că să vie şi ungureni, şi leşi.</p>
                  <p rend="justify">—  N-aş crede.</p>
                  <p rend="justify">—  Ba să crezi. Căci s-au tot purtat solii, ba din colo, ba din colo. Acu două săptămâni am auzit de unul care a mai fost. Îi zice Suhodolski. S-aude că să vie şi de la Veneţia un popă papistaş. Acela aduce eu dânsul şapte căruţe cu şapte antale, dar nu cu vin, ci cu galbini de aur.</p>
                  <p rend="justify">—  Mai degrabă şapte poloboace de vorbe, moş Irimie.</p>
                  <p rend="justify">—  Ba să ştii că ai dreptate. Tot s-aude că vin oşti şi bani de la crai şi împăraţi, ca să sprijine pe Ştefan-Vodă; căci lui Ştefan-Vodă i s-a arătat în vis Maica Domnului şi i-a poruncit aşa: „Scoală, Ştefane-Voievoade, şi apucă sabia pentru fiul meu prea iubit!” Şi de-atuncea Ştefan-Vodă a apucat sabia şi a bătut război cu păgânii în Ţara Muntenească. I-a răzbit şi s-a întors cu mare dobândă. Acuma-şi creşte puterile, îşi sporeşte oştile şi s-a duce iar. Ce nevoie are să împartă cu alţii câştigurile? Bate Ţarigradul şi-l pradă şi pe urmă nu-i mai trebuie nimica. Eu aş zice să mai iei şi de la istalalt gospodar un picior de găină friptă, până ce-oi aduce eu peştele. Dar mai întâi trebuie să dau la o parte făină şi s-o cern. În ist-an măria sa şi-a aşezat curtenii drept în coama dealului. Ş-apoi când bat dobele şi sună surlele, eu ies în prag şi-i văd de-aici. Atuncea ştiu că a ieşit măria sa calare. Se duce la Cetăţuie, ori aşteaptă să vie boierii să i se închine. Fiecare boier cu pâlcul său. În urmă, când sună iar surlele, ştiu că măria sa se întoarce, şi stolnicii se bat cap în cap la palat, ca să-i întindă masa. Peşte dulce ca în iaz la mine, nu ştiu dacă mănâncă măria sa. Am să prind odată anume pentru masa domnească. Dar de-atâţi curteni ştiu că n-ajunge nici pe-o măsea măriei sale. Trebuie să mă duc eu singur şi să i-l pun în mână lui Vodă. Mai ia de dincolo ş-o plăcintă, jupâne Ionuţ; ţi-a prinde bine. Ce nu s-a întemeiat, ist-an, acolo în preajma curţilor măriei sale? S-au adâncit beciurile ca să încapă vinul. Au venit din ţinut toţi ceteraşii; se iau la întrecere care de care. Ş-apoi nu ştiu de unde s-a pripăşit ş-un bărbier talian. În fiecare dimineaţă se duce la măria sa şi-l ferchezuieşte. Apoi în dughenile cele vechi, s-au adaos neguţători veniţi din Ţara Ardealului. La aceia să vezi domnia ta cuţite şi săbii. Dar mai ales şi mai ales a ieşit de la Domnie o poruncă să vie aici la tabăra de la Vaslui, câţi fauri sunt; ş-apoi au venit câţi fauri ţigani sunt pe lumea asta şi au întins foile şi suflă din foi; dac-ar fi noapte ai vedea vetrele şi jarurile lor ca stelele, înşirate pe coborâşul dealului mai la vale de nemţi. Şi pe fiecare nicovală bat ciocane şi barosuri, de nu se mai aude nici în cer, nici în pământ. Bat şi fac vârfuri de suliţi şi săgeţi, şpăngi şi săbii, pinteni şi zăbale – mă rog, câte nu trebuiesc la o oaste ca asta? Şi s-au adaos şi alţi neguţători veniţi de la Iaşi, cu straie şi podoabe pentru feciorii de boier, ca domnia ta; şi meşteri de la Bistriţa care-i lucrează ceva în taină măriei sale.</p>
                  <p rend="justify">—  Nu se ştie ce.</p>
                  <p rend="justify">Iaca, acuş cătră sară, este un ceas când intră măria sa la rugăciune, în paraclisul curţii. Atuncea bate clopotul la paraclis şi stau toate în târg şi în tabără. Talianul îşi pune briciul deoparte. Ţiganii îşi acopăr vetrele cu spuză. Crâşmarilor le-a săcătuit izvorul băuturii. Oştenii nu mai umblă. Toate stau pe loc un sfert de ceas ori o jumătate de ceas, până ce bate clopotul iar. Atuncea toate pornesc din nou.</p>
                  <p rend="justify">Chiar aşa de grăbit vei fi fiind domnia ta? Parcă ziceai că ţi-i foame. Atuncea, dac-a binevoi Dumnezeu, a fi pe altă dată. Altfel ce să zic? Frumos murg ai şi-l grijeşte bine slujitorul domniei tale.</p>
                  <p rend="justify">În vreme ce moş Irimia se învârtea cu astfel de vorbe împrejurul lui Jder, la moara Caprei, în siliştea târgului Vaslui, în vreme ce apa curgea din lăptoc şi roata cu cupe se învârtea şi râşniţa hârâia, întovărăşind descântecele meşterului morar.</p>
                  <p rend="justify">—  La curtea domnească din târg, în chilia de lângă paraclis, prea cuviosul părinte Amfilohie stătea la sfat de taină cu dumnealui postelnicul Ştefan Meşter.</p>
                  <p rend="justify">Din cele ce-i spunea postelnicul, părintele arhimandrit înţelegea că întâmplările se desfăşuraseră cam aşa cum bănuise cuvioşia sa.</p>
                  <p rend="justify">—  Mi-ar fi părul mai bine să nu fii nici domnia ta proroc, postelnice.</p>
                  <p rend="justify">—  Bucuros aş fi fost şi eu să nu fiu, cuvioase părinte Amfilohie. Însă de când îl văd şi-l cercetez pe măria sa Alexandru-Vodă, am putut băga de samă la el câteva lucruri ciudate. Nu s-a putut uita în ochii mei, drept, niciodată.</p>
                  <p rend="justify">—  Asta o are de când era mic.</p>
                  <p rend="justify">—  Se-nţelege; cu asta s-a născut, părinte Amfilohie. Cum se află în sămânţa grâului toate puterile de a răsări, a înflori şi a rodi, aşa în sămânţa omenească se află puteri ori scăderi; cum zice şi învăţătura din veac: „ce mi-i scris în frunte mi-i pus”. Asta e o taină pe care Dumnezeu n-a dezvălit-o încă oamenilor şi nu putem şti de ce i-i dat lui Ştefan-Voievod să n-aibă noroc la pruncii săi, pe când măria sa se bucură de toate harurile împărăteşti. Are pe obrazul său măria sa Alexandru-Vodă semne: mai întâi i-s dinţii rari, mărunţi şi galbeni; al doilea i se vede în marginea ochiului drept, sub frunte unde începe nasul, o pată albăstrie căreia moaşele îi zic „muscă”. Aceste amândouă semne arată slăbiciune a trupului. Din obrazul măriei sale se vede că din orice îşi „face sânge rău”, cum zice prostimea. Faţa obrazului său e veştezită de fiere. Aşa că tot lăuntrul i se hrăneşte din amărăciunea asta. N-are linişte a sufletului său cum n-are linişte apa. De mirare mi s-a părut că s-a putut împrieteni asemenea fire cu Ionuţ Jder.</p>
                  <p rend="justify">—  N-a fost prietinie, postelnice.</p>
                  <p rend="justify">—  Într-adevăr; s-a văzut asta.</p>
                  <p rend="justify">—  Eu, însă, adăogi călugărul, n-am crezut, totuşi, că va îndrăzni să lovească pieziş în chiar părintele său.</p>
                  <p rend="justify">—  Aicea s-a părut că am fost eu proroc. Dar n-am fost proroc. Este un prag, din sufrageria de aici înspre cămara Domnului. După ce se scoală de la masă, Vodă trece întâi pragul şi îndată după dânsul urmează Săndrel. Am băgat de seamă că măria sa Săndrel-Vodă se împiedică de prag. Neavând luare-aminte, n-are nici legătură în judecăţile sale şi nu poate cumpăni ce faptă cumplită pune la cale. I s-a năzărit asta.</p>
                  <p rend="justify">—  S-a şi grăbit să puie la cale asta.</p>
                  <p rend="justify">—  Da-da, îngână părintele Amfilohie; astfel a pierit Alvanitul, care a fost ani şi ani caraulă la iatacul stăpânului. I l-a cerut măriei sale acuma şase luni, când s-a aşezat la Bacău. Cu aşa vorbe dulci s-a împleticit în jurul părintelui său, încât măria sa i l-a dat. Acuma Vodă are să afle că Atanasie Alvanitul nu mai este. Ce-avem să-i răspundem? N-avem să-i răspundem nimic, ori avem să-i răspundem o minciună, şi ne-a ierta Dumnezeu. Şi dac-ar fi numai asta! Dacă l-ar opri o spaimă ori frica de Dumnezeu! Ameninţarea rămâne, până ce Vodă, cunoscând şi văzând, ar putea fi cuprins de scârbă ca de moarte. M-am gândit să înlătur din calea acestui prunc ispita. Săndrel n-are linişte mai ales din pricina lui Ionuţ Jder, care mie mi-i cu osebire drag, postelnice Ştefane. De ce mi-i cu osebire drag, poate ai să afli şi domnia ta într-o zi. Mă gândesc să i-l scot din cale; să nu-l mai vadă o vreme; aşa poate i s-a alina zavistia şi ura. Aşa, cum îi iese înainte Jder – Alexandru-Vodă parc-ar fi un taur ş-ar vedea roş. Cred c-aţi făcut cele de cuviinţă mortului.</p>
                  <p rend="justify">—  I se fac toate după jurământ; a rămas în seama monahului. Nici n-ar putea face altfel, căci altceva mai de preţ decât sufletul n-avem.</p>
                  <p rend="justify">—  Da-da. Mă gândesc, postelnice, că s-au strâns împrejurul măriei sale dregători şi oşteni de credinţă. Pe unii i-a aflat măria sa, după darul pe care-l are de a cunoaşte oamenii, orb fiind numai pentru sânge din sângele său. Pe alţii ştie să-i cunoască; pe Săndrel nu-l cunoaşte. Pe unii, deci, i-a aflat măria sa; pe alţii eu şi i-am agonisit măriei sale. Toţi aceşti credincioşi ai Domniei sunt ca nişte braţe ale măriei sale. Dacă stârpeşti un asemenea credincios, stârpeşti din puterea măriei sale. Azi înlături pe unul, mâni înlături pe altul.</p>
                  <p rend="justify">—  Măria sa rămâne tot cu mai puţini, tocmai acuma când are nevoie să fie sprijinit de toată suflarea. Îmi poate veni rândul şi mie, să fiu şi eu stârpit.</p>
                  <p rend="justify">—  Părinte Amfilohie, mâhnirea cuvioşiei tale te duce prea departe cu gândul.</p>
                  <p rend="justify">—  Ştiu, însă la carte scrie aşa: „Cei răi n-au pace”.</p>
                  <p rend="justify">Postelnicul Ştefan a suspinat şi n-a mai dat răspuns.</p>
                  <p rend="justify">În tăcerea ce s-a întins în chilia arhimandritului, s-a auzit de alăturea, din paraclis, pasul eclesiarhului care se ducea să aprindă candela de la icoana unde se ruga în toate zilele Vodă. Era o icoană din dreapta altarului: Maica Domnului cu pruncul la sân, şi tot în laturea stângă a naosului un sfântu Gheorghe străpungând balaurul, zugrăvit anume pe un prapor pentru măria sa. Acel prapor, sub care umbla totdeauna Ştefan-Vodă în bătălie, se afla aşezat în acelaşi loc sfinţit, cu candelă aprinsă în preajma lui. Printr-o ferestruică ce despărţea chilia arhimandritului de paraclis, se puteau vedea şi urmări mişcările domoale ale eclesiarhului. Amândoi bărbaţii au stat nemişcaţi tot timpul cât s-a îndeplinit această slujbă. Slujitorul bisericesc a lăsat paraclisul luminat de steluţele candelelor şi s-a dus.</p>
                  <p rend="justify">—  Vodă e în palat? A întrebat postelnicul.</p>
                  <p rend="justify">—  Ba e dus la plimbare până la Rediu. Vede acolo pe căpitanii de răzăşi şi mazili de la Lăpuşna. La vremea rugăciunii se întoarce.</p>
                  <p rend="justify">S-a auzit zgâriind cineva la uşa scundă a chiliei. Eclesiarhul care luminase paraclisul şi-a vârât numai o clipă capul prin deschizătură.</p>
                  <p rend="justify">—  Sărut dreapta, părinte. Înştiinţez, după porunca ce mi-ai dat, că a venit şi aşteaptă comisul cel tânăr.</p>
                  <p rend="justify">—  Pofteşte-l să intre, părinte Emilian.</p>
                  <p rend="justify">Jder a păşit cu grăbire din umbră, ca să sărute mâna arhimandritului. Postelnicul Ştefan s-a ridicat în picioare şi i-a ieşit întru întâmpinare. Când s-a desfăcut de arhimandrit, Jder s-a simţit cuprins şi sărutat. Înălţându-şi fruntea, i-a privit pe rând şi le-a zâmbit. Arhimandritul îl măsură de la picioare şi până la creştet, clătinând din cap. Cresc copiii şi se fac bărbaţi şi mâni vor fi şi ei cărunţi.</p>
                  <p rend="justify">—  Te duci, postelnice? Întrebă cuvioşia sa cu glas moale.</p>
                  <p rend="justify">—  Mă duc şi mă întorc mai târziu.</p>
                  <p rend="justify">—  Da. Mai avem de vorbit.</p>
                  <p rend="justify">Ştefan Meşter înţelegea că trebuie să plece. Pe obrazul arhimandritului părea că s-a lăsat o ceaţă şi în glas îi suna ca o coardă a întristării.</p>
                  <p rend="justify">După ce au rămas singuri, părintele Amfilohie a început a se plimba pe dinaintea lui Jder prin chilie. Uneori se oprea; apoi îi dădea ocol. Însfârşit îi puse mâna pe umăr şi-l duse la un jilţ, îndemnându-l să steie.</p>
                  <p rend="justify">—  Ascultă, Ionuţ, de câtăva vreme am o întristare şi trebuie să vorbesc cu tine.</p>
                  <p rend="justify">Jder se îndreptă din şale în jilţul în care stătea. Pentru întâia oară arhimandritul îi vorbea aşa, ca unui prunc pe care l-ar fi avut totdeauna lângă sine. Era ca o apropiere şi ca o îmblânzire în acel cleric pe care Jder îl socotise totdeauna închis în sine ca o cetăţuie. Acuma cătră acea cetăţuie se lăsa o punte. Şi dincolo de punte zărea un zâmbet.</p>
                  <p rend="justify">—  Spune-mi cum a fost întâmplarea cu Doamnele Radului-Vodă, la Cristeşti. Să nu uiţi nimica.</p>
                  <p rend="justify">—  Spun întocmai, părinte arhimandrit.</p>
                  <p rend="justify">S-a aşezat şi cuvioşia sa Amfilohie în alt jilţ, în apropierea lui Jder, aşa ca să-l poată priveghea şi ceti dintr-o lăture.</p>
                  <p rend="justify">Ionuţ Păr-Negru a spus tot.</p>
                  <p rend="justify">—  Aşa, a încuviinţat părintele Amfilohie. Acuma să-mi spui, Ionuţ, ce-ai socotit tu.</p>
                  <p rend="justify">—  N-aveam a socoti nimica, părinte Amfilohie. După ce mi-a deschis ochii dumnealui postelnicul Ştefan, am înţeles că trebuie să-mi apăr fiinţa. De aceea l-am ţinut în viaţă pe Alvanit până ce s-a mărturisit.</p>
                  <p rend="justify">—  Bine, Ionuţ. Asta-i faptă creştinească, să nu leşi să se prăpădească, aşa, un suflet de creştin.</p>
                  <p rend="justify">Jder rămase mut, cu fruntea întunecată.</p>
                  <p rend="justify">—  Nu-i aşa cum spun eu, Ionuţ?</p>
                  <p rend="justify">—  Nu pot minţi, părinte Amfilohie, mărturisi cu umilinţă Jder. Nu i-am îngăduit mărturisirea pentru asta. Ci am vrut să mă apăr. Am fost acolo, de faţă, cu părintele Nicodim, trei boieri. A fost un muntean, Gavril Bârliba, care i-a pus mâna sub ceafă Alvanitului. Au fost şi slujitorii noştri: al meu – Gheorghe Botezatu, şi al postelnicului: unul Grigore Doda. Toţi aceştia au cunoscut şi ştiut că Atanasie Alvanitul a fost caraulă de credinţă luminăţiei sale Ştefan-Vodă, iar acuma de câtăva vreme e la curtea din Bacău, în slujba lui Alexăndrel-Vodă. Chiar dacă nu se va fi auzit ce anume a rostit la urechea părintelui Nicodim acel Alvanit, şi tot era uşor de înţeles că nu poate vorbi decât de stăpânul său, pe care l-a purtat în braţe şi pe care-l slujeşte ca un câne credincios. Era destulă dovadă şi asta: că l-a mărturisit pe acel cineva, care nu putea fi decât stăpânul său, cum că l-a pus şi l-a îndemnat şi i-a poruncit să lovească straja Doamnelor; dar şi Bârliba, care-l sprijinea de sub ceafă, şi alţii care erau în preajmă, au auzit desluşit numele lui Săndrel-Vodă, încât nu mai poate fi nici o urmă de îndoială. Părintele Nicodim e legat de taina mărturisirii; dar ceilalţi sunt slobozi a spune ce au auzit.</p>
                  <p rend="justify">Părintele Amfilohie se ridică din scaunul său şi veni cu mare nelinişte în faţa lui Jder.</p>
                  <p rend="justify">—  Ce vrei să faci tu cu dovada asta? Ce nevoie este de asta? Ca să se afle şi s-ajungă la urechile măriei sale! Să cadă măria sa la pământ, nebunit de greaţă şi ruşine? N-ai văzut ce-a făcut Alvanitul, ca să i se prăpădească fiinţa şi fapta? Tu vrei să ridici urgia asta asupra Domnului tău? Ca să vadă că nu mai are nici o nădejde în întâiul său născut? Mai mare pedeapsă nu poate fi pentru un voievod creştin decât să i se stângă pomenirea în ruşine.</p>
                  <p rend="justify">—  Părinte arhimandrit, se răsuci Jder în locul său, fapta mea n-am făcut-o pentru asta. Nu vreau să ştie nimeni altul şi nici măria sa. Şi eu şi toţi cei care au mai fost de faţă acolo ne-am legat să nu scoatem cuvânt. Numaicât măria sa Săndrel trebuie să afle că ştim. Ca să se liniştească şi să putem şi noi hălădui.</p>
                  <p rend="justify">—  Copile, crezi tu că se linişteşte?</p>
                  <p rend="justify">—  Am eu credinţă, părinte arhimandrit, că are să-i fie frică.</p>
                  <p rend="justify">—  De unde ai tu încredinţarea asta?</p>
                  <p rend="justify">—  Părinte arhimandrit, eu îl cunosc.</p>
                  <p rend="justify">—  Fie cum spui; curând am să aflu anume ce poate ieşi de aici. Am socotit până ce-oi afla ce poate ieşi de aici că ar fi nimerit lucru să înlătur prilejurile. Trebuie să pleci de la vederea lui Săndrel-Vodă şi să ieşi din ţară.</p>
                  <p rend="justify">—  Să fug?</p>
                  <p rend="justify">—  Nu să fugi.</p>
                  <p rend="justify">—  Atunci mă izgoniţi? Tresări Jder. Asta-i plata ce mi se cuvine? Te rog cu umilinţă, prea cuvioase părinte, să mai îngădui. Poate pot să fiu bun la ceva măriei sale.</p>
                  <p rend="justify">—  Ascultă, Ionuţ, grăi blând arhimandritul; totdeauna ai fost bun la ceva măriei sale. Iar măria sa a cunoscut unele fapte săvârşite de tine, pentru că le-a văzut singur, ori pentru că a fost cine să le aducă la cunoştinţa măriei sale. Tu n-ai ştiut până acuma că s-a aflat cineva lângă Vodă, care a privegheat fiinţa ta cu luare-aminte.</p>
                  <p rend="justify">—  Să fie asta cu adevărat? Întrebă cu îndoială Jder.</p>
                  <p rend="justify">—  Adevăr adevărat.</p>
                  <p rend="justify">—  Atunci pot înţelege că folosul meu e mai mic, deoarece i-a fost sporit preţul faţă de măria sa.</p>
                  <p rend="justify">—  Eşti semeţ, Jder. Ai tu destul preţ; însă domnilor şi crailor e bine să li se deschidă ochii, ca nu cumva să nedreptăţească. Dacă puterea domnească nu se aşează pe dreptate, atuncea e ca şi cum s-ar aşeza pe năsip. Am fost eu deseori lângă măria sa, trăgându-i luarea-aminte spre tine. Cu dreptate; însă şi pentru altă pricină pe care nimene n-a cunoscut-o. Acuma a venit vremea s-o cunoşti tu. Nu te-ncrunta. Nu vrei s-o cunoşti?</p>
                  <p rend="justify">—  Ba sunt doritor s-o cunosc, părinte arhimandrit.</p>
                  <p rend="justify">—  Atunci ai s-o cunoşti. A venit vremea, căci ai ajuns la bărbăţie. Îmi place cum te porţi, cum mă cercetezi şi mă priveghezi cu îndoială. A venit vremea, căci am nevoie să te încredinţezi că plecarea pe care ţi-o cer purcede tot din dragostea mea. Între mine şi tine este o legătură de sânge.</p>
                  <p rend="justify">Jder rămase neclintit, fără să pară mişcat. Arhimandritul urmă, privind dintrodată în depărtare şi-n trecut.</p>
                  <p rend="justify">—  Noi Şendreştii din viţa lui Haralambie Şendrea am fost la casa părintească şase. Cinci băieţi ş-o copilă. Eu şi soră-mea Oana eram cei din urmă născuţi. Oana era mezina. După obiceiurile boierilor, tatăl nostru vornicul Haralambie a înzestrat pe fraţii noştri cei mai mari. Dintr-a cincea parte a averii, pe care şi-a tras-o deoparte, a făcut rânduială pentru sufletul său, pentru mine şi pentru soră-mea Oana. Pe noi amândoi domnia sa ne-a hărăzit lui Hristos şi vieţii monahiceşti. Pe mine m-a trimes la ascultare la Sfântu Munte al Atonului şi am învăţat carte la Sfânta mănăstire Vatopedi, unde s-a aflat ucenic şi măria sa Ştefan-Vodă, pe când era fecior tânăr şi părintele său Bogdan încă n-ajunsese a apuca moştenirea Moldovei. Amândoi am învăţat la Vatopedi şi de-atuncea am rămas prietin statornic al măriei sale. Iar când a venit timpul să vie măria sa la dreptul său, m-a chemat şi i-am fost sfetnic. I-am rămas până în ziua de azi sfetnic, cum se vede. Soră-mea Oana a fost trimeasă la o mănăstire de maici, în râpa Nistrului, în ţinutul Lăpuşnei. Se vede că bietei soră-mea i-a fost rămas dragă lumea cu ale sale încântări şi i-a venit greu să se supuie hotărârii vornicului. Dar n-a avut ce face, fiind părintele ei stăpân asupra fiinţii şi vieţii ei. În tulburările acelei vremi, bătrânii noştri s-au prăpădit, şi soră-mea Oana, după numele de monahie Olimpiada, s-a desfăcut de mănăstirea unde îşi luase metania şi a nimerit la o altă mănăstire, mai în pustie, cătră părţile tătărăşti. Acolo s-a întâmplat să cunoască pe un oştean, care i-a fost drag, şi Dumnezeu, care are toată mila asupra făpturilor sale, i-a îngăduit să păcătuiască, fiindcă pustiirea ei fusese hotărâtă în silă. Totuşi, după acea puţină bucurie de dragoste, a rămas ruşinată şi întristată şi i s-a zdruncinat sănătatea. Pruncul pe care l-a născut în durere şi umilinţă ai fost tu. De aceea tu ai fost orfan de maică din ceasul naşterii tale; iar maica ta s-a grăbit să treacă acolo unde nu mai este nici bucurie, nici întristare. Ştiind că i se apropie ceasul morţii, a dorit să mă vadă pe mine şi mi-a trimes răspuns la Aton, printr-un călugăr pribeag. Poate încă nu ştii că este o rânduială în mănăstirile noastre răsăritene, că umblă monahii fără încetare din loc în loc, pentru canon ori slujbe poruncite. Se duc, se-ntorc, poartă veşti şi cărţi, aduc ştiri din ţările cuprinse de puterea lui Antihrist, şi lucrează pentru izbânda creştinătăţii, pe care Domnul Dumnezeu o are poruncită. Deci a venit monahul şi m-a înştiinţat la Aton că soră-mea Oana mă doreşte, nemaiavând multă vreme de petrecere în această lume. Am venit, am căutat-o şi am găsit-o. Mi s-a mărturisit şi mi-a cerut iertare. Şi mi-a spus că pruncul său se află în Ţara-de-Sus, şi Dumnezeu l-a priveghea ca să ajungă sub braţul părintelui său. Am îmbrăţişat-o şi ne-am despărţit pentru totdeauna în lumea pământească. Şi de atunci, de departe ori de aproape, am avut grijă de tine. Porţi numele de fecioară al mamei tale şi-mi eşti nepot. Te-ai arătat din pruncie destoinic la meşteşugul armelor şi prin asta ţii de tatăl tău, comisul Manole. Dar mintea o ai de la neamul mamei care te-a născut.</p>
                  <p rend="justify">Arhimandritul Amfilohie tăcu. Se-ntoarse oarecum de departe cătră nepotul său.</p>
                  <p rend="justify">—  Mama mea a fost jupâneasa Ilisafta, murmură Jder fără a-şi îndulci privirile şi trăsăturile feţei.</p>
                  <p rend="justify">—  Ştiu, Ionuţ, urmă cu blândeţă arhimandritul. Ai avut de la comisoaia Ilisafta toată mila. Dumnezeu are să-i ţie în samă fapta cea bună, la judecata din urmă. Dar fiinţa ta e a acelei păcătoase iertate, care te-a zămislit din dragoste şi a pus în tine tot ce ai tu bun. Când râzi ori plângi, când făptuieşti ori cugeţi, se află în tine o parte din fiinţa ei. Naşterea ta se cuvine să rămâie taină, ca să nu ruşinăm pomenirea morţilor; însă eu şi cu tine e bine ca s-o ştim.</p>
                  <p rend="justify">Jder clătină din cap;</p>
                  <p rend="justify">—  Da.</p>
                  <p rend="justify">Părintele Amfilohie îl privi cu îndoială.</p>
                  <p rend="justify">—  Aş dori să simt în tine ceva din sufletul bietei mele surori.</p>
                  <p rend="justify">Jder rămase privind tot în gol, cu luminile ochilor umbrite. Apoi îşi întoarse privirile cătră arhimandrit, părând a se lumina. Se sculă din jâlţ şi veni la sfinţitul Amfilohie, luându-i mâna dreaptă şi sărutându-i-o.</p>
                  <p rend="justify">—  Ionuţ, zise încet Amfilohie Şendrea, nu-i privirea care mi-ar trebui mie. Să ştii că poate mai multă nevoie am eu acuma de tine, decât ai avut tu pân-acuma de mine.</p>
                  <p rend="justify">Nepotul se dăduse înapoi doi paşi. La aceste cuvinte se întoarse mirat cătră unchiul său.</p>
                  <p rend="justify">—  Mâhnită şi pustie mi-i această viaţă aici pe pământ, murmură sfinţitul Amfilohie. În ziua când mi-am închinat fiinţa mea lui Hristos Dumnezeu, când am spus vorbele cele de despărţire de toate ale lumii pentru slujba Domnului Dumnezeu, s-a fost săvârşit una din nelegiuirile lui Mehmet-Sultan. Biruind pe creştini în Rumelia şi căsăpind oştile grecilor, a poruncit hogilor să se suie în toate turnurile din târgurile şi ţinuturile creştine şi de-acolo să strige că Hristos a fost călcat în picioare. Să cunoască toţi ghiaurii că măritul Mehmet nu va avea hodină până ce n-a cuceri şi n-a dărâma Constantinopole. „Astăzi, strigau hogii, e 13 al vostru noemvrie, şi la anul, în aceeaşi zi de 13, măritul Mehmet se va afla biruitor în Constantinopole şi va lăsa oştile sale să prade şapte zile averile autocratorilor, şi va da jos toate crucile bisericilor şi în locul crucilor va pune semnul lui Mahomet proroc.” Întru această întristare a creştinătăţii am primit eu metania mea de monah, în ziua de 13 noemvrie 1450. Nu s-a întâmplat plinirea ameninţării la anul, cum au fost strigat hogii; ci după trei ani. Sufletul meu a fost tot aşa de sângerat. Am puţin somn, de câte cugete chinuite mă împresoară. Depărtez de la mine mâncarea şi băutura, fiind nevrednic de ele. Dau ticălosului trup cât îi trebuie ca să nu piară cugetul. Şi acest cuget stă treaz, întru lucrarea Domnului Hristos. Pentru Domnul Hristos lucrez eu, slujind pe luminăţia sa Ştefan-Vodă. Cu cât mă încredinţez că creşte puterea luminăţiei sale stăpânul meu, cu atâta mă răcoresc în pojarul amărăciunii mele. Cu cât vedeam vrednicia ta sporind, cu atâta nădăjduiam încă un adaos puterii stăpânului meu.</p>
                  <p rend="justify">Ai aflat ş-ai mai auzit de la mine că Ştefan-Vodă şi-a supus şi el fiinţa pământească acestei jertfe. În măria sa Ştefan-Vodă a pus Dumnezeu puterea sa, ca să înceapă iar a se lumina întunericul răsăritean. Nu-i alt gând la măria sa, nu-i alt gând la mine decât răscumpărarea Cetăţii Împărăteşti, ca să punem iar la loc crucile căzute în scârnăvia păgânilor. Am vrut să cunoşti şi tu mai bine mâhnirea mea, ca s-aduci o rază. În pustia mea să mai am măcar o legătură cu lumea, printr-un nepot al unei surori ce-am iubit.</p>
                  <p rend="justify">Se întinsese un răstimp tăcere. În răstimpul acestei tăceri se auzi bătând de trei ori clopotul din turnul paraclisului domnesc. Era vestirea pentru tabără şi târg că toată lumea trebuie să-şi contenească orice lucrare, deoarece măria sa intră la rugăciune.</p>
                  <p rend="justify">—  Vine măria sa, şopti sfinţitul Amfilohie. Îi aud paşii zăngănind. Fii cu luare-aminte.</p>
                  <p rend="justify">Cu toate simţurile încordate, Jder îşi plecă urechea şi auzi paşii lui Vodă. Părintele Amfilohie îi făcu semn spre ferestruică; el rămase neclintit, cu ochii aţintiţi acolo. În umbra paraclisului, candelele abia puteau pune atâta lumină cât să desluşească umbra Voievodului, care înainta cu pas rar, cu fruntea plecată şi cu palmele împreunate subt inimă. Îşi lăsase sabia şi gugiumanul în mânile copiilor de casă. Însă îşi păstrase brâul, pintenii şi haina scurtă de atlaz verziu. Înaintă până la Maica Domnului şi lângă prapor şi-şi puse amândoi genunchii pe lespezi, aplecându-se cu tot pieptul şi aşternându-se cu umilinţă, sub privirea prea curatei Fecioare. Se îndreptă rămânând în genunchi şi stătu cu fruntea plecată murmurând o rugă.</p>
                  <p rend="justify">Atunci Amfilohie Şendrea cuprinse de mână pe nepotul său şi-l duse spre uşa chiliei. Scoţându-l din chilie, îl împinse cu sine în paraclis şi-l aşeză fără de nici un cuvânt într-o strană. Îşi luă şi el loc într-o altă strană, alături. Când măria sa îşi conteni de murmurat rugăciunea, întoarse puţin fruntea, ca să se încredinţeze că arhimandritul e la locul său, ca totdeauna la acel ceas al după-amiezii.</p>
                  <p rend="justify">Amfilohie Şendrea îi dădu semn că se află la locul său, c-un glas blând rostit. Spunea, pentru măria sa, unul din psalmii plăcuţi măriei sale, pe care se ostenise altădată la Vatopedi a-i tălmăci de pe scripturile eline în limba moldovenească.</p>
                  <p rend="justify">Din toată inima mulţămescu-ţi, Doamne;</p>
                  <p rend="justify">Povesti-voi toate minunile tale.</p>
                  <p rend="justify">Bucura-mă-voi şi veseli întru tine, Cânta-voi numele tău, Prea Înalte!</p>
                  <p rend="justify">Când vrăjmaşii mei îndărăptează, Fă să se poticnească şi din faţa la să piară.</p>
                  <p rend="justify">Căci în jâlţul tău ai stat, dreptule judeţ, Făcându-mi judecată şi dreptate.</p>
                  <p rend="justify">Dojenit-ai popoarele, zdrobit-ai pe nelegiuiţi Şi numele lor în veci l-ai stârpit.</p>
                  <p rend="justify">Căzut-a vrăjmaşul, ruină de-a pururi;</p>
                  <p rend="justify">Cetăţile i le-ai smuls;</p>
                  <p rend="justify">Şi amintirea lor a pierit.</p>
                  <p rend="justify">Ci Dumnezeu stăpâni-va în veac, Pentru judeţ, scaunul său statornicind.</p>
                  <p rend="justify">Deodată, în acel paraclis în care erau numai trei fiinţi pământeşti, Jder simţi că se petrece ceva ce-i strânge inima.</p>
                  <p rend="justify">Domnul suspină sub privirea Prea Curatei; în ochii sfinţitului Amfilohie erau lacrimi. Nu-şi putu înfrânge nici el tulburarea, şi cu greu, strângându-şi cu putere măselele, îşi birui plânsul. Cu toate acestea nu se rostiseră decât câteva cuvinte. Însă erau subt acele cuvinte tot ce-i spusese arhimandritul despre sine şi despre măria sa, despre jertfele lor închinate lui Hristos. Se socoti mic şi nevrednic, şi-şi veni încet-încet în fire, aşteptând un cuvânt ori un semn de la măria sa, hotărând în sine să se ducă, de va fi nevoie, peste mări şi ţări într-a noua împărăţie, pentru slujba maimarilor săi.</p>
                  <p rend="justify">Îşi plecase fruntea. Amfilohie Şendrea îşi lunecase iar mâna spre umărul său.</p>
                  <p rend="justify">—  Sărut dreapta, uncheşule, murmură Jder fără să-şi puie buzele, cum i se părea că trebuie, pe acea mână albă şi subţire.</p>
                  <p rend="justify">Domnul se întoarse spre ieşirea paraclisului. Păru puţintel mirat văzând pe Jder, apoi îi zâmbi, şi-l lovi în trecere de două ori cu palma pe umăr. Sub palma Domnului, Ionuţ se mişcase şi pusese un genunchi în pământ.</p>
                  <p rend="justify">—  Să te duci, Jder, unde spune părintele Amfilohie… a zis măria sa.</p>
                  <p rend="justify">—  Pentru măria ta, a răspuns Ionuţ Păr-Negru cu îndrăzneală, mă duc şi pe tărâmul celalalt.</p>
                  <p rend="justify">—  I-ai spus? Întrebă şoptit Domnul pe sfetnicul său de taină.</p>
                  <p rend="justify">—  Încă nu, Doamne.</p>
                  <p rend="justify">Măria sa a râs:</p>
                  <p rend="justify">—  Unde ai a te duce, Jder, nu-i departe de unde spui. Am nădejde în tine.</p>
                  <p rend="justify">Abia de data asta, la acel glas pătrunzător, mezinul Jderilor şi-a simţit pleoapele înfierbântate şi n-a mai văzut limpede înaintea ochilor. A sărutat mâna întinsă spre el a măriei sale şi a rămas în picioare în acelaşi loc.</p>
                  <p rend="justify">—  Am treabă cu Vodă, i-a şoptit uncheşul său Amfilohie; să vii la mine desăra, la aprinsul lumânărilor.</p>
                  <p rend="justify">—  Bine, aşa am să fac, a răspuns Jder înghiţindu-şi cu greutate uscăciunea gurii.</p>
               </div>
               <div type="div3" rend="P12">
                  <head>Capitolul VI.</head>
                  <subtitle>Istorisirea unui vechi om de ispravă.</subtitle>
                  <p rend="justify">Ionuţ a ieşit din paraclis într-un pridvor strâmt, pe urmă pe sala copiilor de casă. A dat la lumină pe o uşă care răspundea în ograda de dindos. Acolo îl aştepta Gheorghe Tătaru. Se ţeseau în toate părţile slugi ale palatului, oşteni în leafă şi călăraşi, care soseau cu veşti de la ţinuturi. Dinspre saivanele şi bărătcile nemţilor răzbea murmur şi zvon, căci oamenii îşi lepădaseră armele şi curelele, şi se pregăteau de ceasul cinei. Umblau sacagii cu antale mari trase de boi pe ulicioarele trăgănate ale corturilor, umplând ciuberele de la răspântii cu apă. Mulţi dintre slujitori se grămădiseră în fundul văii, la izvoarele copcite în budăie, lepădând de pe ei sudoarea şi colbul. La acest ceas uliţa negustorimii se domolise şi negustorii stăteau pe lăicioare, lângă obloanele de lemn sprijinite în popi, care în vremea nopţii se ridicau închizând magherniţile.</p>
                  <p rend="justify">—  Ai găsit gazdă, Botezatule? Întrebă Ionuţ.</p>
                  <p rend="justify">—  Nu mai este loc nicăieri, stăpâne, răspunse slujitorul. Dar cât ai stătut domnia ta înlăuntru, a venit la mine părintele eclesiarh de la paraclis şi m-a întrebat dacă eu sunt omul domniei tale. Răspunzându-i că eu sunt, cuvioşia sa mi-a spus că are de la părintele arhimandrit poruncă să mă ducă la odăile curţii, să-mi facă loc pentru cai. În laturea odăilor, se află chilioara cuvioşiei sale eclesiarhului. Domnia ta dormi în chilioară, eu afară la prag, iar cuvioşia sa undeva, într-un pod cu fân. Am pus caii la locurile lor, am luat de pe ei tacâmurile ducându-le la chilioară; eclesiarhul mi-a dat cheia şi am venit să te aştept. Cât aşteptam eu, bag de samă că se apropie cu fereală un moşneag chior şi mă întreabă dacă nu-s eu slujitorul comisului Ionuţ.</p>
                  <p rend="justify">—  Sunt slujitorul comisului Ionuţ, i-am răspuns. Ai moşii de împărţit cu stăpânul meu?</p>
                  <p rend="justify">—  Ba nu; dar am a vorbi ceva cu domnia sa.</p>
                  <p rend="justify">—  I-ai spus tu asemenea vorbă, Botezatule? De când te-ai deprins a şăgui cu oamenii? Să ştii că se face bortă în cer ori are să se cutremure pământul.</p>
                  <p rend="justify">—  I-am spus asemenea vorbă, stăpâne, căci a cutezat el, un mişel, să-şi închipuie că domnia ta ai putea sta la sfat cu dânsul. Mi s-a părut că-i şi băut.</p>
                  <p rend="justify">—  Ţi s-a părut că-i băut? Poate grăia şi el aşa în dodii.</p>
                  <p rend="justify">—  Nu, de grăit, ştia el bine ce grăieşte; s-a învârtit în jurul meu şi m-a tot ispitit. Pare a fi un pribeag din Ucraina. Acu mă gândesc că poate l-am mai şi văzut cândva.</p>
                  <p rend="justify">—  Ţi se pare că l-ai mai văzut? Şi pe ochiul chior purta un petec negru? Şi după cum grăia, ţi se părea că-i din Ucraina? Şi ţi se părea că-i jigărit şi slab? Şi te ispitea, vorbind despre mine, ca şi cum m-ar fi cunoscut tare bine? Şi nu ţi-ai adus, Botezatule, aminte de el?</p>
                  <p rend="justify">—  Acum parcă mi-aş aduce aminte, stăpâne. Cu asemenea om am avut de-a face, mi se pare, noaptea.</p>
                  <p rend="justify">—  Atuncea spune-i pe nume.</p>
                  <p rend="justify">—  Asta nu pot. A veni el singur la domnia ta ş-a spune care i-i numele.</p>
                  <p rend="justify">Ionuţ Jder zâmbi gânditor şi-şi răsuci mustăcioara, umblând în urma slujitorului său. De unde oare auzise că hoţii lui de cai, cu care avusese val cu cinci ori şase ani în urmă, şi care se mai petrecuseră cu aceeaşi repeziciune prin viaţa lui, acuma făcuseră popas în preajma Domniei? Înţelesese el de altă dată la aceşti pribegi din pustie dorinţa să intre la o slujbă de domn drept-credincios.</p>
                  <p rend="justify">—  Căci toată viaţa am păcătuit şi vine vremea să ne împăcăm cu Dumnezeu.</p>
                  <p rend="justify">Parcă auzise asemenea vorbe, ori altele la fel, la moşneagul cel chior, tovarăşul lui Răţoi. Unde îşi va fi lepădat hoitul Gogolea? Acela a fost un voinic, căruia i s-ar fi cuvenit altă soartă.</p>
                  <p rend="justify">Cineva i se pusese în cale, în preajma chilioarei eclesiarhului. Ridicând privirile, Jder cunoscu uşor pe moşneag. Era îmbrăcat în straie destul de curate de slujitor de casă bună. Avea încălţări de piele, brâu cu jungher şi cuşmă cu pană de hultan. Dar era slab şi scofâlcit şi părea bolnav. Ori băuse prea mult vin, după părerea ce arătase Gheorghe Botezatu. Stătea în calea lui Ionuţ aşa.</p>
                  <p rend="justify">—  Încât să se poată îndăpărta la orice ameninţare.</p>
                  <p rend="justify">Cum l-a cercetat, Ionuţ şi-a adus aminte de numele lui.</p>
                  <p rend="justify">—  Ce faci, moş Ilia? Ce lucrezi aici?</p>
                  <p rend="justify">—  Cu voia lui Dumnezeu, mă pregătesc să-mi isprăvesc viaţa, măria ta comise Ionuţ. Din toţi câţi ne-ai fost ştiut, am rămas numai eu. Mai suflă şi căpitanul nostru Gogolea.</p>
                  <p rend="justify">—  Dar puţină vreme i-a mai rămas, sărăcuţu!</p>
                  <p rend="justify">—  Cum? Ce este? Vorbeşte. Aş fi dorit să cunosc ce i s-a întâmplat acelui bărbat dibaci. Cum i-i sfârşitul? De ştreang ori de sabie?</p>
                  <p rend="justify">—  Încă nu se ştie, măria ta, răspunse cu umilinţă ucrainianul. Dacă binevoieşti a mă primi în chilia în care vrei să intri, îţi spun în jumătate de ceas tot ce pofteşti a cunoaşte.</p>
                  <p rend="justify">Ionuţ îl privi lung şi-l cunoscu pe moş Ilia slăbit şi aşezat în umbra morţii. Nu atât din milă, cât din dorinţa de a afla, porunci Botezatului să deschidă uşa chilioarei şi să facă loc de trecere pribeagului.</p>
                  <p rend="justify">Era o cămăruţă strâmtă, încinsă ca un cuptor de zăduful verii. O laiţă ş-o măsuţă; ş-o rantie de şiac atârnată într-un ungher ca un spânzurat ce şi-ar fi răpus viaţa dintr-o desnădejde ascunsă.</p>
                  <p rend="justify">—  Lasă deschis, Botezatule, porunci Ionuţ. Poţi sta şi tu de strajă, dar să n-auzi nimic din câte s-or spune. Iar dacă auzi, să uiţi. Iar când oi porunci, să-ţi aduci aminte.</p>
                  <p rend="justify">Moş Ilia Alapin îi privea cu uimire, părând a gusta ca pe-o dulceaţă asemenea vorbe.</p>
                  <p rend="justify">—  Măria ta, suspină el, nu s-ar putea să rămânem numai noi singuri? Cele ce am a spune eu sunt taină mare, cu primejdia vieţii mele. Aş putea spune, măria ta, că-i şi cu primejdia altora, fie ei boieri ori mişei. Aşa că-i mai bine să nu fie ureche de om pământean care s-asculte.</p>
                  <p rend="justify">Jder zâmbi:</p>
                  <p rend="justify">—  Moş Ilia, Gheorghe Botezatu nu-i om pământean; Gheorghe Botezatu e slujitor cu credinţă. El n-a umblat bezmetic, căutându-şi câştigul cu sabia ori aici, ori dincolo, după cum îi dă simbrie unul ori altul. Gheorghe Botezatu s-a aşezat în slujba lui, la casa părintelui meu, ohavnic. De aceea acest slujitor al meu mi-i tată, mi-i mamă, mi-i frate. Să steie la locul său, să mă apere, Doamne fereşte, de vicleniile haidamacilor din sălbătăcie.</p>
                  <p rend="justify">—  Af şi iar af! Se tângui plângând moş Ilia, milostiveşte-te, măria ta, şi nu mă obijdui cu prepusuri. Dacă am gând rău, să mor în clipă; dacă te pândesc cu viclenie, să-mi crape şi ochiul celalalt; dacă am în mine gând ascuns, să se prefacă gândul meu în junghi şi să mă străpungă. Milostiveşte-te şi ascultă. Adevărat că voinicii din sălbătăcie n-au ţară şi slujba lor e după dobândă. Dar tare amărâte zile am ajuns urmând asemenea rânduială. Şi tare aş pofti ca măcar la sfârşitul acestei vieţi ticăloase să am stăpân care să-mi fie ca un părinte.</p>
                  <p rend="justify">—  Şterge-ţi lacrimile viclene, şi grăieşte, i-a hotărât Jder. Învăţătura mea, pe care mi-a dat-o părintele meu Manole comis, a fost să iert, dar să nu uit niciodată. Te-am iertat, poate; fără să uit. Conteneşte şi spune.</p>
                  <p rend="justify">Moş Ilia şi-a înghiţit lacrimile şi a grăit astfel, cu glas plin de umilinţă, uitându-şi dintrodată toată jelania.</p>
                  <p rend="justify">—  Măria ta, când eram în vârstă de nouă ani, acasă la mama şi la tata, mă tot mustra bunica, mama tatei, şi mă certa pentru răutăţile mele. „Împieliţatule şi spânzuratule, ţipa la mine bunica, să ştii că tu ai să pieri în ţară străină. Iar la judecata de apoi, când are să cheme Domnul Dumnezeu pe cazacii săi la numărătoare, pe tine n-are să te afle. Aşa că tu ai să rămâi prăpădit şi uitat şi n-ai să te bucuri de lumina raiului” Aşa se întâmplă, măria ta: blăstămul babei se împlineşte. Am să pier şi am să rămân uitat.</p>
                  <p rend="justify">La noi toate babele fiind prorociţe, deasemenea i-a spus o bunică a sa lui Gogolea, că el n-are să piară de ştreang, ci de fier. Cât s-a purtat Gogolea prin lume, a avut multe năcazuri. De ştreang nu s-a temut; iar de fier ascuţit era să piară de mai multe ori. Până ce s-a întâmplat să fie în primejdia ştreangului, ceea ce de mare mirare este pentru noi amândoi.</p>
                  <p rend="justify">Când s-a vestit până în Podolia că luminăţia sa Ştefan-Voievod chiamă în leafă voinici pentru războiul său împotriva ismailitenilor, noi toţi câţi eram oamenii lui Gogolea am ţinut sfat cu căpitanul nostru Grigore Gogolea Răţoi şi ne-am gândit aşa să ne răscumpărăm sufletele de la Diavol. „Am făcut destule, zic eu, de-acu să facem pace cu Dumnezeu şi să ne ducem să batem război cu necredincioşii. De fiecare necredincios pe care l-om tăia au să ni se scadă atâtea păcate. Şi pe lângă asta ne alegem şi cu bună dobândă.” Ne-am dus la pârcălabul cel tânăr de la Hotin, dumnealui Duma Brudur şi l-am rugat în genunchi ca să ne primească în oastea Domniei. Domnia sa ne-a dat carte la mână şi ne-am înfăţişat la hătmănia Sucevii. La Suceava sunt mulţi lefegii; dar pe noi nu ne-a primit hătmănia decât în dobândă, cu alte pâlcuri de căzăcime. Ne-am dus în războiul de la munteni şi ne-am răscumpărat fiecare atâtea şi atâtea păcate după norocul pe care l-am avut. Unii, după ce s-au răscumpărat, au pierit, precum le-a fost scris. Iar dobânda lor, câtă au fost câştigat-o, am luat-o noi care am fost în tovărăşie. La urma urmei, când au stătut harţurile, ne-am numărat iar şi din tovărăşia noastră am văzut că am rămas trei: Toma lui Bogat, eu şi Gogolea.</p>
                  <p rend="justify">După ce s-a întors Domnia la Suceava, am poftit iar să intrăm în leafă, arătând isprăvile noastre, câte capete de ismailiteni am tăiat fiecare; dar hătmănia nu s-a bucurat prea tare de numărul de căpăţâni pe care am arătat noi că l-am fi tăiat. Eu am poftit să mă duc să mor acasă, pentru a înlătura blăstămul babei. Aveam destui galbini la chimir din dobândă şi nu râvneam decât la milosârdia Domnului Dumnezeu. După cum am mai fost juruit, să durăm un sfânt schit şi să petrecem zilele care ne mai rămân în post şi rugăciune.</p>
                  <p rend="justify">Am purces din Suceava singur. Iar la poarta de cătră răsărit a Sucevii m-am oprit ş-am stătut, având părere de rău pentru tovarăşul meu Gogolea căpitanul şi pentru tovarăşul meu Toma. Am intrat într-o cuviincioasă crâşmă şi m-am îmbătat pentru dragostea lor. După ce m-am trezit, m-am întors ca să-i caut. Nu i-am găsit, căci şi ei îşi luaseră lumea în cap, şi mă căutau şi ei pe mine. Aşa ne-am căutat unii pe alţii, cheltuind toată dobânda. Bine am cheltuit-o şi cu multă băutură m-am îndulcit. Când nu mi-a mai rămas nimica, a dat Dumnezeu să ne întâlnim iarăşi.</p>
                  <p rend="justify">Aşa a fost; iar în primăvara asta crainicii măriei sale au făcut de iznoavă strigare de oaste. Atuncea ne-am grăbit să ne înfăţişăm iarăşi hătmăniei, şi ele data asta hătmănia ne-a primit. Deocamdată ne-am văzut sătui şi îmbrăcaţi cuviincios. După ce ne-am văzut sătui şi îmbrăcaţi cuviincios, într-o zi Gogolea a stat şi s-a gândit şi nouă nu ne-a spus nimica. A aflat că vine pe trei zile la Suceava, la porunca părintelui său, Alexandru-Vodă de la Bacău. A pândit ceasul şi i-a ieşit întru întâmpinare, căzând în genunchi. Nu ştiu bine ce i-a spus, căci el cunoştea mai mult decât noi toate câte se întâmplă pe lume. După ce-a grăit câte a grăit cu măria sa Alexandru-Vodă, s-a întors la noi la gazdă şi ne-a spus:</p>
                  <p rend="justify">—  Haidamacilor şi fraţilor mei! Să ştiţi că Grigorie Gogolea a găsit o comoară.</p>
                  <p rend="justify">Întreb:</p>
                  <p rend="justify">—  Ce fel de comoară?</p>
                  <p rend="justify">—  Am îngenunchiat, zise el, la măria sa Alexandru-Vodă, şi i-am adus aminte de câte valuri a avut măria sa când era fecioraş, şi i-am spus eu unele lucruri pe care nu le ştia măria sa Alexandru-Vodă.</p>
                  <p rend="justify">—  Ce i-ai spus?</p>
                  <p rend="justify">—  Nu i-am spus să-i placă, ci i-am spus ca să aibă credinţă în mine. Şi m-am plecat la mila măriei sale, arătându-i că poftesc să-l slujesc cu vrednicie la orice ar avea nevoie.</p>
                  <p rend="justify">Atuncea m-am uitat eu la căpitanul nostru Grigorie Gogolea Răţoi şi nu mi-au plăcut asemenea vorbe. Zic:</p>
                  <p rend="justify">—  Ce fel de slujbă e asta? Şi ce fel de folos ai?</p>
                  <p rend="justify">—  Folosul e după cum ştii să-l neguţezi, zice Gogolea râzând; iar slujba-i după gusturile măriei sale.</p>
                  <p rend="justify">Am stat şi m-am uitat la Gogolea. Fac cruce şi încredinţez c-am stat şi m-am uitat la el cât am băut noi tustrei câte o măsură de vin.</p>
                  <p rend="justify">Întreb:</p>
                  <p rend="justify">—  Tu ce zici, Toma lui Bogat?</p>
                  <p rend="justify">—  Eu ce să zic? Unde se duce căpitanul Grigorie, mă duc şi eu.</p>
                  <p rend="justify">—  Ba eu iaca ce spun, căpitane Grigorie şi Toma lui Bogat. Îmi prisoseşte câte am pătimit până acuma. Am ajuns la fund; dealurile pentru mine au mai crescut şi drumurile pentru mine s-au mai lungit. Dacă nici acuma, când am găsit pită la linişte, nu mi-oi agonisi pentru suflet şi pentru pomenire, apoi ştiu că mă duc de-a dreptul în traista lui Sarsailă. Voi duceţi-vă la slujbe ce aţi mai avut, căci sunteţi mai tineri decât mine; eu rămân unde sunt rânduit, la odăi, să stricnesc caii, ori să-i curăţ de ariceală, ori să-i spânţuiesc. Mă culc pe lângă foc; priveghez cazanele cuhniilor. Eu stau aicea.</p>
                  <p rend="justify">—  Moş Ilia, ai ajuns în mintea bunică-ta, zice Răţoi.</p>
                  <p rend="justify">Zic:</p>
                  <p rend="justify">—  Am ajuns la cuminţenie, căpitane. Vreau să mor ca un creştin.</p>
                  <p rend="justify">Aşa. Gogolea s-a întors şi a dus răspuns măriei sale Alexandru-Vodă, cum că el şi Toma cad la mila măriei sale şi că-l roagă să-i primească în slujba anumită a măriei sale, cerându-i de la luminăţia sa Ştefan-Vodă, stăpânul cel mare.</p>
                  <p rend="justify">Luminăţia sa Ştefan-Vodă a zis iubitului său:</p>
                  <p rend="justify">—  Ţi-i dau.</p>
                  <p rend="justify">Gogolea şi Toma şi-au pregătit caii, şi-au pus la oblâncuri desagii, mi-au poftit sănătate şi s-au dus în slujbă la Bacău, la curtea măriei sale Alexandru-Vodă; iar eu am rămas lăcrămând, ca unul ce mă despărţeam de tovarăşii mei cu care o viaţă am împărţit pânea.</p>
                  <p rend="justify">Ducându-se ei la curte la Bacău, au petrecut bine, având de toate cu îmbielşugare. A poftit măria sa într-un rând să se ducă în taină undeva, având pază săbiile tovarăşilor mei.</p>
                  <p rend="justify">—  S-au dus şi i-a plăcut cum s-au purtat tovarăşii mei. Aşa că i-a bătut pe spate şi i-a lăudat.</p>
                  <p rend="justify">Pe urmă.</p>
                  <p rend="justify">—  Ascultă ce-am să-ţi spun acuma, jupâne comise. Fă semn tătarului domniei tale, că să n-audă. Căci şi ceea ce spun eu e cu primejdie. Iar ce i-a îndemnat măria sa Alexandru-Vodă pe tovarăşii mei era şi mai cu primejdie.</p>
                  <p rend="justify">Zice măria sa:</p>
                  <p rend="justify">—  Din ce am ştiut şi din ce aflu, văd c-am ajuns să urăsc ce-am iubit. Căci am avut un prietin care m-a vândut. Acel prietin stă în cutare loc, la Timiş, la malul Moldovei şi se află la grajdurile domneşti comis al doilea. Poftesc a-i plăti măcar parte din câtă obidă mi-a agonisit el mie. V-aţi dus voi odată, pe când eram eu tânăr buiac şi fără minte, ca să răpiţi, ori să oborâţi un harmăsar al măriei sale părintelui meu; ş-atuncea n-aţi avut noroc. Ce-ar fi dacă v-aţi duce acuma, ca să izbândiţi o faptă la fel? Vreau să se cunoască astăzi că faima comişilor cărora Domnia le caută atâta în coarne, că asemenea faimă cade la pământ, şi am eu bărbaţi mai tari decât măria sa. Vă poruncesc să vă duceţi spre a săvârşi asemenea ispravă; şi răsplata are să vă fie cum nici n-aţi visat.</p>
                  <p rend="justify">Căpitanul Gogolea – pe cât mi-a spus pe urmă – a stat ş-a cugetat ş-a cerut două zile de gândire.</p>
                  <p rend="justify">—  Ba să te gândeşti acuma, i-a poruncit Alexandru-Vodă; te-am luat în slujba mea ca să făptuieşti, nu să gândeşti. De gândit mă gândesc eu.</p>
                  <p rend="justify">Căpitanul Gogolea a oftat ş-a cârnit din nas. Ajunsese la strâmtoarea pe care i-o pomenisem, când m-am lepădat de asemenea slujbă. Iaca, nu-i bun, Gogolea. Tu eşti bărbat înţelept, ştii a cumpăni toate şi bagi de samă că nu-i bine. Când te-ai hotărât să intri în aşa slujbă, te-ai hotărât uşor căci toată taina era cât un grăunte. Acuma din acel grăunte a crescut ş-a înflorit o mătrăgună otrăvită. Cum să îndrăzneşti a săvârşi o faptă împotriva stăpânului celui mare? Acela numai un deget, numai un deget îl mişcă, şi gata. Suntem sub tălpile luminăţiei sale Ştefan-Vodă ca nişte seminţe de cânepă. Cum e puricele subt unghia muierii, aşa suntem noi sub braţul lui gâdea.</p>
                  <p rend="justify">—  Când a da luminăţia sa înştiinţare din coada ochiului. Dacă izbândim, în mare primejdie ne aflăm. Dar se poate să nu izbândim, căci acolo sunt nişte comişi cu care noi am avut de-a face. Ne-am dus cu mai multă putere şi nu ne-a mers bine. Acuma acei comişi sunt în anii puterii lor, iar noi am mai slăbit. Vra să zică, rău e într-un fel; şi tot aşa de rău într-alt fel.</p>
                  <p rend="justify">—  Măria ta Doamne Alexandre, zice Gogolea, noi nu ne-am tocmit pentru asemenea slujbă cu primejdie; şi tare greu ne-a fi să săvârşim ce pofteşti măria ta.</p>
                  <p rend="justify">Atuncea măria sa l-a privit lung ş-a zis:</p>
                  <p rend="justify">—  Bine.</p>
                  <p rend="justify">Dar Gogolea băga de samă că numai bine nu-i. Căci măria sa Alexandru-Vodă se făcuse verde la obraz şi-i tremura mâna stânga pe plăselele jungherului. Poartă măria sa totdeauna la cingătoare un jungher scurt, cu plăsele înflorite cu aur.</p>
                  <p rend="justify">—  Îţi dau o zi de gândire, Gogolea, a spus măria sa.</p>
                  <p rend="justify">Aşa glas avea măria sa Alexandru-Vodă, încât lui căpitanul Gogolea i s-a subţiat inima.</p>
                  <p rend="justify">—  Am înţeles, măria ta, a răspuns el cu sfială, şi, plecându-se, a sărutat poala straiului măriei sale.</p>
                  <p rend="justify">Căpitanul Gogolea şi cu Toma lui Bogat s-au dus la chilia lor şi s-au aşezat cu faţa în sus pe culcuşuri. Stăteau şi se gândeau, stăteau şi se gândeau, dar de spus nu spuneau nimica. Dacă i-ar fi pălit cineva cu jungherul în acea clipă, din trupul lor n-ar fi curs o picătură de sânge. Ce-i de făcut? Zice la urmă Toma. Să ne ducem şi să cădem la genunchii măriei sale şi să-l rugăm să ne ierte.</p>
                  <p rend="justify">—  Du-te tu şi fă asta, Tomo. Eu mă tem.</p>
                  <p rend="justify">—  Atuncea căpitane Grigorie, să ne ducem şi să-i spunem că primim.</p>
                  <p rend="justify">—  Asta-i mai bine, răspunse Gogolea. Spunem că primim; ne ducem şi nu ne mai întoarcem. M-am săturat de asemenea pâne. Om găsi noi un drum până la capătul lumii.</p>
                  <p rend="justify">—  Asta-i hotărârea cea mai bună, căpitane Grigorie. Du-te ş-o spune măriei sale.</p>
                  <p rend="justify">—  Ba eu nu m-oi duce, Tomo. Du-te tu. Eu mă tem. Toma lui Bogat s-a ridicat din culcuş, şi-a luat inima în dinţi şi s-a dus la măria sa.</p>
                  <p rend="justify">—  Am venit să dau răspuns la măria sa, zice el aprozilor; daţi-mi drumul să intru; îs cu grabă.</p>
                  <p rend="justify">Răspunde unul:</p>
                  <p rend="justify">—  Intrarea la măria sa nu-i slobodă. Mai aşteaptă şi-i intra după aceea. Acuma măria sa a chemat la sine pe căpitanul slujitorilor curţii, domnia sa căpitan Bălan.</p>
                  <p rend="justify">—  Dar de ce l-a chemat?</p>
                  <p rend="justify">—  Nu se ştie; are a-i da o poruncă.</p>
                  <p rend="justify">—  Atuncea eu mă duc şi mă întorc pe urmă.</p>
                  <p rend="justify">—  Stăi, zic aprozii; parcă spuneai că eşti cu grabă. Iaca iese şi domnia sa căpitan Bălan.</p>
                  <p rend="justify">Chiar atuncea iese căpitan Bălan şi dă cu ochii de Toma lui Bogat.</p>
                  <p rend="justify">—  Ce este, Toma? Întrebă râzând dumnealui căpitan Bălan.</p>
                  <p rend="justify">—  Am venit, răspunse Toma, s-aduc răspuns măriei sale Alexandru-Vodă.</p>
                  <p rend="justify">Căpitanul Bălan a stat o ţâră în cumpănă. Era om blând din fire.</p>
                  <p rend="justify">Zice după aceea:</p>
                  <p rend="justify">—  Bine, Toma; intră la măria sa şi spune ce ai de spus; eu te aştept aici.</p>
                  <p rend="justify">Întâi a intrat aprodul să ceară voie. Cât a stat aprodul la măria sa, Toma a tăcut aşteptând. Deasemenea tăcea aşteptând şi căpitan Bălan.</p>
                  <p rend="justify">Iese aprodul şi-i face semn lui Toma să intre.</p>
                  <p rend="justify">Măria sa Alexandru-Vodă se afla în mijlocul cămării şi a întors spre Toma numai o clipă sprâncenele încruntate. După aceea nu s-a mai uitat la el; se uita când spre fereastră, când spre un ungher al cămării, la sobă.</p>
                  <p rend="justify">—  Spune.</p>
                  <p rend="justify">Toma a venit, a îngenunchiat şi a sărutat poala straiului măriei sale.</p>
                  <p rend="justify">—  Măria ta, ne-am hotărât să ne ducem.</p>
                  <p rend="justify">—  Aşa?</p>
                  <p rend="justify">—  Da.</p>
                  <p rend="justify">—  Eşti bine încredinţat de asta?</p>
                  <p rend="justify">—  Măria ta, suntem încredinţaţi.</p>
                  <p rend="justify">—  Aşa? Hm! Pe tine mi se pare că te chiamă Toma. Şi pe celalalt îl chiamă Gogolea. Când a ieşit de aici, Gogolea s-a închinat cuviincios. De ce n-ai făcut şi tu tot astfel?</p>
                  <p rend="justify">—  Eu m-am închinat acuma, măria ta, ş-am sărutat poala strălucitului strai.</p>
                  <p rend="justify">—  Bine. Du-te şi spune lui căpitan Bălan să împlinească ce i-am poruncit eu.</p>
                  <p rend="justify">Atuncea, la aceste vorbe apăsate, Toma lui Bogat a văzut doi voievozi dinaintea sa, pe urmă patru voievozi cu capetele cât stamboalele. Măria sa a bătut din palme: canaturile uşii s-au dat în laturi şi căpitan Bălan l-a luat de mâna dreaptă pe Toma. Se ştia că mâna aceea a lui Toma e mai primejdioasă decât orice. De ea s-a atârnat şi unul din aprozi; iar celalalt a desfăcut curaua lui Toma şi i-a luat sabia.</p>
                  <p rend="justify">În răstimpul cât Toma s-a fost aflat în solie, căpitanul Grigorie Răţoi n-a stat leneş. Având încredere în prorocia asupra morţii sale, s-a ridicat cu o grabă mult mai mare decât alte grăbi, s-a repezit la odăi, a pus şaua pe cal cât ai scăpăra ş-a purces fără zăbavă. A strigat la poarta de dindos:</p>
                  <p rend="justify">—  Slujba măriei sale!</p>
                  <p rend="justify">Şi s-a dus cum se duce bicaşul cel rotunzit din puşcă; aşa s-a dus.</p>
                  <p rend="justify">În vremea asta, căpitan Bălan a dat pe Toma în mâna slujitorilor, să-l vâre sub turnul porţii în beci şi să-l puie cu picioarele în butuc. După aceea s-a dus la chilia unde ştia că are a găsi pe Gogolea. Ia-l pe Gogolea de unde nu-i! Răcnete în toate părţile, poruncă să încalice călăraşi pe păr şi să-l alunge pe fugar. Să-l ajungă numaidecât şi să-l aducă înapoi, ca să-l poată ridica gâdea în furci alături de soţul său Toma lui Bogat.</p>
                  <p rend="justify">L-au alungat astfel unii şi alţii pe căpitan Grigorie; s-au trimes pretutindeni vestitori. A avut noroc Gogolea să nimerească aicea la Vaslui tocmai când se aşeza măria sa în tabără pe vară. Ştia că mă are şi pe mine prietin între slujitorii Domniei. Mă trezesc cu el, trudit şi flămând.</p>
                  <p rend="justify">—  Ce este, frate dragă?</p>
                  <p rend="justify">Îmi spune el toate: aşa şi aşa.</p>
                  <p rend="justify">—  Ce vrei să faci?</p>
                  <p rend="justify">—  Acuma după ce mi-ai dat să mănânc, moş Ilia, şi mi-am venit în fire, cată să fac ceva, ca să-mi scap viaţa. Să mă duc să cad la picioarele luminăţiei sale Ştefan-Voievod, să-i spun lui, nu ştiu dacă ar fi bine. Tată fiind al lui Alexandru-Vodă, s-ar supăra de ce i-aş spune şi moartea nu mă mai poate ocoli. Potrivit ar fi mai degrabă să mă înfăţişez la sfinţitul Amfilohie, credinciosul cel mai de aproape al luminăţiei sale Ştefan-Voievod. I-aş spune sfinţiei sale toate cu mare luare-aminte, şi m-aş ruga să cerceteze dacă socoate de cuviinţă, spre a afla adevărul; iar până ce-a afla adevărul, să-mi apere viaţa. Ştiu că atârnă asupra mea sabie ţinută numai într-un fir de păr. Nu mă tem de ştreang. Numai de sabie. Să mă ţie pentru slujba luminăţiei sale, şi pentru războiul măriei sale, ca să pier de sabie.</p>
                  <p rend="justify">Zic eu:</p>
                  <p rend="justify">—  Gogolea băiete, nu-i bun gândul tău. Căci şi sfinţitul Amfilohie va să apere pe Vodă de supărări şi pe feciorul lui Vodă de pâră; aşa că primejdia pentru tine e tot una; te prăpădeşti.</p>
                  <p rend="justify">—  Ba, moş Ilia, îmi răspunde Gogolea, eu ştiu mai multe decât tine; şi din ce-am vorbit cu fecioraşul Domniei, am înţeles şi mai multe. Eu îmi pun capul sub mâna arhimandritului.</p>
                  <p rend="justify">A  avut el dreptate. Aşa a făcut şi i-a priit bine. M-am bucurat deocamdată; şi pe urmă m-am mâhnit, căci am aflat veste de la Bacău, că pe Toma lui Bogat l-au ridicat în furci şi-n ştreang. Am lăcrămat pentru fratele meu Toma, că i-a fost astfel sfârşitul, cum nu m-am aşteptat niciodată pentru asemenea bărbat vrednic. Şi de-atunci mă tem să se afle cumva că Gogolea e aici în tainiţă sub paraclis, îl ţine închis, cum se cuvine, sfinţitul Amfilohie şi-l priveghează mai ales eclesiarhul Emilian. Dar ştiu eu? Poate să afle măria sa Alexandru-Vodă. Ori primeşte veste de la Bacău, ori îi spune cineva când vine măria sa aici, la părintele său. Dacă se întâmplă asta, eu nu mai pot da pe viaţa lui Gogolea nici un firfiric. Ş-apoi atuncea mă pot pune şi eu la pământ cu mânile pe piept, împlinindu-mi veleatul. Să mă pălească gâdea la tâmplă cu măciuca, să se isprăvească toate.</p>
                  <p rend="justify">Jder a ascultat cu linişte şi luare-aminte istorisirea lui moş Ilia Alapin.</p>
                  <p rend="justify">A  stat şi s-a mai gândit un timp. După aceea a întrebat:</p>
                  <p rend="justify">—  Moşule, de unde ştii toate? Ţi le-a mărturisit Gogolea? Ai fost şi l-ai văzut?</p>
                  <p rend="justify">—  Am fost. A trimes el singur rugarea sfinţitului Amfilohie că vrea să mă vadă. Vrea să-şi facă diata. N-are alt prietin în lumea asta; numai pe mine mă are. E şi bolnav şi numai eu îi pot scoate cu stricneaua două litre de sânge. L-am tămăduit eu şi altădată, în acelaşi fel.</p>
                  <p rend="justify">—  Vra să zică, toate le ştii de la el?</p>
                  <p rend="justify">—  De la el.</p>
                  <p rend="justify">—  Dar cu Toma, cu căpitan Bălan şi cu Vodă Alexandru, de unde ai aflat cum a fost?</p>
                  <p rend="justify">—  Acelea le ştiu de la aprozii măriei sale Alexandru-Vodă, când a venit la tabăra luminăţiei sale, în petrecere. Atuncea am stat de vorbă cu dânşii; şi la un pahar de vin, am aflat.</p>
                  <p rend="justify">—  Altcineva nu poate şti? Şi nici nu poate afla?</p>
                  <p rend="justify">—  Cine să afle şi de unde, măria ta comise? Eu, când mă aflu beat, stau mut ca pământul. Nu pot da chezăşie pentru părintele eclesiarh Emilian; încolo de unde să se ştie? De la părintele arhimandrit?</p>
                  <p rend="justify">—  Nu, moş Ilia, de la sfinţitul Amfilohie nu se află nimic. Cred că şi părintele Emilian are canonul muţeniei. Dar de ce mi-ai spus dumneata mie?</p>
                  <p rend="justify">—  Ai dreptate, măria ta; se cuvine să-ţi arăt şi asta… Când am fost ş-am vorbit cu Gogolea, şi i-am scos sânge de la mâna stângă cu stricneaua, mi-a poruncit el să te caut pe domnia ta şi să-ţi spun că i-i în primejdie căpăţâna şi te roagă în genunchi să te duci să-l vezi. Căci ştiind multe şi înţelegând şi mai multe, ţi-a putea fi şi domniei tale de folos.</p>
                  <p rend="justify">—  Prea bine, răspunse Jder… Aşa am să fac, moş Ilia, am să mă duc să-l văd.</p>
                  <p rend="justify">Jder n-a mai ascultat cum se tânguie şi-l blagosloveşte, învăluindu-l cu privirea ascuţită de la ochiul sănătos, pribeagul din Ucraina. I-a poruncit să-l lese singur, ş-a stat cu coatele pe genunchi în chilie, cumpănind în sine ce are de făcut.</p>
                  <p rend="justify">Încet-încet, l-a cuprins umbra amurgului. Zgomotele şi murmurul curţii scăzuseră. Treceau din când în când la odăi slujitori şi cai. Gheorghe Botezatu se desprinsese din prag de două ori şi se întorsese.</p>
                  <p rend="justify">—  Domnia ta nu cinezi nimica?</p>
                  <p rend="justify">—  Spus-ai ceva, Botezatule? Răsări Jder.</p>
                  <p rend="justify">—  Am întrebat dacă pofteşti să te culci flămând, stăpâne. Am pită şi brânză.</p>
                  <p rend="justify">—  Adă-ncoace. Aştept răspuns de la sfinţitul Amfilohie. E mai bine să mă duc la cuvioşia sa sătul. Nu l-am văzut ospătând niciodată.</p>
                  <p rend="justify">Încă mesteca încet şi cufundat în gânduri pita uscată şi brânza destul de iute, când s-a înfăţişat la el eclesiarhul, părintele Emilian, ca să-l cheme la prea cuvioşia sa arhimandritul. Jder a poftit apă şi şi-a potolit setea dintr-un cofăiel; după aceea s-a şters la gură cu dosul palmei şi a urmat pe eclesiarh. Străjile de nemţi erau la porţi şi-n cornurile curţii; se făcea întuneric cu cer înourat. Jder cerceta împrejuru-i tot, căutând să-şi dea samă de toate rânduielile Domniei. N-avea nevoie să ştie numaidecât; dar avea o înclinare a firii de a-şi întipări în minte tot ce vede şi aude. În acelaşi timp alte gânduri de ale lui, neadormite, se luminau în el, cum se luminau unde şi unde stele printre îmbulzelile de nouri. Între altele îşi făcea socoteală numărând: uncheşul Amfilohie, unul; postelnicul Ştefan, doi; el însuşi, trei; moş Ilia Alapin, patru; Grigorie Gogolea Răţoi, cinci. Dintre atâţia câţi ştiu taina care pune în primejdie tihna lui Vodă Ştefan, în vremea când luminăţia sa are mai multă nevoie decât oricând să fie tare şi să-şi păstreze cumpăna, cel puţin doi sunt adaos prea mult. E destul şi prea destul că ştiu uncheşul Amfilohie şi Ştefan Meşter postelnicul. Cei doi pribegi din pustie ar fi mai nimerit să nu ştie şi să nu fie. Acest gând aspru începea să se statornicească în el, pe când pătrundea în chilia arhimandritului, lângă paraclis.</p>
                  <p rend="justify">Părintele Amfilohie îl primi cu totul altfel decât era obişnuit Jder. Îl primi ca pe un fiu, îndemnându-l c-o voce blândă şi moale să se aşeze în jilţul unde mai stătuse în acea zi. De şi înţelegea că aşa se cuvine să fie primit de data asta, după cele ce se spuseseră, totuşi Jder îşi păstra stăpânirea de sine pentru cele ce aveau să urmeze.</p>
                  <p rend="justify">—  Stând şi cugetând la toate câte ştii şi tu, a grăit părintele Amfilohie, te-am cerut măriei sale pentru o slujbă de cea mai mare taină, care ne poate aduce folos nepreţuit.</p>
                  <p rend="justify">Ionuţ Păr-Negru hotărâse deocamdată, în sine, să tacă.</p>
                  <p rend="justify">—  Poate aduce folos nepreţuit adică măriei sale şi întocmirilor pe care le-a pus la cale măria sa. De când luminăţia sa Vodă Ştefan s-a mişcat cu oştile la munteni, se chiamă că a deschis războiul cu ismailitenii, pipăindu-i. I-a bătut în mai multe părţi. Acuma se simte în stare să se măsoare iarăşi cu Mehmet-Sultan şi de aceea-şi face măria sa pregătirile pe care le vezi, şi altele pe care nu le vezi. Pune la cale unele ce cunoşti, şi altele ce nu cunoşti. Fiind măria sa ctitor la Sfântu Munte, noi avem monahi care se duc la Aton şi vin de acolo. Acolo, la Aton, sunt şase sute de lăcaşuri sfinte şi şase mii de monahi, trăind în rânduielile credinţii celei adevărate. Cu toate că Antihrist a pus piciorul pe grumazul creştinătăţii şi pretutindeni ori a dărâmat, ori a pustiit, ori a prefăcut în geamii sfintele noastre biserici, acolo la Sfântu Munte cetăţuile lui Hristos au rămas nevătămate. Cum se aflau sfintele mănăstiri de acolo în vremea împărăţiei creştine, aşa sunt şi acuma, având cărţile şi odoarele de la împăraţii vechi; numaicât clopotele au contenit, din porunca lui Belzebut; însă este învoire să sune toaca. Acei monahi nu pot fi popriţi de a ieşi de la Sfântu Munte, şi de a intra la Sfântu Munte. Au cercat ismailitenii să-i poprească şi să-i închidă acolo ca într-o lume deosebită, dar nu se poate. Cu voia lui Dumnezeu, slujbaşii sultanilor au prins a se îndupleca de mult, găsind ş-un folos în aceasta; ş-acuma se poate umbla destul de slobod. Aşa fiind, cuvioşii monahi care umblă prin împărăţia necredincioşilor, foastă altădată împărăţia credinţii drepte, bagă de samă la câte se fac ori se spun de cătră dregătorii Sultanului. Veste de ce află ei intră la Sfântu Munte, şi de acolo răspunde până la noi. Astfel putem afla când şi cum se mişcă oştile necredincioşilor şi care sunt pregătirile ce se fac împotriva creştinătăţii. Aflându-se la curtea luminăţiei sale, ca şi la alte curţi ale domnilor creştini, oameni anume veniţi care stau ca negustori, ori ca meşteri, află prin aceştia şi domnii creştini înştiinţările ce ne vin nouă. Astfel Angelo, bărbierul luminăţiei sale, pare a fi aicea numai un sărman meşter; însă el trimete veşti stăpânilor săi, la Veneţia.</p>
                  <p rend="justify">Părintele Amfilohie se opri o clipă.</p>
                  <p rend="justify">—  Înţeleg, vorbi Jder, neclintit în jilţul său.</p>
                  <p rend="justify">—  Acuma, urmă arhimandritul, eu am socotit că ar fi mai bine să se ducă un oştean în împărăţia lui Mehmet. Să umble, să audă, să ajungă la Aton şi să cerceteze şi acolo, şi cele aflate şi văzute să le aducă el singur luminăţiei sale. Ca bărbat din tagma războinicilor, mai bine îşi dă sama de toate şi înştiinţările lui sunt mai de folos măriei sale.</p>
                  <p rend="justify">—  Înţeleg şi asta foarte bine.</p>
                  <p rend="justify">—  Ai să înţelegi deasemenea, Ionuţ, tot aşa de bine, căci eşti bărbat ager, de ce m-am gândit eu tocmai la tine. S-ar fi găsit poate şi altcineva, căci vitejii şi înţelepţii nu lipsesc luminăţiei sale. Dar eu am socotit că la folosul pe care-l aduci tu stăpânului nostru se adaugă însuşi folosul tău. Până ce s-or pune la cale împăcările şi s-or potoli zavistiile, e bine să fii departe, precum am mai spus. Deci, după porunca luminăţiei sale, te duci la Sfântu Munte, la mănăstirea Vatopedi, ca să cauţi acolo pe ieromonahul Stratonic, trimes de noi mai înainte acolo. După ce-l cauţi şi-l găseşti pe Stratonic şi cercetezi şi afli şi altele, te întorci fără grabă. După cât cunosc eu, oştile lui Mehmet se adună în Rumelia. Încă nu se ştie pentru ce anume se adună aceste oşti. Soliman-Beg, carele a fost până acum la Scutari, în războiul cu veneţienii, are poruncă de la Mehmet-Sultan să ieie sub mâna sa, cu mare străşnicie, aceste oşti ce se adună în Rumelia. Eu mă înduplec a crede că aceste oşti cu Soliman-Beg au să se îndrumeze la Dunăre şi-n Ţara Românească. Atuncea, din Ţara Românească însamnă că intră în Moldova. Ar trebui să ştim ce oşti, câte oşti, ca să-şi puie la cale luminăţia sa toate apărările. Ai înţeles şi asta?</p>
                  <p rend="justify">—  Am înţeles.</p>
                  <p rend="justify">—  Să mai ştii că, pentru un bărbat isteţ, treaba nu-i cu primejdie. Păgânii au arătat putere până acuma şi au stropşit atâtea oşti ale crailor creştinătăţii, încât ei nu pot crede că poate fi cineva pe lumea asta care să le steie împotrivă. Oricât de vrednici şi viteji ar fi unii crai şi domni creştini, osmanlâii au legământ şi făgăduinţă de la prorocul lor că nimic nu le poate sta în cale. Au să răzbească pretutindeni din an în an şi întruna până ce au să aibă deplin în stăpânirea lor toată creştinătatea până în Ţara Frâncilor. Fiind ei atât de semeţi şi bizuindu-se numai pe putere, nu sunt atât de băgători de samă la iscodirile minţii. Se tem mai mult de sabia decât de mintea creştinilor. Tu îţi leşi la Dunăre sabia şi te duci numai cu mintea. Bine ar fi, poate, ori la dus ori la întors, să cunoşti ce se pune la cale în Cetatea Brăilei, unde, pe lângă turci, se află şi boieri munteni, duşmani ai măriei sale, precum şi Mihu, acel pribeag care a săvârşit atâtea uneltiri la leşi, precum şi Agapie Ciornohut, acel în casa căruia s-a săvârşit tăierea lui Bogdan-Vodă. Multă vreme nu s-a ştiut nimica de Agapie Ciornohut, fugit în Ardeal cu Petru Aron-Vodă. La pieirea lui Petru Aron-Vodă, Ciornohut a scăpat în Ţara Românească. Oameni ai luminăţiei sale l-au căutat la munteni, fără a-l găsi, spre a-i da plata cuvenită pentru faptă. Acuma aflu că-i în raiaua Brăilei. A venit vremea pentru luminăţia sa Ştefan-Vodă să taie de pe catastiful său şi aceste două nume, ca să se aline pe ceea lume sufletul părintelui său Bogdan-Vodă.</p>
                  <p rend="justify">Jder s-a închinat spre uncheşul său:</p>
                  <p rend="justify">—  Am să mă duc, precum mi se porunceşte.</p>
                  <p rend="justify">—  Ai cugetat bine, Ionuţ?</p>
                  <p rend="justify">—  Am cugetat destul. Când trebuie să plec?</p>
                  <p rend="justify">—  Poţi pleca într-o săptămână, ori în zece zile, ca să ai vreme de pregătire. Nu cai, arme şi merinde; de aceste n-ai nevoie. Trebuie să te pregăteşti aşa, ca să nu te bănuiască nimeni că te duci. Nici tatăl tău, nici fratele tău să nu te ştie. Cunoscuţii să nu te mai cunoască şi nimeni să nu-ţi spuie pe nume. În toate serile să vii la mine, ca să-ţi desluşesc câte nu ţi-am desluşit. Pe urmă să te duci; nici eu să nu ştiu când pleci. Am să mă bucur când te vei întoarce.</p>
                  <p rend="justify">Jder se sculase din jâlţ. Uncheşul său îl îmbrăţişa, apropiidu-şi barba rară de tâmpla lui.</p>
                  <p rend="justify">—  Acuma te duci? Du-te. Mâni, te chem eu, la ascultare.</p>
                  <p rend="justify">—  Nu mă duc încă, uncheşule; mai am ceva.</p>
                  <p rend="justify">—  Atuncea spune; sunt gata să-ţi îndeplinesc orice dorinţă.</p>
                  <p rend="justify">—  Nu te lega uşor, uncheşule, răspunse Ionuţ, râzând. Căci am să cer să-l văd şi poate să mi-l dai pe Grigorie Gogolea Răţoi, care se află în închisoare aici.</p>
                  <p rend="justify">Arhimandritul făcu un pas îndărăt, cu ochii crescuţi.</p>
                  <p rend="justify">—  Ai aflat tu asta? Ştii că am în prinsoare pe Gogolea?</p>
                  <p rend="justify">—  Ştiu. Acuma un ceas s-a înfăţişat la mine alt blăstămat şi mi-a dat lămurire.</p>
                  <p rend="justify">—  Ucrainianul cel chior?</p>
                  <p rend="justify">—  Întocmai. Iată doi iscusiţi care ştiu ca şi noi ce suferinţă are slava luminăţiei sale. Gogolea a şi spus lui moş Ilia că asta ar fi comoara lor. Însă bătrânul înţelege mai bine că asemenea comori sunt cu primejdie. Poate ar fi potrivit să fie coborât şi moş Ilia în beciul de sub paraclis, ca să ţie tovărăşie lui Gogolea până le va veni vremea să li se închidă la amândoi clonţurile.</p>
                  <p rend="justify">—  Ce spui tu e destul de înţelept, Ionuţ, îngână blând arhimandritul.</p>
                  <p rend="justify">—  Da, uncheşule.</p>
                  <p rend="justify">—  Dar eu am socotit că asta-i dovada mea, pe care o ţin eu pentru luminăţia sa, la o trebuinţă. Încolo, ce folos ar trage Domnia din pieirea unor mişei? Bătrânul mai întârzie aici din dragostea ce are pentru căpitanul său Răţoi. Dacă-l slobod pe Răţoi şi-mi ridic de deasupra lui mâna, amândoi trec iar în pustie de unde au venit şi li se prăpădesc urmele. Acolo unde s-or duce, vorbele lor n-ar mai avea putere nici noimă.</p>
                  <p rend="justify">Jder clăti din cap cu îndoială:</p>
                  <p rend="justify">—  Aşa pare să fie, uncheşule. Dovada ce am întocmit eu, e mai bună. Zălogul ce ai e de puţin preţ. Poţi să-l leşi să se ducă, ori mi-l dai mie să-l întrebuinţez eu.</p>
                  <p rend="justify">—  Îţi trebuie pentru ceva? N-aş crede că ţi-ar face trebuinţă unde te duci. Oamenii de teapa asta pot fi viteji, dar fără statornicie; adulmecă numai folosul, cum fiara adulmecă prada.</p>
                  <p rend="justify">Jder stătu o clipă pe gânduri.</p>
                  <p rend="justify">—  Cuvioşia ta te gândeşti la toate, uncheşule, răspunse el c-un glas şiret învăluit. Gogolea mi-a trimes răspuns prin Ilia Cazacul şi mă jură pe toţi Dumnezeii să mă înduplec a-l vedea. Cunoaşte că la mine n-are mult har; de aceea mă încântă că ar şti să-mi spuie câte-n lună şi-n stele, pentru folosul meu. Eu cuget aşa, că să mă învoieşti să-l văd, uncheşule. După asta îţi spun eu ce preţ mai poate avea asemenea marfă. Ori să nu mai steie aici în preajma luminăţiei sale şi să se ducă să-şi caute urmele vechi la Pragurile Niprului, ori, dacă mai poate fi de folos, să-l slobozi şi să-l trimeţi cu soţul său într-o slujbă folositoare Domniei. Dacă s-or întoarce, să le fie mare dobândă şi deplină mila domnească. Dacă nu s-or întoarce, să se cetească iertările pentru sufletele lor. Socot că nouăzeci şi nouă de zile s-ar cuveni să se cetească asemenea iertări</p>
                  <p rend="justify">—  Da-da… suspină arhimandritul; astfel se pot împuţina cunoscătorii de taine.</p>
                  <p rend="justify">Jder îl privi pe uncheşul său cu îndoială; dar acesta îi zâmbi cu dragoste adevărată.</p>
                  <p rend="justify">—  Cred că nu mă înşel, începu iar într-un răstimp părintele Amfilohie; gândul tău ar fi să-i îndemn pe aceşti bărbaţi vrednici cătră raia.</p>
                  <p rend="justify">—  Da, uncheşule, se îndulci Jder. Amândoi l-au mai slujit pe dumnealui Mihu, neprietinul luminăţiei sale. Se chiamă că acuma scapă din prinsoare şi nimeresc la Brăila, îşi găsesc un stăpân vechi şi se grăbesc să-l slujească iarăşi. Îi spun adevărat ori minciunos toate câte sunt aici, la Vaslui. După aceea, cumpănind foloasele, or încerca să facă aşa cum socot eu că-i mai bine. Cam de asemenea neguţătorie aş pofti să vorbesc eu cu căpitanul Grigorie Gogolea.</p>
                  <p rend="justify">—  Bine; să vie părintele Emilian, să-i dau poruncă. Te vei duce mâne dimineaţă, pe lumină. Pentru robii noştri din hrube, n-avem în vremea nopţii nici făclii, nici opaiţ de seu. Îi mai poruncesc lui părintele Emilian să-ţi mute culcuşul aicea, în apropierea mea, ca să te am la îndămână cât mai stai în tabără. Se află de cealaltă parte a paraclisului o chilie întocmai ca asta în care ne aflăm acuma. Găzduiesc în ea oaspeţi de samă. Potrivită este şi pentru un nepot prea iubit al meu.</p>
                  <p rend="justify">Sfinţitul Amfilohie bătu din palme şi părintele eclesiarh Emilian se înfăţişă numaidecât. Cuvioşia sa află cu multă bucurie că n-are să mai doarmă într-un pod cu fân. Şi pofti pe Jder să-l ducă la chilia de oaspeţi mari.</p>
                  <p rend="justify">—  Aicea intră numai obraze alese, şopti el lui Ionuţ Păr-Negru, călăuzindu-l cu făclioara în încăperea poruncită. Când binevoieşte să vie măria sa Alexandru-Vodă de la Bacău la părintele său, apoi aicea hodineşte.</p>
                  <p rend="justify">—  Aicea? Se miră Jder; chiar în chilia asta? Şi în acest pat?</p>
                  <p rend="justify">—  Aici, precum spun, jupân Ionuţ.</p>
                  <p rend="justify">—  Asta-i o întâmplare mai ciudată decât toate, murmură Jder gânditor.</p>
                  <p rend="justify">Îşi trimese apoi prin părintele Emilian răspunsurile şi poruncile cătră Gheorghe Botezatu. Şi hotărî eclesiarhului ceas pentru vederea căpitanului Gogolea.</p>
               </div>
               <div type="div3" rend="P12">
                  <head>Capitolul VII.</head>
                  <subtitle>Întâlnirea cu al doilea om de ispravă şi cunoscut vechi al lui Jder.</subtitle>
                  <p rend="justify">Cu toată truda pe care o simţea în mădulările sale după o zi de umblet şi frământări, Ionuţ Jder mai stătu treaz încă un răstimp îndelung. Trăgea de pe el straiele şi le împingea pe un scaun, fără să le vadă; îşi lepădă o ciubotă la un capăt de pat şi alta la alt capăt. Se uita imprejuru-i cercetând zidurile, soba şi ferestrele. Una din ferestre, mai mică, răspundea, ca şi la părintele Amfilohie, în paraclis; cealaltă răspundea în ograda curţii, deasupra unor acoperişuri de la alte clădiri mai mici decât casa domnească. După a sa socotinţă, acele clădiri duceau din una în alta până la odăi şi până la chilioara unde stătuse de vorbă cu moş Ilia Cazacul.</p>
                  <p rend="justify">Gheorghe Botezatu intrase cu paşi moi şi culesese toate lucrurile aruncate ale stăpânului său. Când ieşi el, Jder îl urmă până la uşă, cercetând încuietoarea şi aruncând o privire în sală, unde stăteau de veghe doi copii de casă cu săbiile goale. În sala aceea fără îndoială răspundea şi ieşirea de la iatacul Domnului.</p>
                  <p rend="justify">Închise uşa trăgând zăvorul. Când se lăsă pe culcuş şi se întinse cu faţa în sus, văzu în bagdadie tremurul luminii de la făclia de ceară care rămăsese aprinsă pe măsuţă. Se sculă să stingă făclia şi atunci i se întoarse, din simţirea lui trează din fundul fiinţii, ca un fel de băgare de samă. Punând luminarea de ceară în picuşul ei, pe marginea măsuţei, părintele Emilian eclesiarhul rostise mai mult şoptit, cum îi era obiceiul, câteva cuvinte. Jder le lăsase să treacă, fiind cu auzul şi înţelegerea tulburate de trudă. Acuma însă îşi dădea samă că monahul a spus ceva care-i face lui trebuinţă să nu uite. Stătu lângă făclie, silindu-se a-şi aduce aminte. Suflă în făclie şi o stinse şi căută prin întuneric culcuşul, aşezându-se cu faţa în sus. Aţâţarea îi alungase deocamdată somnul. Îl învăluia iarăşi ca un abur truda, când îi veni ştiinţă că părintele Emilian vorbise despre întoarcerea apropiată a lui Săndrel-Vodă de la Bacău. Acea întoarcere nu poate să fie, îşi făcea el socoteală zâmbind, decât „după o săptămână, ori zece zile”.</p>
                  <p rend="justify">—  Aşa cum îi rânduise vremea pentru slujba sa sfinţitul Amfilohie.</p>
                  <p rend="justify">—  Asta voiam să ştiu, asta voiam să ştiu… oftă el întorcându-se pe-o coastă, cu faţa la părete, încordarea i-a trecut. A adormit.</p>
                  <p rend="justify">A  doua zi dimineaţă, când sări din aşternut şi trase zăvorul, găsi pe Gheorghe Botezatu la prag, cu straiele şi încălţările gata într-o mână şi cu ligheanul şi ibricul în alta. Se îmbrăcă, îşi pieptănă pletele; tătarul îi bărbieri obrazul c-un brici care totdeauna era ager. Îi turnă să se spele. Se lăsă în voia slujitorului; toate le făcea părând pe jumătate adormit, căci iarăşi era înţepat de cugetările lui din ajun.</p>
                  <p rend="justify">După aceea se înfăţişă părintele Emilian, cu cheile de la beci şi c-un slujitor cu sabie. Îl lăsară pe tătar să grijească chilia. Jder, monahul şi oşteanul coborâră trepte strâmte de piatră, ca-ntr-un culbec. Numărătoarea treptelor era douăzeci şi două. De la cea din urmă treaptă şi până la uşa unde s-a oprit eclesiarhul erau zece paşi. Părintele Emilian a întors o cheie în broască şi a deschis uşa de zăbrele. Acolo a rămas oşteanul cu sabia trasă. După alţi patru paşi, monahul a deschis o altă uşă, căptuşită cu fier. După acea uşă l-au găsit pe Gogolea. Stătea pe spate, pe-un aşternut de paie. Era pe jumătate întors spre o fereastră cu gratii, sus, unde nu se putea ajunge decât cu scară. Însă Gogolea părea a cugeta cum să ajungă totuşi acolo fără alt ajutor decât picioarele şi braţele sale. Abia după ce făcură câţiva paşi în hrubă, robul de pe culcuşul de paie înţelese că n-a intrat la el numai părintele Emilian, cum avea obicei să intre în toate dimineţile, aducându-i ulciorul cu apă şi pita. Se răsuci şi văzu pe Jder. Se zvârli din culcuş în picioare şi rânji cu voie-bună. Părea rânjet schimonoseala feţii lui şi voie-bună prefacerea ca-ntr-o fulgerare a întregii sale înfăţişeri. Era numai umbra lui căpitan Gogolea de altădată, aşa-s de schimbătoare vânturile şi dese valurile care bat pe meşterii din asemenea breaslă nestatornică. Nu era slab de foame şi trudă, ci de obidă, ca hultanul ce stă în lănţug.</p>
                  <p rend="justify">—  Mă-nchin cu plecăciune ca la sfântu soare şi bucuros sunt de vederea domniei tale, jupân comise Ionuţ, s-a plecat el din şale cătră oaspetele său.</p>
                  <p rend="justify">Jder îl privea cu luare-aminte. De şi slăbit, căpitanul i se părea încă în putere şi sprinten. Părintele Emilian s-a tras îndărăt.</p>
                  <p rend="justify">—  Eu mă duc şi aştept la zăbrele, a zis cuvioşia sa. Jder a închis după călugăr uşa hrubei. S-a rezemat cu spatele în ea ş-a stat privind la lotru, sprijinindu-şi ca din întâmplare mâna stângă în stiletul italienesc de la cingătoare, ce-i fusese dăruit de postelnicul Ştefan.</p>
                  <p rend="justify">—  Stăi la locul tău, Gogolea, porunci el, şi spune de ce ai dorit să mă vezi.</p>
                  <p rend="justify">—  Jupâne comise Ionuţ, se rugă lotrul, căzând în genunchi pe culcuşul de paie, nu te uita aşa la mine. Decât să te uiţi aşa la mine, mai bine străpunge-mă şi-mi ia viaţa.</p>
                  <p rend="justify">Îşi smulse într-o parte haina zdrenţuită, şi-şi descoperi pieptul lat şi păros.</p>
                  <p rend="justify">—  De ce m-aş uita altfel la tine, Gogolea? Îl întrebă Jder, cu glas îngheţat.</p>
                  <p rend="justify">Lotrul îl privi cu teamă.</p>
                  <p rend="justify">—  Mi-ai fost vreodată cu priinţă? Urmă Ionuţ. Fost-au vorbele tale drepte? Şi faptele ce-ai săvârşit n-au fost tot aşa de spurcate ca şi vorbele? Căci voi, cei din pustie, n-aveţi altă lege decât viclenia şi prada.</p>
                  <p rend="justify">—  Străpunge-mă şi-mi ia viaţa… urmă a suspina lotrul, privind totuşi cu agerime pe Jder printre genele-i pe jumătate închise.</p>
                  <p rend="justify">—  Ce bine mi-ai făcut tu în această viaţă, Gogolea, ca să te străpung? Pentru un viteaz ca tine, asemenea sfârşit e cel mai cu priinţă, căci toate păcatele tale le-aş încărca asupra mea, iar tu te-ai duce cu desaga uşurată pe cealaltă lume. E mai potrivit să stai aicea, putrezind în umilinţă. Din când în când vezi pe ferestruica aceea zăbrelită câte-o pasere slobodă: asta-i cea mai mare pedeapsă a ta.</p>
                  <p rend="justify">—  Dar ce faptă aşa de blăstămată am săvârşit, jupâne comise Ionuţ, ca să pier astfel aici, ca mişeii cei mai de rând? Eu în viaţa mea n-am purtat sapa, ci sabia. Am purtat fierul în mână, ca să nu am lanţuri la picioare. După ce am voinicit pe socoteala mea, după rânduiala pe care o avem noi cazacii, am venit sub steagurile măriei sale Ştefan-Vodă, ca să mă răscumpăr. Vinovat fost-am altădată faţă de domnia ta şi faţă de părintele domniei tale, dar atuncea nu te cunoşteam şi n-am avut nici un legământ cu domniile voastre. A ales între noi puterea şi norocul. Aţi fost mai tari şi m-aţi biruit. Pe urmă ne-am iertat ca nişte viteji ce ne aflam şi nu mai aveţi a pune împotriva mea nici o vină.</p>
                  <p rend="justify">—  Ba am, Gogolea.</p>
                  <p rend="justify">Căpitanul de lotri rămase tăcut, privind pieziş spre Jder.</p>
                  <p rend="justify">—  Nu mă întrebi, Gogolea, despre ce vină anume e vorba?</p>
                  <p rend="justify">—  Ba întreb, răspunse cu îndoială lotrul.</p>
                  <p rend="justify">—  Dacă mă întrebi, ţi-oi spune numaidecât că te-ai îmbiat în slujba lui Săndrel-Vodă, ca să-i strecori vorbe despre mine şi despre nişte întâmplări uitate, când ne-a fost dragă la amândoi – lui Săndrel-Vodă şi mie – o jupâniţă cu numele Nasta. Că ai aflat ce s-a întâmplat între mine şi acea jupâniţă Nasta, nu-i de mirare. Dar acele lucruri s-au trecut, alintările acelor tinereţi au fost ca florile care înfloresc dimineaţa şi până în sară se ofilesc; jupâniţa Nasta s-a prăpădit în urgie şi pentru sufletul ei se cuvine să ne rugăm, nu să bârfim. Ci tu ţi-ai îmbălorat gura, vârând în urechile stăpânului tău ceea ce se cuvenea să rămâie neştiut până la judecata din veac; atuncea are a cântări numai unul Dumnezeu cele bune şi cele rele. Prihănind amintirea jupâniţei Nasta, în acelaşi timp m-ai pârât pe mine, ca pe unul ce mi-am călcat credinţa cătră fratele meu de cruce. Dar tu, Gogolea, eşti mai vechi decât mine şi ştii cum sunt dragostele în această viaţă; cât sunt de şubrede şi de înşelătoare. Nu aicea trebuie căutată credinţa cătră fratele meu de cruce Săndrel-Vodă, ci în faptele pe care le-am săvârşit cu dreptate, martor având pe însuşi Domnul Dumnezeu, care era în inima mea, atuncea când m-am pus jertfă pentru Domnul meu şi fratele meu.</p>
                  <p rend="justify">Lotrul bătu metanie, suspinând:</p>
                  <p rend="justify">—  Aşa este, jupân comise Ionuţ. Vinovat sunt. N-am cugetat la toate câte spui, pe care le văd drepte şi curate ca soarele, ş-am greşit, fiind păcătos ca un mişel de rând. Iartă-mă, frate creştine, căci îmi mărturisesc greşala.</p>
                  <p rend="justify">Ionuţ îl privi un timp pe căpitanul Grigorie de sus, apoi lepădă spre el aceste vorbe:</p>
                  <p rend="justify">—  Te iert.</p>
                  <p rend="justify">Lotrul ridică fruntea şi holbă ochii, neviindu-i a crede că a auzit bine. Totuşi acele vorbe se rostiseră, şi el se grăbi să bată metanie şi să sărute pământul hrubei. Ci în aceeaşi clipă cugetul lui neadormit, care scurma şi scociora în toate chipurile, îi dădu înştiinţare că bucuria i-i prea grabnică. Iertarea aceea trebuie să fie cumva legată de anume îndatoriri, şi s-ar putea ca din toate să iasă pentru dânsul o neguţătorie proastă.</p>
                  <p rend="justify">—  Jupâne comise, îl încercă el pe Ionuţ; lângă păcatele mele, care sunt grele şi fără număr, se cuvine să adăogi şi puţin bine pe care ţi-l pot face domniei tale, fără nici o plată. Te pot încredinţa că nu atâta cele ce voi fi spus eu despre întâmplări trecute a zădărât pe Săndrel-Vodă; ci asta mai mult l-a întărit în zavistia ce are măria sa asupra domniei tale. Înţelegând la măria sa că şi-a făcut nălucă şi n-are somn şi pace din pricina domniei tale, m-am alăturat şi eu cu ale mele, ca să-i intru sub piele şi să trag foloasele ce se cuvin unui sărman ca mine. Dau încredinţare că şi fără asta măria sa avea împotriva domniei tale gând de prigoană. Avea asemenea gânduri înainte de a ne năimi, pe mine şi pe Toma lui Bogat. Dacă pofteşti, ţi-oi spune toate câte le-am văzut şi auzit, şi unele pe care le-am înţeles, ca să-ţi aperi capul.</p>
                  <p rend="justify">Jder răspunse tot de sus:</p>
                  <p rend="justify">—  Ştiu toate. Nu mă tem. Căci celor vicleni le stă Dumnezeu împotrivă. Alţii se chinuiesc întru neputinţa lor; eu mă învrednicesc a şedea fără frică sub dreapta luminăţiei sale. Dacă n-ar fi aşa, n-aş fi eu aici, judecându-te.</p>
                  <p rend="justify">—  Mi-ai făcut judeţ şi m-ai iertat, jupâne comise. Nu cutez a crede că vrei să mă slobozi din această robie.</p>
                  <p rend="justify">—  Ba da, Gogolea, cutează a crede.</p>
                  <p rend="justify">—  Cu ce preţ? Abia îndrăzni a întreba lotrul.</p>
                  <p rend="justify">—  Cu nici un preţ. În ziua hotărâtă ţi se deschide uşa asta, pe urmă cealaltă; slujitorul cu sabia te scoate la lumină şi-ţi spune: Din mila măriei sale, căpitane Grigorie, eşti slobod.</p>
                  <p rend="justify">—  Cine hotărăşte ziua?</p>
                  <p rend="justify">—  Sfinţitul părinte Amfilohie.</p>
                  <p rend="justify">Gogolea se zvârli în picioare de pe culcuşul său şi făcu doi paşi spre lumina ferestrei. După asta se întoarse cu mare aţâţare spre Jder, şi cu lacrimi în glas.</p>
                  <p rend="justify">—  Nu te juca cu mine, jupâne comise, ca mâţa cu şoarecele. Spune-mi care-i preţul slobozeniei mele. Pentru numele lui Dumnezeu cel sfânt, pe sufletul domniei tale, te jur nu mă pedepsi; conteneşte a mă sfredeli cu acel jungher pe care-l ţii în mâna stângă.</p>
                  <p rend="justify">—  În numele lui Dumnezeu şi pe sufletul meu, nu am a-ţi cere nici un preţ, Gogolea. Stăi pe loc, nu îngenunchia, nu suspina, nu te apropia. Ascultă şi înţelege. Ce vrei să facă măria sa cu tine? Am vorbit cu sfinţitul Amfilohie şi l-am întrebat şi pe cuvioşia sa: ce să facă c-un om fără statornicie ca Gogolea? Cruce mare, drac bătrân. Gogolea pare a se închina, dar harul Domnului Dumnezeu niciodată nu l-a cunoscut. Om de nimic şi fără credinţă!</p>
                  <p rend="justify">—  Aşa este. Aşa este; toată viaţa am vrut să-mi răscumpăr păcatele, şi n-am putut, săvârşind altele.</p>
                  <p rend="justify">—  Deci, Gogolea, să te duci mai bine în pustia ta, de unde ai venit. Să zicem că domnia ar pofti să-ţi deie o slujbă, ca să te răscumperi, şi să ai de la luminăţia sa toate iertările şi mare milă; vite câte să nu poţi număra din dobânzile măriei sale, şi pământ în stăpânire cât vezi cu ochii… Ce folos! Căci n-ai puterea statorniciei. Şi măria sa Ştefan cere de la slujitorii săi mai ales statornicie. Te duci poate cu bună credinţă să săvârşeşti, dar vântul te bate şi te mână în altă parte. Te-aş întreba, Gogolea, dacă te poate împiedeca cineva, după ce-i fi slobod, să te duci în lumea ta în care ai mai fost.</p>
                  <p rend="justify">—  Nu mă poate împiedeca nimeni, însă pot jura.</p>
                  <p rend="justify">—  Ce preţ are jurământul tău, Gogolea?</p>
                  <p rend="justify">—  Atuncea nu jur, dar am să săvârşesc ce mi s-a porunci, ca să se vadă ce fel de viteaz a fost pe lumea asta Grigorie Gogolea!</p>
                  <p rend="justify">Jder nu dădu răspuns. Îl privi lung. Lotrul sta în picioare sub lumina ferestrei. Îi tremurau buzele veştede şi-i crescuseră şi i se înflăcăraseră ochii sub frunte.</p>
                  <p rend="justify">—  Ce trebuie să fac? Ce trebuie să fac? Întrebă el cu glas şoptit.</p>
                  <p rend="justify">Jder îl cumpăni şi-l găsi destul de moale în stăpânirea sa.</p>
                  <p rend="justify">—  N-aş putea să-ţi spun, căpitane Grigorie, căci eu nu cunosc întru totul socotelile luminăţiei sale. Mai bine le ştie părintele Amfilohie. Mă gândesc aşa, după câte am vorbit eu cu părintele arhimandrit, şi după cât am putut înţelege de la cuvioşia sa, că măria sa ar avea nevoie de un slujitor destoinic, ca să-l trimeată la Brăila. Luminăţia sa şi-a oprit gândul la mine, plăcându-i slujba mea. Dar eu am şi altele poruncite, aşa că pot lăsa altuia putinţa să fie folositor luminăţiei sale.</p>
                  <p rend="justify">Ascultă ce-am să spun eu, Gogolea, şi să fii cu straşnică luare-aminte.</p>
                  <p rend="justify">În cetatea Brăilei se află în ziua de astăzi trăitori doi neprietini ai măriei sale, dintre care pe unul îl cunoşti, deoarece ţi-a fost stăpân. Dacă-i nevoie, îţi spun şi numele celuilalt. Destule neplăceri a avut luminăţia sa, precum ştii, de la jupân Mihu. Acest boier, precum te-ai putut încredinţa, s-a pus împotriva luminăţiei sale chiar dintru început, când nu se ştia cum se va alege Domnia nouă. Domnia nouă s-a ales cu putere şi strălucire, şi azi stă împotriva păgânilor, deci în slujba Domnului Dumnezeu Hristos. Toată lumea a văzut şi a înţeles asta, chiar şi oamenii fără credinţă şi lotrii înţeleg asta; numai acel boier Mihu nu înţelege şi urmează a sta potrivnic Domnului său, împreună cu alţi boieri de la munteni, care îşi caută foloasele la necredincioşi. Luminăţiei sale îi trebuie acel om, ca să-l supuie judeţului său. I-ar trebui şi altul, care se află tot acolo, la Brăila, dar asta poate părea o treabă prea grea unora şi altora. Însă cine poate apuca de grumaz pe unul, îl poate apuca şi pe celalalt şi-i poate aduce înhămaţi pe amândoi, până sub scara luminăţiei sale, când stă luminăţia sa calare, dându-şi poruncile.</p>
                  <p rend="justify">De ce socot eu că un oarecare păcătos, însă vrednic bărbat, cu numele Gogolea, ar putea săvârşi o slujbă ca asta? Căci el poate trece cu uşurinţă în raia ca fugar dintre curtenii Domniei Moldovei; cum ajunge acolo şi-l cercetează dregătorii turci, el arată chezaş al său pe jupân Mihu, căruia i-a fost altădată, în Lehia, slujitor. Jupân Mihu îl cunoaşte şi deocamdată nu se leapădă ele el. Ca să-i adoarmă orice fel de bănuieli, acel păcătos însă iscusit bărbat cu numele Gogolea îi arată toate câte sunt la curtea de la Bacău şi la curtea de la Vaslui; îl suduie mai cu samă pe unul Ionuţ Păr-Negru, ca să-şi săreze sufletul măcar în acest chip, şi jupân Mihu se încredinţează de toate adevărurile, căci şi domnia sa are iscoade care-i spun de câte se petrec aici. Află jupân Mihu mai ales că ai fugit din prinsoare şi asta i-i de ajuns ca să înceapă a se lăsa în mânile tale.</p>
                  <p rend="justify">Asemenea treburi nu se fac în pripă. Să zicem că se fac în trei luni, cam pân' pe la Sâmedru. Atuncea, în preajma lui Sâmedru, intră cu grabă şi într-ascuns un pâlc de călărime de la Moldova şi păleşte până în raiaua Brăilei. Într-un chip ori altul, Gogolea are să primească înştiinţare la vreme. Dacă se potriveşte ca neprietinii măriei sale să fie aduşi în puterea călărimii de la Moldova, atuncea isprava acelui păcătos însă viteaz bărbat cu numele Gogolea dobândeşte asemenea faimă încât se vorbeşte despre ea nu numai la Vaslui şi Suceava, ci şi la Ţarigrad şi la Crâm, şi la unguri şi la leşi, şi la litveni, în toată lumea asta. Şi ajunge vestire până la scaunul împărăţiei celei din veac, de aşa ispravă cum nu s-a mai pomenit, că un viteaz a făptuit ce pot făptui numai oşti legate; şi împăratul cel din veac dă din cap şi zice: „Vrednic creştin este, căci a săvârşit acestea pentru mine. Să i se şteargă din condica îndrăciţilor toate păcatele săvârşite cu voie ori fără de voie.”</p>
                  <p rend="justify">Ai înţeles, Gogolea?</p>
                  <p rend="justify">—  Am înţeles, răspunse Gogolea, de sub lumina ferestrei şi de lângă zidul de care sta rezemat. Of! Şi vai! Pentru numele lui Dumnezeu căruia vreau să-i slujesc, să mă trimeată pe mine să săvârşesc asta. Nu mă lăsa, jupâne comise Ionuţ, pune cuvânt bun şi mijloceşte pentru mine, ca să mă duc eu.</p>
                  <p rend="justify">—  Să vedem, să vorbesc cu părintele Amfilohie, răspunse cu îndoială Jder; a cumpăni cuvioşia sa cum e bine. Eu zic aşa: întâi să-ţi deie drumul să te duci calare şi cu armele până într-o pajişte, ori până subt o streşină de codru, şi după ce-i trage pe nări miros de flori şi umezeală de izvoare, să te întorci tu de bună voia ta, să ceri intrare la cuvioşia sa, să cazi în genunchi şi să ceri singur asemenea slujbă. Oi fi de faţă şi te-oi sprijini. Deocamdată, te lăs; ş-oi mai veni pe-aici.</p>
                  <p rend="justify">—  Când?</p>
                  <p rend="justify">—  Poimâni.</p>
                  <p rend="justify">—  Nu mă lăsa, jupâne comise; până poimâni e prea mult.</p>
                  <p rend="justify">—  Nu-i prea mult. Să-ţi treacă întâi ferbinţeala, să vedem dacă şi judecata răcorită te-o îndemna la fel.</p>
                  <p rend="justify">—  Fii încredinţat că altfel nu fac.</p>
                  <p rend="justify">—  Bine; s-a vedea.</p>
                  <p rend="justify">—  Of şi vai! Nu mă lăsa. Însetatu-s să fiu iar om.</p>
                  <p rend="justify">—  Bine; atuncea oi veni mâni.</p>
                  <p rend="justify">—  Şi până mâni e mult, comise Ionuţ, dar oi aştepta. Ce-am să fac? Oi aştepta şi până mâni. Dar mâni să vii numaidecât!</p>
                  <p rend="justify">Jder l-a lăsat pe păcătos să-şi frământe fiinţa şi mintea ş-a ieşit, chemând pe părintele Emilian ca să închidă uşa grea căptuşită cu fier. Ca un capac de sicriu era acea uşă. Când a împins-o părintele eclesiarh cu umărul, ea a făcut buf! Fără nici un răsunet sub bolta scundă. Călugărul a întors cheia, opintindu-se asupra ei ca asupra unui sfredel.</p>
                  <p rend="justify">Acuma, îşi făcea socoteală Ionuţ, Gogolea aşteaptă să mă-ntorc. Stă şi se uită la uşă ca un hăbăuc; ascultă cum ni se depărtează paşii şi aşteaptă. Aşteaptă. Numără clipele ca pe nişte mărgele de ghiaţă. Se-ntoarce la ferestruica zăbrelită şi aşteaptă să se întunece de amurg. Pe urmă aşteaptă strigătul străjerilor şi cântecele cucoşilor. Trece aşa noaptea încet-încet şi vine dimineaţa. Însă jupânul comis Ionuţ nu se întoarce, căci îşi are socotelile sale. Îl mai lasă pe căpitanul Grigorie Gogolea să se mai frigă pe grătar încă o zi ş-o noapte, ca să-i fie vedeniile mai tari şi nădejdile mai aprinse. Se poate întâmpla să se aleagă gândul cătră care a fost ademenit acel voinic cu multă îndrăzneală şi cu puţină cumpănire. Jder a păstrat în el amintirea unor laude ce le-ar fi rostit în plăcerea beţiei Gogolea: că numai un viteaz ca dânsul ar fi în stare să aducă în sac, legat ca pe un fedeleş, pe jupân Mihu, să-l închine plocon luminăţiei sale Ştefan-Vodă. Din această amintire slabă s-a hrănit şi a crescut gândul lui Jder, când l-a împresurat pe căpitanul Grigorie Gogolea.</p>
                  <p rend="justify">Asemenea ciudate gângănii zac în fundul fiinţii noastre ca într-o fântână afundă de întuneric. Stau acolo fără să avem ştiinţă de ele şi, din ce pricină nu se ştie. Deodată îşi iau zborul în zig-zaguri şi rotocoale spre înţelegerea noastră.</p>
                  <p rend="justify">Aşa de când am trecut prin târg şi am stat în privelişte la trecerea luminăţiei sale; ş-am văzut cum purced panţirii în zale, cu săbiile şi suliţile; şi ne-am oprit la un neguţător bârlădean, poftind o cupă de mied, scos atuncea de sub patruzeci de trepte, ca să ne răcorim şi să ne înfierbântăm în acelaşi timp; şi de când am stat în taifas un ceas şi mai bine cu părintele arhimandrit uncheşul nostru spunându-i unele şi altele despre lotru; şi de când ne-am întors în chilie şi stăm întins pe divan cu faţa în sus, am rămas aţintit la alte gângănii care fulgură în fântâna afundului nostru.</p>
                  <p rend="justify">Am aflat că Săndrel-Vodă vine în câteva zile la porunca luminăţiei sale părintele său. Înainte de a sosi Săndrel-Vodă, noi om fi fost pornit pe lungă cale, fără să ştie nimeni, fărădecât numai părintele arhimandrit Amfilohie, uncheşul nostru. Ne ducem cum se duce paserea, fără să lese urmă.</p>
                  <p rend="justify">Iată că suie spre noi un licurici al aducerii-aminte. Nu ştim pentru ce; poate avem să înţelegem mai pe urmă.</p>
                  <p rend="justify">La noi la Timiş, într-o toamnă, când ne ridicam noi fecioraş, începând a umbla la vânătorile tătuţei, a fost venit un boier din ţinutul Sucevii, pe care nu mai ştim cum îl chema. Nu mai era tânăr; purta un bărboi cărunt cât o mătură şi avea o putere ş-un glas de-a mirare. Ne uitam la el cu mare plăcere cum bea vin, căci era beţiv vestit şi lăudat, şi-l ascultam cum povesteşte de nişte întâmplări ce nu s-au mai pomenit. Acel boier dormea în odaia tătuţei, şi tot în odaia tătuţei, într-un pătuc, dormeam şi noi. Noi, cel mititel ne culcam mai devreme; ne închinam şi ne rugam şi muţa făcea asupra noastră semnul sfintei cruci. Tătuţa şi cu acel boier, batîr că erau trudiţi de vânătoare şi de ospăţ, intrau la hodină mai târziu. Cum intrau domniile lor, noi cel mititel ne trezeam şi stăteam cu ochii sfecliţi ascultându-i ce grăiesc. Într-o sară, zice acel boier cătră tătuţă:</p>
                  <p rend="justify">—  Jupân Manole, am eu un frăţîn cu care am venit la vânătorile dumnitale. Nu se află în Suceava bărbat mai lăudăros decât domnia sa. L-ai auzit şi domnia ta, cum spune, de te cruceşti. Şi se crede cel mai viteaz între toţi vitejii.</p>
                  <p rend="justify">—  Vrei să vorbeşti de pivnicer? A întrebat tătuţă. Noi nu ştiam atuncea ce-i aceea „pivnicer”. Dar vorba ne-a rămas de la cea oară.</p>
                  <p rend="justify">—  De pivnicer, da.</p>
                  <p rend="justify">—  Răspunde boierul „cel bărboi” cătră tătuţă. Vreau eu, dragă jupân Manole, să-i fac una, să se ducă veste până-n Ţara Ungurească. Pivnicerul – zice iar bărboiul – hodineşte în odăiţa de-alături. Mâne sară, când om fi noi la masă, înainte de a ne trage la cămările noastre, fă domnia ta o treabă aşa precum te învăţ. Du-te şi caută un cucoş negru la găinărie; fereşte-l sub contăş să nu vadă nimene şi intră cu el în cămara de-alături. Vâră cucoşul tocmai în fund în sobă şi închide portiţa la gura sobei. Pe urmă, lasă aşa şi vină unde-om fi noi.</p>
                  <p rend="justify">—  Ei, şi ce-i dac-oi pune în sobă cucoşul? A întrebat tătuţa pe bărboi.</p>
                  <p rend="justify">—  Ai să înţelegi mâne sară, după ce ne-om aşeza cu toţii la hodină, fiecare în cămările noastre.</p>
                  <p rend="justify">—  Bine, îi întoarce cuvânt tuţa; dar vreau să ştiu şi eu mai înainte ce-are să fie.</p>
                  <p rend="justify">—  N-are să fie nimica rău, numaicât să te culci încins cu chimirul.</p>
                  <p rend="justify">—  Spune-mi, omule, ce-i cu acel cucoş? Şi de ce să fiu încins cu chimirul?</p>
                  <p rend="justify">—  Nu-ţi spun; ai să vezi. Da' de chimir pot să-ţi spun, că să te încingi cu el, ca să nu crapi de râs. Deasemenea îţi mai pot spune despre cucoşi, că nici un filosof, de când îi lumea asta, n-a putut afla de ce cântă cucoşii. Parc-ar fi ceasornice, aşa cântă străjile. Fie nour şi ploaie, fie vânt, fie senin, când li-i poruncită clipa, cucoşii încep a cânta, şi cântă. Ar spune unii cum că ei aud şi oamenii n-aud pe cucoşul cel sfânt din grădina raiului, din cer; dar acestea-s basme. Alţii zic că aşa i-a potrivit Dumnezeu pe cucoşi să fie astrologi, căci ei cântă ş-a ploaie, ş-a vreme bună, de fiece dată într-un chip anumit. Dar ce fel de astrologi cucoşi?</p>
                  <p rend="justify">—  Iaca-s astrologi, şi-s mai buni decât ceilalţi care-s fără aripi… a râs tătuţa.</p>
                  <p rend="justify">—  Aşa este, a râs şi bărboiul; şi iaca nimene nu ştie şi nici n-are de ce şti, pentru că aicea nu este altceva decât puterea lui Dumnezeu. Când i-a veni clipa, cucoşul din sobă are să cânte. Dacă-i bătrân, cântă el din ştiinţa lui; dacă-i tânăr, aude pe altul şi se îndeamnă şi el.</p>
                  <p rend="justify">—  Asta este? A zis tătuţă, căscând. Om vedea ce-a fi şi asta.</p>
                  <p rend="justify">—  Vei vedea, şi să nu uiţi să te-ncingi.</p>
                  <p rend="justify">După ce-am auzit asta noi cel mititel, am pus tâmpla pe pernuţă ş-am adormit. Am visat cine ştie ce, am amestecat cele visate cu cele auzite, ş-am uitat.</p>
                  <p rend="justify">În sara cealaltă, aţipisem. Au venit tătuţa şi boierul sucevean. Grăiau în şoaptă şi se îndemnau la ceva; pe urmă tăceau şi aşteptau.</p>
                  <p rend="justify">—  Pe cine-or fi aşteptând? Ne-am întrebat noi, cel mititel.</p>
                  <p rend="justify">N-aşteptau pe nimeni. Bărboiul a poftit ceva. Tătuţa, aşa cum se afla, desculţ, s-a dus şi i-a adus. M-am sculat în aşternut şi am văzut că i-a adus o cupă de vin. Întâi a gustat tătuţa, precum e obiceiul, şi pe urmă i-a dat cupa, şi celalalt tot sorbea încet. Şi tot îi făcea semn tătuţei c-un deget. Şi aşteptau. Iar tătuţei îi asfinţeau ochii şi căsca.</p>
                  <p rend="justify">Numai iaca.</p>
                  <p rend="justify">—  S-aude.</p>
                  <p rend="justify">Ce s-aude? Căci noi, cel mititel, ne-am spăriat. S-aude trâmbiţa îngerului Gavril. Unde s-aude? În cer? Ori sub pământ? Şi cât de departe? Cine ştie unde, şi totuşi parcă sună la doi paşi; ori parcă-ţi sună în tâmplă. Tace o clipă şi iar izbucneşte. De aşa spaimă am fost cuprins, încât am sărit în picioare ş-am ţipat. Tuţa ne-a cuprins şi ne-a învălit capul cu poclada. Dar tot auzeam. Însă ne-am adus aminte de ce-au grăit boierii c-o sară mai nainte şi ne-am liniştit. Am scos capul de sub pocladă şi numai ne străluceau ochii, ca la un drăcuşor.</p>
                  <p rend="justify">Soba de alături e în părete cu cămara noastră. S-aude la noi trâmbiţa Arhanghelului sau a lui Caraoschi, cum s-aude şi dincolo. Ce-o fi făcând pivnicerul?</p>
                  <p rend="justify">Pivnicerul nu făcea deocamdată nimica. Încremenise de mare spaimă în aşternut. Pe urmă, la răstimpuri, s-a sculat şi a început a căuta, ba pe pat, ba pe după dulapuri. A deschis uşa ş-a pândit dacă nu-i ceva în tindă. S-a făcut linişte; cucoşul şi-a împlinit datoria şi a tăcut; suceveanu şi cu tătuţă se tăvăleau pe jos de râs.</p>
                  <p rend="justify">Când a fost la straja a doua, bucuria suceveanului a fost şi mai mare; căci spaima cea fără nume şi fără cunoaştere l-a trezit pe pivnicer dintr-un somn mai adânc.</p>
                  <p rend="justify">De ce se va fi suit din afundul nostru gângania asta a amintirilor?</p>
                  <p rend="justify">Acuma ştiam de ce. Căci Săndrel-Vodă va să vie să găzduiască şi să hodinească în această chilie în care ne aflăm acuma noi.</p>
                  <p rend="justify">Cufundându-se astfel în sine şi-n trecut şi grăind cu sine însuşi, Jder nu pierdea din vedere cele de faţă şi cele viitoare. S-a ridicat din locul în care sta şi a privit toate din juru-i mai cu luare-aminle. Soba era clădită într-un colţ despre paraclis. Hogeagul sobei suia pe lângă părete, în pod. Un bărbat ca Ionuţ, care pofteşte să ştie toate, nu poate lăsa podul casei domneşti necercetat.</p>
                  <p rend="justify">E  ceasul al cincilea al dimineţii; măria sa încă nu s-a întors; copiii s-au tras într-o cămăruţă. Aşa că sala unde fac ei obişnuit paza e goală. Jder se învârte priveghind spre un gang, apoi spre alt gang. Se întoarce şi pătrunde în paraclis, închinându-se cuviincios spre iconostas.</p>
                  <p rend="justify">Ocoleşte în laturea stângă şi cearcă uşa de la scara turnului. O găseşte deschisă. Suie în turn; vede târgul; vede curtea domnească; vede odăile şi acoperişurile şindrilite ce vin de la odăi până sub fereastra cămării unde i s-a rânduit găzduirea. Şi din cămară, a cercetat, pe aceeaşi fereastră, acoperişurile. De la acoperişuri un om sprinten poate face un salt cu uşurinţă până în prichiciul ferestrei.</p>
                  <p rend="justify">Coboară din turn până la scara jumătate, unde se află o ocniţă ce răspunde în podul casei domneşti. Ştia de mai nainte că trebuie să caute şi să găsească asemenea trecere.</p>
                  <p rend="justify">Intră în pod; trece până la o bagea, ca să vadă unde-i soarele şi unde-s acoperişurile cele scunde de la odăi. Astfel poate găsi uşor hogeagul ce suie din laturea cămării sale. Nu-i cămara sa, zâmbeşte Jder, e cămara lui Săndrel-Vodă. Nu-i un hogeag; e o zidire piezişă care se chiamă „ursoaică” în Ţara-de-Sus. Ursoaica e un hogeag mai mic, adaos, care trage fumul de la o sobă lăturalnică şi-i dă drumul într-un hogeag mai mare. Deci Jder lasă hogeagul cel mare şi se întoarce la zidirea uşoară a ursoaicei. E uşor să desprindă dintr-un loc potrivit două cărămizi, ca să aibă răspuns în jos, spre soba cămării sale. Însă nu e cămara sa; în cămara asta va să hodinească Săndrel-Vodă.</p>
                  <p rend="justify">Deci se va întoarce unde se află acuma, având cu sine mai multe scule într-un săculteţ, sub strai.</p>
                  <p rend="justify">Una din acele scule e un ciocan de pietrar. A doua sculă e un răzuş de fier. Cu pliscul ciocanului de pietrar înlătură tencuiala. Răzuşul îl pune în rostul cărămizilor. Apasă răzuşul, prinde cărămizile cu pliscul ciocanului. Dacă înlătură două cărămizi, i-i de ajuns. Trage din săculteţ o frânghioară subţire pe care a măsurat-o de mai înainte, ca să aibă măcar zece coţi. Leagă o zburătură de cărămidă în capătul frânghioarei şi-i dă drumul pe hogeag, pipăind în jos să înţeleagă unde ajunge. Acea bucată de cărămidă trebuie să ajungă până în poliţa întâi a fumurilor sobei. După ce a socotit şi ştie că bucata de cărămidă a ajuns în poliţa întâi a fumurilor sobei, scoate din săculteţ ce i-a mai rămas din cele pregătite: cucoşul. E un cucoş care poate să nu fie negru, căci nu-l poate deosebi nimeni acolo în poliţă. Leagă cucoşul lângă cărămidă şi-l trimete la locul său, cu fereală, ca să nu-l vatăme. Să steie acolo şi să-şi deie semnele cât va fi trebuinţă, ş-apoi să iasă iar la lumină, în pod; din lumina podului în săculteţ. În săculteţ, la oblâncul şăii stăpânului său, s-a tot duce cale lungă înspre Ţara-de-Jos, la Dunăre şi mai departe, spre slujbele stăpânului celui mare.</p>
                  <p rend="justify">După ce a prubuluit toate acestea, Jder se întoarce la ocniţă şi la scara turnului, pogorând în paraclis. Din paraclis în sală. Tot gol în sală. Vodă nu se întorsese încă. Unde-i Gheorghe Botezatu Tătaru? Acest slujitor, decât care mai cu credinţă nu se află altul în toată lumea asta, a stat neclintit în laturea de la uşa cămării. L-a văzut pe stăpânul său ieşind; l-a văzut că se duce – poate să se închine, poate la alte-cele.</p>
                  <p rend="justify">—  Şi-l aşteaptă să vie înapoi. Priveşte, mut. Acesta-i feleşagul lui.</p>
                  <p rend="justify">Ionuţ îl trage după sine în cămara şi-i spune de ce are domnia sa anume trebuinţă.</p>
                  <p rend="justify">Are trebuinţă domnia sa de un ciocan de pietrar; de un răzuş ori o daltă; de o frânghioară de zece coţi şi de un cucoş. Poate fi porumbac, poate fi negru, poate fi alb: cucoş să fie. Să fie viu şi să cânte frumos.</p>
                  <p rend="justify">Dacă ar socoti careva că Gheorghe Botezatu s-a mirat de ce i se cere să agonisească şi să aducă, apoi s-ar înşela.</p>
                  <p rend="justify">—  Bine, am s-aduc, măria ta, încuviinţează Gheorghe Botezatu Tătaru, fără să clipească.</p>
                  <p rend="justify">—  Însă nu mi le aduci acuma, Gheorghe. Mi le aduci când spun eu. Noi mai stăm aicea, la curtea luminăţiei sale, două-trei zile; pe urmă ne-am dus nu se ştie unde şi ni se prăpădeşte urma. Toate câte îţi cer, tu să le ai la tine.</p>
                  <p rend="justify">—  Când ţi-or trebui, stăpâne, îţi dau cucoşul porumbac şi toate celelalte.</p>
                  <p rend="justify">—  Nu numaidecât porumbac: poate fi şi negru.</p>
                  <p rend="justify">—  Te-aş ruga, stăpâne, să-mi spui cum anume.</p>
                  <p rend="justify">—  Negru.</p>
                  <p rend="justify">—  Bine, măria ta; am să-l aleg negru, a răspuns cu nepăsare tătarul.</p>
                  <p rend="justify">În ziua aceea Jder a văzut din nou pe Vodă şi s-a bucurat de o privire bună din partea luminăţiei sale. Sara, după aprinsul lumânărilor, a intrat la părintele Amfilohie, ţinând sfat cu cuvioşia sa. La acest sfat Jder a aflat că Săndrel-Vodă soseşte în tabăra de la Vaslui în ziua de sâmbătă 9 iulie. Deci vineri, în 8, el însuşi trebuie să fie plecat.</p>
                  <p rend="justify">—  Să fii cu luare-aminte în toate şi nu te grăbi, i-a dat îndemn uncheşul Amfilohie Şendrea, şi să-ţi aduci aminte de toate câte îţi spun acuma şi de câte am să-ţi spun mâni şi poimâni. Vineri, intră dis-de-dimineaţă la rugăciune, şi-n ziua aceea vei posti. Am să fac slujbă anumită pentru tine, rugând pe Fecioara prea curată pentru izbânda ta.</p>
                  <p rend="justify">—  Aşa am să fac, sfinţite părinte şi uncheşule, a răspuns Jder cu smerenie. Însă până atuncea te-aş ruga pe cuvioşia ta să te mai gândeşti la câte-am vorbit şi să hotărăşti în privinţa lui Grigore Gogolea căpitanul, dân-du-mi-l mie.</p>
                  <p rend="justify">—  Să-i dau drumul?</p>
                  <p rend="justify">—  Binevoieşte a-l slobozi, sfinţite părinte şi uncheşule, ca să se ducă în lumea lui. Eu socot că s-a duce unde îl îndemn eu. Dac-am greşit, nu-i pagubă şi mi-a rămânea mie sarcina pe care vreau s-o pun pe umerii săi.</p>
                  <p rend="justify">—  Ţi-am făgăduit, Ionuţ, să-ţi dau ce-mi ceri şi cuvântul meu eu nu-l lepăd.</p>
                  <p rend="justify">—  Atuncea, uncheşule, să leşi pe cazacul cel bătrân şi chior să puie jos armele Domniei, să se ducă după Gogolea. Bătrânul se poate duce şi singur, dar Gogolea nu poate trăi fără el; poate mintea bătrânului să fie de folosinţă lui Gogolea.</p>
                  <p rend="justify">—  Am să fac şi asta, tot pentru un nepot al meu, a suspinat părintele Amfilohie.</p>
                  <p rend="justify">În ziua de joi, comisul al doilea Ionuţ Păr-Negru s-a coborât, împreună cu părintele Emilian, în hruba unde putrezea căpitanul Gogolea.</p>
                  <p rend="justify">Căpitanul Gogolea slăbise de nesomn şi aşteptare. Când a înţeles că intră la el Jder, a dat în genunchi şi a bătut metanie. Intrând, Ionuţ l-a lăsat întâi să se închine. După ce i-a spus că-l sloboade, l-a lăsat să-i sărute poala straiului. N-a socotit că trebuie să înceapă de la capăt vorbele.</p>
                  <p rend="justify">—  Du-te, căpitane Grigorie, i-a spus. Nici măcar nu-ţi cer să-ţi aduci aminte de cele ce-ai auzit din gura mea.</p>
                  <p rend="justify">—  Am auzit vorbe sfinte, s-a închinat Grigorie Gogolea. Şi mi-am bătut în frunte piron, ca să-mi aduc aminte că am a aştepta vestire şi semn cătră sărbătoarea Sâmedrului.</p>
                  <p rend="justify">—  Bine, căpitane al lui Vodă, îţi poftesc sănătate şi izbândă. Şi când om ajunge la lumina zilei, ţi-l dau şi pe moş Ilia Alapin, să-ţi ţie de urât.</p>
                  <p rend="justify">Astfel s-a despărţit Gogolea de întunericul întru care zăcuse. S-a bucurat de băutură dulce sub sfântul soare, s-a tăvălit pe pajişte, a dormit un somn bun ş-a aşteptat pe moş Ilia Alapin s-aducă doi cai. S-au întors cu faţa cătră zarea răsăritului închinându-se. Au încălecat, s-au dus şi duşi au fost.</p>
                  <p rend="justify">A  zâmbit cătră nepotul său sfinţitul Amfilohie:</p>
                  <p rend="justify">—  Eu socot că pe aceşti doi voinici n-avem să-i mai vedem decât în ziua de apoi, la judeţul cel din veac.</p>
                  <p rend="justify">Vineri dimineaţă, Jder mezinul s-a mărturisit la genunchii arhimandritului şi a primit sfânta cuminecătură. A postit cu mare asprime în acea zi, ca să fie spălat de toate relele şi greşalele. Fiind curat şi luminat ca dintr-o baie din Ozana, şi fiindu-i cu desăvârşire deşartă traista de păcate.</p>
                  <p rend="justify">—  Putea să-şi îngăduie, fără primejdie prea mare pentru sufletul său, „şaga cucoşului celui negru”, cum poreclea el în sine fapta pe care o pregătea.</p>
                  <p rend="justify">După rugăciunea Voievodului şi după ce a primit din nou binecuvântare de la sfinţitul părinte Amfilohie, când s-a îngânat ziua cu noaptea, Jderul cel mezin a purces la drum, ca să se prăpădească de lume, aşa cum îl povăţuise uncheşul său. A pus calul în trap şi nu s-a mai uitat înapoi. De-acu n-are hodină deplină, până ce n-a ajunge cine ştie unde, la marea caldă, la Sfântu Munte, unde cântă şi se roagă monahii în şase sute de biserici. Gheorghe Tătaru călăreşte în urma lui, ducând cu grijă atârnată lângă scara stângă o traistă care i-a fost poruncită şi cu care nu se pricepe ce să facă.</p>
                  <p rend="justify">Până la popasul cel mare de la Sfântu Munte, Jder are a se opri în multe alte popasuri mărunte. Cel dintâi popas mai mărunt ar fi potrivit în siliştea târgului Vaslui, la moara lui moş Irimia.</p>
                  <p rend="justify">Are el acolo o făgăduială a cărei împlinire vrea s-o ceară. Făgăduială asta e privitoare la o mămăligă fiartă bine din ometiţa făinei de mei şi la nişte plătici şi caras prins la vârşe pe baltă, în marginea stufului. Moş Irimia ştie să cureţe peştele şi să-i dea sare; iar de zvârlit pe cărbuni s-a pricepe să-l zvârlă şi Gheorghe Botezatu Tătaru.</p>
                  <p rend="justify">—  Ce duci tu acolo în traistă cu atâta grijă, Gheorghe?</p>
                  <p rend="justify">—  Cucoş negru… răspunde Botezatu cu voce potrivită, nici prea tare, nici prea moale.</p>
                  <p rend="justify">—  Dar caras şi plătică ştii să frigi pe cărbuni?</p>
                  <p rend="justify">—  Ştiu.</p>
                  <p rend="justify">Asta a fost vorba lor, pe care au putut-o auzi oameni şi oşteni de pe drum. Vântul înserării a suflat-o într-o parte. Cei ce-au fost auzit-o au uitat-o. Şi despre cei doi călăreţi, stăpânul şi sluga, nimene n-a mai ştiut nimic.</p>
                  <p rend="justify">Dar sâmbătă noaptea, pe un întuneric de furtună, Jder a fost înapoi, în loc pregătit de el, la gardul dinspre odăi. Acolo avea loc ferit de trecere. Era îmbrăcat în straie proaste, ca un slujitor de rând, şi a umblat domol fără să se uite nimene la el cătră grajduri, ducând o traistă. S-a suit în podul cu fân, ca să doarmă pesemne. Din podul cu fân s-a strecurat pe brânci pe acoperişul de draniţă, fără să lese de la umărul stâng traista. De pe acoperişul de draniţă şi-a găsit o cale ferită în podul cel mare al casei domneşti, la ursoaică. A pipăit spărtura; a legat cucoşul cu frânghioara, adăogind o bucată de cărămidă şi le-a lăsat să lunece până în poliţa de sus a fumurilor sobei. Pe urmă a venit înapoi pe acoperişul de draniţă; s-a tras ca o mâţă în marginea acelui acoperiş, la zid. S-a furişat până la fereastra de el ştiută. A pipăit-o ş-a găsit-o în rânduiala pe care i-o făcuse; desprinsă din cârlig şi înţinată ca să stea bine la locul ei.</p>
                  <p rend="justify">Rezemându-se cu spatele în părete, sub fereastră, a stat aşa aşteptând. Nu-i era teamă şi grijă de nimic. Se afla ca într-un basm al copilăriei. Se simţea în stare să sară pe grumazul balaurului de nouri, care acoperea stelele încordându-se şi mişcându-se asupra târgului.</p>
                  <p rend="justify">Fereastra s-a luminat un timp de flacăra făcliei aprinsă în chilie de cătră slujitorul lui Săndrel-Vodă.</p>
                  <p rend="justify">S-au auzit şi glasuri.</p>
                  <p rend="justify">Deci Săndrel-Vodă a venit la hodină.</p>
                  <p rend="justify">S-a auzit o strigare veselă.</p>
                  <p rend="justify">Deci Săndrel-Vodă s-a îndemnat a bea o cupă de vin dulce. Este un vin dulce de Chipru, care-i place tare măriei sale Săndrel-Vodă.</p>
                  <p rend="justify">Glasurile au tăcut. Slujitorul s-a tras îndărăpt.</p>
                  <p rend="justify">Într-un timp a pâlpâit lumina ca o aripă şi fereastra a rămas neagră.</p>
                  <p rend="justify">Măria sa Săndrel s-a întins la hodină, şi-a tras poclada peste cap întorcându-se cu faţa la părete, după cum i-i obiceiul, şi aşteaptă hodina. Se închină în gând; se roagă de visuri bune; astfel l-a deprins domnia sa Domniţa Chiajna; ş-adoarme.</p>
                  <p rend="justify">Adoarme coconul domnesc. Însă umbra sură de sub fereastra chiliei stă trează, ca şi cum în clipa asta ar răcori-o zorile. Nourii negri scutură ploaie un răstimp. Apoi trec şi rămâne numai ca un abur subţiat asupra stelelor. Trece-un ceas; vin alţi nouri, c-o ploiţă mai subţire, învăluită de vânt. Apoi iarăşi rămâne în înalt aburul alburiu.</p>
                  <p rend="justify">Au prins a bate din aripi cucoşii la odăi, chemându-se. Se trezesc din piroteala lor şi străjile, dând strigăte prelungi:</p>
                  <p rend="justify">—  Berdo!</p>
                  <p rend="justify">—  La poartă, bine!</p>
                  <p rend="justify">Jder le-aude pe rând; dar stă cu urechea trează ca să audă altceva.</p>
                  <p rend="justify">Aude. Aude slab, de pe tărâmul celălalt, o buciumare a morţilor. O dată; de două ori.</p>
                  <p rend="justify">La a treia buciumare, coconul din fundul patului şi-a zvârlit din cap poclada ş-a fost în picioare în mijlocul cămării, împungând cu capul înainte spre uşă. Nesimţit, s-a desprins canatul ferestrei. Jder a săltat şi a păşit peste prichici. Cuprinde pe cel spăimântat cu dreapta şi cu stânga îi înăbuşă răcnetul. Îl ţine aşa ca într-o minghine, până ce-l simte tremurând şi slăbind.</p>
                  <p rend="justify">Încă o dată a buciumat în pământ, în Domnia morţilor.</p>
                  <p rend="justify">—  Suflet al lui Atanasie Alvanit! S-aude suspinând în tăcerea grea a odăii.</p>
                  <p rend="justify">Pruncul domnesc mugeşte prin palma care i-a încleştat şi-i stăpâneşte fălcile.</p>
                  <p rend="justify">A  dat în genunchi. Îşi pierde o clipă simţirile. Jder îl călăuzeşte prin întuneric la pat. Îl ţine încă strâns şi-l culcă.</p>
                  <p rend="justify">—  Mâni ai să crezi că ai visat, îl ameninţă el şoptit; dar să nu crezi c-ai visat, căci eşti treaz, ai auzit şi vezi. Atanasie Alvanit a pierit pentru tine şi strigă la Dumnezeu împotriva ta. A mărturisit ce i-ai poruncit să săvârşească, şi asupra ta stă ameninţarea mărturisirii lui. Este un frăţîn al tău pe care-l prigoneşti. Boala ta e legată de boala lui; moartea ta de moartea lui. Visezi ori nu visezi?</p>
                  <p rend="justify">—  Nu visez, clănţăni cu înfricoşare Săndrel. Se simţea intrat în spaimele de altădată, din pruncie.</p>
                  <p rend="justify">—  Închide ochii, ca să nu fii străpuns.</p>
                  <p rend="justify">Jder întrebuinţă o clipă, uşurel, stiletul pe care îl avea dar de la postelnicul Ştefan Meşter.</p>
                  <p rend="justify">Săndrel se cutremură sub pocladă şi se ghemui cu capul sub perină.</p>
                  <p rend="justify">Chemarea morţilor de sub pământ şi a bietului Atanasie oşteanul luminăţiei sale a mai sunat o dată slab şi de departe. Jder stătea în picioare priveghind mişcările coconului. Gemea încet şi ofta, bolborosind rugăciunea Domniţei Chiajna.</p>
                  <p rend="justify">Cruce-n casă, cruce-n masă, Cruce-n patru colţuri de casă…</p>
                  <p rend="justify">Ionuţ Păr-Negru s-a tras ca o mâţă spre fereastră. După ce a ieşit, a pus la loc clenciurile. A păşit pe drumul pe care venise, ocolind prin pod şi trăgând din poliţa sobei cucoşul. Întunericul nopţii înourate fiindu-i prielnic, a fost îndată în fânărie. Din fânăria odăilor a coborât şi s-a tupilat până la zaplaz. Dincolo, îl aştepta tătarul.</p>
                  <p rend="justify">—  Ţine, Botezatule, traista asta, a zis el în şopot. Cucoşii negri îs buni ca să ne cânte deşteptarea în toate dimineţile. Avem cale lungă până la împărăţie.</p>
               </div>
               <div type="div3" rend="P12">
                  <head>Capitolul VIII.</head>
                  <subtitle>Unde comisul cel bătrân şi monahul ies la lume</subtitle>
                  <p rend="justify">—  Cine ţi-a spus una ca asta, cuvioase părinte Nicodime? Cine să fie fără linişte ziua şi noaptea? Dumnealui comisul Manole Păr-Negru?</p>
                  <p rend="justify">Da' de unde! Acestea-s vorbe de-ale femeilor, ca să nu se bage de samă că ele nu mai au astâmpăr cât e picul.</p>
                  <p rend="justify">Domnia sa jupân comisul îşi vede, ca şi până acuma, de multe şi mărunte treburi.</p>
                  <p rend="justify">Cum mă-ntrebi cuvioşia ta, aşa l-am întrebat eu. Şi cum îţi spun, aşa mi-a spus.</p>
                  <p rend="justify">Domnia sa cunoaşte că, la o Domnie ca a lui Ştefan-Vodă, cum a fost altădată la împărăţia grecească, se află slujbe şi slujbe; unele le ştim, altele nu. Cele mai multe nu le ştim, şi la acelea fac trebuinţă bărbaţii cei mai destoinici. Mai ales acuma, de când s-au sporit oştile măriei sale şi de când îi vin cărţi şi soli de la crai, şi de la venetici, şi de la Râm, de la vlădica cel mare al papistaşilor, şi din toate părţile.</p>
                  <p rend="justify">—  Atâtea treburi s-au încâlcit şi atâtea slujbe s-au iscat, care nu se mai află pe lumea asta câte treburi s-au încâlcit şi câte slujbe s-au iscat…</p>
                  <p rend="justify">Zic eu: mare poznă, oameni buni! Unde are s-ajungă măria sa?</p>
                  <p rend="justify">Măria sa Ştefan-Vodă acuma e ca acel bărbat carele s-a însurat c-o muiere frumoasă. Plăcutu-ia să puie cunună şi să aibă cu sine ce i-i drag. Dar domnia cu care s-a cununat măria sa e muiere cu nacafale. I se poate spune şi măriei sale că şi-a vârât cap sănătos subt Evanghelie. Decât ce să facă măria sa? Aşa i-i moştenirea şi partea.</p>
                  <p rend="justify">Într-atâtea treburi încâlcite, s-a găsit şi pentru comisul nostru al doilea Ionuţ una mai încâlcită; şi măria sa i-a poruncit să se ducă s-o descâlcească.</p>
                  <p rend="justify">Când s-a, dus? Nu s-a aflat. Unde s-a dus? Nu se ştie. Ce face acolo unde se află? Asta poate s-o cunoască numai măria sa. Când are să se întoarcă? Ptiu, drace!</p>
                  <p rend="justify">—  Jupâneasă Ilisaftă, zic, asta nu mă întreba domnia ta pe mine. Asta o ştie Dumnezeu.</p>
                  <p rend="justify">Dumneaei prinde a lăcrăma cu mare jale.</p>
                  <p rend="justify">—  Lăcrămez şi mă zbat, zice, căci de când nu se mai ştie nimica de Ionuţ, comisul Manole nu mai are hodină.</p>
                  <p rend="justify">Se scoală comisul Manole şi începe a răcni, cum îl ştii cuvioşia ta că răcneşte câteodată.</p>
                  <p rend="justify">—  Da' de unde! Da' eu nici nu mă gândesc la asta! Comisul al doilea e dus în slujba măriei sale şi gata! Să nu mai aud vorbind! Să nu mai aud scâncind! Toată ziua umblă femeile, aicea la Timiş, cu visuri, descântece, bobi şi vrăji. Da' lăsaţi-mă-n pace! Nu mă mai întrebaţi nimica. Eu am altele!</p>
                  <p rend="justify">Mare poznă, oameni buni!</p>
                  <p rend="justify">Starostele Nechifor, contenind puţintel, clipi din coada ochiului drept cătră părintele Nicodim. Stăteau pe lăiţi, în cerdacul chiliei, şi se uitau asupra ogrăzii. Fratele Gherasim adăpa calul înşăuat al starostelui, scoţând apă din fântâna cu cumpănă şi turnând din găleată în jghiab. Soarele părea oprit asupra muntelui cu brazi; mai era un ceas până la slujba de sară.</p>
                  <p rend="justify">—  Şi ce anume face tătuţa? Întrebă cuviosul Nicodim, cu faţa dintrodată umbrită.</p>
                  <p rend="justify">—  D-apoi ce să facă? Se duce-n prisacă şi-l mai înţeapă câte-o albină, de se uită la lumea asta numai c-un ochi. Încalică după aceea şi se suie la grajduri. Adicătelea să ţie sfat cu comisul Simion. Tace unul; tace şi celalalt; se chiamă că aşa ţin sfat. Dacă n-ar fi jupâneasa Maruşca, apoi jupân Manole s-ar întoarce acasă fără să-şi descleşteze fălcile.</p>
                  <p rend="justify">—  Tătuţă, zice jupâneasa Maruşca, fii fără grijă.</p>
                  <p rend="justify">—  Da' n-am nici o grijă.</p>
                  <p rend="justify">—  Atuncea are Simion.</p>
                  <p rend="justify">—  Da' n-am nici eu.</p>
                  <p rend="justify">—  Ei, atuncea-i bine, râde jupâneasa Maruşca. Dacă n-aveţi domniile voastre grijă, are măria sa. Jder e omul măriei sale.</p>
                  <p rend="justify">Părintele Nicodim se miră.</p>
                  <p rend="justify">—  Aşa vorbeşte ea?</p>
                  <p rend="justify">—  Întocmai: precum mi-a spus comisul Manole, Domnia sa comisul râde şi-i place.</p>
                  <p rend="justify">—  Aşa-i zice ea? Jder?</p>
                  <p rend="justify">—  Nu spune altfel. Are să facă una, de avem să rămânem cu gura căscată.</p>
                  <p rend="justify">—  Cine spune asta?</p>
                  <p rend="justify">—  Tot jupâneasa Maruşca, despre cumnatu-său.</p>
                  <p rend="justify">—  Aha!</p>
                  <p rend="justify">—  Părinte Nicodime, eu ţi-oi spune că aşa-s femeile. Jupâneasa Maruşca-i grea; şi se încântă de Ionuţ, ca să nască prunc viteaz ca şi cumnatu-său. Deasemenea acuma, după cât spune jupân Manole, jupâneasa Maruşca e mai cu toane. Alte jupânese-s cu toane la început; dumneaei e mai cu toane după luna a cincea. Că ar face bine să se ducă şi alţi comişi la Rusalim. Asta-i împunsătură în comisul Simion.</p>
                  <p rend="justify">—  Da' de ce?</p>
                  <p rend="justify">—  Aşa. Căci Ionuţ ar fi fost trimes s-aducă aşchie din crucea răstignirii. Şi ceilalţi comişi să se ducă şi ei acolo, să-i fie într-ajutor. I s-a arătat ei semn, că numai asta poate fi. Se-ndeamnă a crede întru acelaşi fel şi jupâneasa Ilisafta. Dar jupâneasa Ilisafta încă n-a cutezat să alunge la Rusalim pe bătrân. I s-a arătat în vis jupânesei Maruşca mare război cu păgânii; deci, după cât s-a sfătuit cu soacră-sa şi cu maică-sa, trebuie numaidecât lemn sfânt, ca să-l puie înalt prea sfinţitul mitropolit în aghiasmă, când a binecuvânta apa şi-a stropi oştile în ziua bătăliei.</p>
                  <p rend="justify">Asupra văii în care-i aşezată mănăstirea, curge ca un râu nevăzut o adiere lină şi zăduful zilei de august scade. Cântă în otava de pe costişe prepeliţi şi cârâie cristei. Aceiaşi vulturi, care au stăpânire asupra văzduhului de aici, se rotesc sub cerul curat, la mare înălţime. S-aude într-un răstimp un clopot în turnul cetăţii care împresură biserica înălţării. Pe urmă clopotul tace şi rămâne asupra sfintei aşezări o pace care pare mai tihnită şi mai veche, căci e aşezată pe vieţi trecătoare şi pe rânduri de morminte.</p>
                  <p rend="justify">—  Apoi eu, de-acuma, părinte Nicodim, oi fi călător.</p>
                  <p rend="justify">—  De ce te grăbeşti, staroste Nechifor?</p>
                  <p rend="justify">—  Mă grăbesc, ca să ajung acasă. Cine ştie ce-oi găsi în gospodărie! Căci eu de alaltăieri lipsesc.</p>
                  <p rend="justify">—  Vra să zică, nu vii de la Vânători?</p>
                  <p rend="justify">—  Nu. Eu vin, părinte Nicodime, de unde-a dus surdu roata şi mutu iapa. Mare poznă!</p>
                  <p rend="justify">—  Da' ce se-ntâmplă?</p>
                  <p rend="justify">—  S-a întâmplat, părinte, că mi-a venit vremea să mai scot o măsea. Şi ţiganul nostru de la Vânători, care mi-a mai scos una acum cinci-şase ani, nu se mai află între cei vii. A pus fruntea la pământ şi s-a prăpădit, iar sufletul i s-a duce în raiul ţiganilor. Era vrednic meşter; avea cleşte potrivit şi mână uşoară. Când a venit vremea să mă doară asta de-acuma, atuncea am văzut eu câtu-s de singur; parc-aş fi rămas a doua oară fără tată şi fără mamă. Ce fac eu? Fecioru-său Matahală are cleştele; dar de priceput nu se pricepe. Să te ferească Dumnezeu de durere de măsea, într-alt chip nu te-oi binecuvânta, părinte Nicodime. Ştii cum îi? Îţi vine să te zvârcoleşti, să te pui la pământ şi să păleşti cu călcâiele în torţile cerului. Şi alta nu este de făcut, ca să ţi se mai domolească durerea, decât ca să bei vinars. Dar după ce te dezbeţi, iar te-apucă. Ş-am mai găsit o babă în Lunca, peste apa Nemţişorului, care m-a învăţat să ţin capul, cu gura căscată, în abur de măselariţă, fiind învălit de jur-împrejur cu pocladă deasupra oalei. Am făcut şi asta; s-a părut c-ar fi căzut în oala cu fiertură de măselariţă un vierme cât un vârf de ac; dar nici asta nu mi-a folosit nimica; ş-atuncea c-o mână purtam calul de dârlogi şi cu una mă ţineam de falcă; umblam prin iarmaroc la târg şi întrebam de oameni. Ce să fac, unde să mă duc? Tocmai la Baia am găsit alt cleşte, care să fie în stăpânirea unui meşter. Bun meşter! Mi-a dezbătut-o, mi-a dat-o afară şi gata. Acu trăiesc altă viaţă şi lumea mi se pare mai bună. Când te-a durea măseaua, numai acolo la Baia să te duci, la dascălul Precup Mortântei. E un slăbănog şi-un spân de nu dai două parale pe dânsul; să-l sufli şi să-l prăvăli jos; dar iaca-i bun meşter de măsele.</p>
                  <p rend="justify">—  Atuncea du-te cu sănătate, staroste, şi mă rog să-mi dai vestire de la Timiş.</p>
                  <p rend="justify">După ce-a plecat starostele Nechifor, s-a auzit bătând iar clopotul de vecernie.</p>
                  <p rend="justify">Părintele Nicodim şi-a adus aminte că-i într-o sâmbătă şi s-a pregătit să se ducă la slujbă mare. Şi-a pus rantie nouă şi camilafcă, şi-a împletit între degete metaniile şi s-a dus pe gânduri, cătră zidurile sure ale cetăţuiei. A intrat pe sub turnul clopotniţii, fără să audă ţârâitul de sară al lostunilor, care-şi învăţau puii la zbor; a intrat la sfânta Înălţare şi, cufundat în gânduri, s-a aşezat în laturea stângă aproape de analoghion şi de cântăreţi, cu auzul oarecum închis, dar cu vederea deschisă spre acea întru totul vestită şi lăudată icoană a Maicii Domnului, care a fost zugrăvită de Luca Evanghelistul.</p>
                  <p rend="justify">Iaca, august e în toi, se gândea cuvioşia sa, şi de-acu vara-i călătoare – ca şi starostele Nechifor, care a venit, a stat o ţâră şi s-a dus.</p>
                  <p rend="justify">Nu s-ar putea spune că monahii, care-şi aleg ca rânduială a vieţii singurătatea, pot pune oprelişte desăvârşită simţirii lor, legăturilor şi amintirilor. Unii aşa au făcut, pustiindu-se cu desăvârşire în Tevaida: aceia şi-au agonisit fără scădere bucuria cea fără de amurg. Însă mulţi rămân slabi; şi când ajung până la ei veşti din lumea părăsită, li se moaie inima cătră voie-bună ori mâhnire.</p>
                  <p rend="justify">De când n-a văzut cuvioşia sa pe cei de la Timiş?</p>
                  <p rend="justify">De mult nu i-a văzut. Tocmai de la începutul lui martie, de la cârneleagă. Atuncea a fost poftit cu mare stăruinţă de muţa, ca să binecuvânteze ospăţul de lăsat de sec. A venit şi l-a luat Ionuţ. De-atuncea n-a mai fost la Timiş şi n-a mai văzut pe nimeni, fărădecât tot pe Ionuţ, la Sânpetru.</p>
                  <p rend="justify">Are acest frate iubit al Jderilor un dar să-i stârnească pe toţi din când în când. Aşa atuncea, la Sânpetru, a venit cu repejune să se mărturisească, să ceară sfat şi sprijin; şi n-a fost chip să nu-l urmeze în toate rugăminţile lui. Mai cu samă, când se roagă, ştie cum să se uite cu ochii lui de coloarea castanei. Acuma spune mai bine ce are de spus, căci a ajuns bărbat în putere; dar cu ochii se uită cum se uita şi altădată, când era cu fruntea numai până la cingătoarea fraţilor celor mari.</p>
                  <p rend="justify">A  fost, se vede, trimes acuma într-o slujbă ascunsă. După zvonurile ce i-au venit de la Timiş prin starostele Căliman, bătrânii stau subt îngrijorare ca subt un nour; nu ştiu nimica; n-au auzit nimica; n-au primit nici o veste; Ionuţ n-a dat nici într-un chip semn.</p>
                  <p rend="justify">Dacă s-ar fi întâmplat ceva, Doamne fereşte, atuncea s-ar fi aflat. Căci nu-i veste rea care să nu străbată ca săgeata, şi nu-i moarte care să poată rămânea ascunsă în întuneric. La timp, Ionuţ va da de ştire, şi atunci toate inimile se vor linişti.</p>
                  <p rend="justify">Bine ar fi, se gândeşte părintele Nicodim, să se ducă s-o vadă pe muţa. I-a vedea şi pe ceilalţi, şi-i va potoli, împuternicindu-i cu duhul răbdării. Trebuie să îndemne şi pe femei, atât pe cele bătrâne cât şi pe cele tinere, să se lese de năravul vedeniilor.</p>
                  <p rend="justify">Când a ieşit de la sfânta slujbă, avea luată şi hotărârea de a se duce pe câteva zile în lumea părinţilor şi fraţilor săi după trup. Deci s-a abătut şi pe la stareţul său sfinţitul Silvan egumenul, ca să ia binecuvântare.</p>
                  <p rend="justify">A  doua zi dimineaţa a lăsat pe fratele Gherasim să se usuce şi să se întunece şi mai tare în chilia de la Neamţu, iar cuvioşia sa a pornit iarăşi călare, ca să iasă în lume. Nu i se întâmpla asta întâia oară şi ştia că are să i se mai întâmple şi altă dată. După cum spune sfântul apostol Pavel nu ştiu unde.</p>
                  <p rend="justify">—  Credinţa fiecăruia după puterea sa. Cuvioşia sa Nicodim s-ar fi pustiit întru totul lui tot la Tevaida, sub soarele eghiptean, dacă Dumnezeu i-ar fi alcătuit într-aşa chip firea, încât să nu poată trăi altfel decât în acea singurătate a singurătăţilor, în cuptorul lumii. Dar Domnul Dumnezeu a binevoit a pune în făptura părintelui Nicodim o tărie mai mică decât stânca de la muntele Sinai; a pus o tărie ca a munţilor noştri care se macină de puhoaie; şi în cuvioşia sa urmează a suna şuietul pădurii şi zvonul apei de munte; şi toate păcatele legate de slăbăciunea pământeanului cuvioşia sa încă nu le-a putut scutura; şi Dumnezeu se milostiveşte totuşi asupra sa şi-l va ierta, căci părintele Nicodim slujeşte cu inimă de samarinean şi cu osârdie pentru credinţa cea adevărată.</p>
                  <p rend="justify">Când a ajuns cuvioşia sa la curtea comisului celui bătrân la Timiş, inima i s-a veselit îndată ce-a văzut pe gard cântând un cucoş porumbac şi vestindu-i sosirea. Argatul care i-a deschis poarta a dat din cap că jupân Manole nu-i acasă. E sus, la grajdurile domneşti. Da-i acasă comisoaia.</p>
                  <p rend="justify">Ieromonahul Nicodim a găsit în pridvor pe jupâneasa Ilisafta şi, lângă jupâneasa Ilisafta, pe Candachia. Şi, între jupâneasa Ilisafta şi jupâneasa Candachia, pe nana Chira, cămărăşiţa.</p>
                  <p rend="justify">—  Vă poftesc bună dimineaţa şi bine v-am găsit! S-a închinat cuviincios monahul; şi îndată a descălecat, lepădând frâul.</p>
                  <p rend="justify">—  Bine ai venit şi mare bucurie ne faci, cuvioşia ta… a vorbit jupâneasa Ilisafta, tresărind de la locul său, de lângă stâlpul ştiut, şi venindu-i întru întâmpinare.</p>
                  <p rend="justify">Tustrele femeile i-au sărutat pe rând cuvioşiei sale mâna. Iar monahul s-a închinat cu osebire cătră maica sa, punându-şi cu ochii închişi barba pe tâmpla ei sură.</p>
                  <p rend="justify">Pe măsuţa din pridvor, călugărul cunoscu dintr-o privire îndeletnicirea pe care o avuseseră cele trei femei înainte de sosirea lui. Nana Chira se grăbi să arunce asupra măsuţei o pânză subţire de borangic. Se afla acolo începută o lucrare pe care părintele Nicodim o lega cu amintiri din pruncia lui, când pe aceeaşi măsuţă veche degetele jupânesei Ilisafta frământau cu răbdare ceară, închipuind păpuşi cu ochi de semincioare de mac. Tot nelipsită de lângă ea era ş-atunci nana Chira. Iar acele păpuşi cu ochişori de mac închipuiau pe jupân Manole, pribeag în locuri depărtate, cine ştie unde în Ţara-de-Jos. Femeile vechi, cum e nana Chira, ştiu să rostească în asemenea împrejurări descântece şi chemări, trimeţând menire dulce ori amară asupra celui de departe – necredincios ori iubit.</p>
                  <p rend="justify">În ochii călugărului s-a înegurat o nemulţămire pentru acel eres străin de rânduiala credinţei adevărate. Acel eres stăruieşte tăinuit în lume, de la slujitorii capiştilor idoleşti. Totuşi în sufletul părintelui Nicodim a rămas sufletul acelui copil pe care l-a chemat cândva Nicoară.</p>
                  <p rend="justify">—  Foarte sunt grăbit, zice cuvioşia sa, ca să aflu pe vel-comis.</p>
                  <p rend="justify">—  Ai să-i dai vreo veste cuvioşia ta? Se miră jupâneasa Ilisafta.</p>
                  <p rend="justify">—  Îmi face trebuinţă ca să vorbesc cu domnia sa unele şi altele.</p>
                  <p rend="justify">—  Atuncea îl găseşti sus; se duce aşa, ca să i se mai potolească harţagul. Iaca, a trecut atâta vreme şi nu s-a aflat nimica de Ionuţ. Dacă crezi cuvioşia ta că am linişte şi somn şi-mi pot vedea de treabă, atuncea te afli în mare greşală, căci nu mă lasă comisul Manole. Stă asupra mea ca un nour: tot fulgeră şi tună.</p>
                  <p rend="justify">—  N-aş crede una ca asta, muţa… a şoptit cu glas blând monahul.</p>
                  <p rend="justify">—  Ba să crezi, dragu mamei, şi du-te şi-l sfătuieşte şi adă-l aicea ca să spuie ce are de spus şi să audă şi de la mine, şi de la alţii vorbe cum că feciorul nostru se află subt acoperământul Maicii Domnului, acolo unde se află.</p>
                  <p rend="justify">—  Mă duc şi mă întorc cu el, se închină monahul, doritor să se depărteze cât mai grabnic de lucrarea tăinuită a femeilor.</p>
                  <p rend="justify">Cum a încălecat şi a ieşit pe poartă părintele Nicodim, cele trei femei numaidecât s-au strâns iar cap lângă cap; nana Chira a dezvălit uşor măsuţa, înlăturând borangicul, şi a văzut iar lumina soarelui de dimineaţă, în pridvor la Timiş, păpuşa lui Ionuţ. Mititel şi nelămurit, ţeapăn de nesimţire şi culcat pe-o coastă, acel Ionuţ părea ochilor care-l priveau numai micşorat în depărtare şi-n timp. Era el însuşi adus de faţă, pe măsuţa veche, ca s-audă zvonul păserilor şi descântecul babei Chira, cămărăşiţa.</p>
                  <p rend="justify">S-a făcut ca o tăcere în sufletele celor trei muieri de vârste felurite şi lumina soarelui a părut a se împuţina. Cea mai ageră ca s-asculte vorbele ce aveau să se rostească era jupâneasa Candachia. Îi rămăseseră neclintite inelele cerceilor din urechiuşi şi rumeneala din obraji îi pierise sub suliman.</p>
                  <p rend="justify">—  Dragele nanei, dragele nanei… a suspinat Chira fără a mai ţine samă de trecătoarele deosebiri omeneşti. Căci toţi stăm sub puterile cele necunoscute. Când n-om mai fi, au să rămâie zidirile lui Dumnezeu ca şi atuncea când nu eram. Dragele nanei, dragele nanei… cânta ea cu ochii închişi, apăsându-şi palmele asupra tâmplelor. S-ar fi arătat în vis că pe Ionuţ l-ar fi ademenit şi cuprins duşmancele puterilor bărbăteşti. Şi-l deşartă de viaţă dacă noi n-om descânta şi nu le-om alunga.</p>
                  <p rend="justify">Nana Chira îşi coborî palmele asupra păpuşii, ocrotind-o; scuipă în patru laturi, şoptind cu grăbire:</p>
                  <p rend="justify">Voi, ielelor, măiestrelor, Duşmanele oamenilor, Stăpânele vântului, Doamnele pământului, Care prin văzduh zburaţi, Pe iarbă lunecaţi Şi pe valuri călcaţi Duceţi-vă în locuri depărtate, În baltă şi pustietate.</p>
                  <p rend="justify">Unde popă nu toacă, Unde fată nu joacă;</p>
                  <p rend="justify">Duceţi-vă în borta vântului, Păliţi-vă de coada pământului, Ieşiţi din trup, mână, picior, Pieriţi în pripor, Lăsaţi lui Onu sănătate, -</p>
                  <p rend="justify">Că sabie de foc vă bate!</p>
                  <p rend="justify">După ce a rostit în şopot aceste cuvinte, nana Chira a suflat iarăşi asupra păpuşii. Li s-a părut jupâneselor că închipuirea de ceară s-a mişcat. Ce-i când se mişcă? Când se mişcă e semn bun, precum se va vedea.</p>
                  <p rend="justify">—  Maica Domnului să-l păzească şi să-l miluiască… îngână jupâneasa Ilisafta. Şi, după rânduială, vei descânta până în trei ori în trei marţi. Căci după câte a căutat şi a înţeles în gromovnicul lui dascălu Pamfil, Ionuţ ar fi fost făcut într-o zi de marţi.</p>
                  <p rend="justify">Nana Chira se împotriveşte. Ei nu-i place cartea aceea a dascălului Pamfil. De când ies cărţi scrise, se împrăştie în lume numai nişte înşelări. Rânduiala bună e alta: că o femeie care ştie de la altă femeie ori un om care ştie de la alt om să nu lese ce ştie – descântec ori vrajă – decât numai unei singure fiinţi pe lumea asta; dacă-ai spus la doi, gata, ţi s-a prihănit suflet, ţi s-a prihănit putere. Deasemenea cine primeşte învăţătura într-adaos, de-al doilea, nu-i foloseşte nimic. Cine ştie descântec ori vrajă, ca şi apa neîncepută, trebuie să se păstreze curat şi luminat, altfel din necurat nu poate ieşi nimica bun. Cine poate şti în ce zi va fi venit pe lume Ionuţ? Căci maica lui, sărmana, a păcătuit şi l-a zămislit în flori; şi când l-a dat lumii cu durere, n-a ştiut nimeni, fărădecât Cel care ştie şi vede toate. Acuma să vie dascălul Pamfil să scurme şi să găsească asta în cartea lui, de mirare este. Unii s-ar mira numai, dar nana Chira chiar nu poate crede.</p>
                  <p rend="justify">—  Nu păcătui, nană Chiră, îi zice cu blândeţă comisoaia, văd că iar îţi strâmbi gura şi cârneşti din nas, când vorbesc eu că s-ar fi aflat în gromovnicul dascălului ziua de marţi pentru naşterea lui Ionuţ. Apoi nu ştii tu, nană Chiră, cum îi rânduiala gromovnicului? Se arată acolo planetele şi zodiile fiecărui om de pe lumea asta. Dacă ai cunoscut ziua naşterii şi anul, găseşti zodia şi planeta după an şi zi. Iar dacă nu ştii ziua – şi ştii anul şi luna – alegi ziua după lună; luna întâia a anului, ziua întâia a săptămânii; luna a doua a anului, ziua a doua a săptămânii. Şi este ş-un meşteşug când nu cunoşti nici luna nici ziua, însă cunoşti anul.</p>
                  <p rend="justify">—  Mare bătaie de cap pentru un becisnic… a lăsat să-i cadă cu un fel de greaţă vorbele cămărăşiţa, printre ştirbăturile dinţilor.</p>
                  <p rend="justify">—  Lasă-l, nană Chiră, urma s-o îmbuneze comisoaia Ilisafta, spune şi el după meşteşugul pe care l-a învăţat.</p>
                  <p rend="justify">—  Ce să zic? Se amestecă jupâneasa Candachia, cu vioiciune şi plăcere; eu am fost mulţămită de ce mi-a arătat dascălul Pamfil pentru Cristea. „Va fi mândru la chip şi prea iubit.” Aşa este, căci aşa l-a făcut maica sa jupâneasa Ilisafta, în zi de joi 15 martie, anul de la Hristos 1437.</p>
                  <p rend="justify">Auzind asemenea vorbe, aşa de frumos şi de cuviincios rostite de gura nurorii domniei sale, jupâneasa Ilisafta s-a bucurat şi şi-a adus aminte cum s-a întâmplat acea naştere aşa de grea a prea iubitului său fiu Cristea. A oftat dând din cap:</p>
                  <p rend="justify">—  Mă rog Maicii Domnului să facă uşor cumnată-ta, căci nevestele tinere din ziua de azi îs mai puţintele la trup şi mai slabe decât cele de demult!</p>
                  <p rend="justify">În vremea asta, părintele Nicodim ajungea în deal la grajdurile domneşti, găsind acolo cu totul altceva decât se aştepta. Slujitorii se purtau încolo şi încoace. Jupân Manole Păr-Negru nu părea tulburat de nimica; avea un glas de bună-voie care se auzea de departe. Lucru ceva mai ciudat: se auzea şi glasul lui Simion. Lângă comisul cel bătrân, Lazăr Pitărel, şatrarul; şi lângă Simion – Niţă Negoiţă, omul lui Simion.</p>
                  <p rend="justify">Când umbla întunecat Simion, umbla întunecat şi Niţă Negoiţă, omul său. Şi când i se deschidea obrazul lui Simion, parcă bătea o rază de soare şi-n obrazul lui Niţă Negoiţă.</p>
                  <p rend="justify">I  se părea numai cumva, acuma, părintelui Nicodim, ori chiar auzea şi glasul lui Niţă Negoiţă?</p>
                  <p rend="justify">Deasemenea, călugărul a văzut în cerdacul casei celei nouă a lui Simion pe jupâneasa Maruşca. Şi alăturea, pe jupâneasa Anca, soacra lui Simion.</p>
                  <p rend="justify">Toate aceste fiinţi stăteau ca într-o aşteptare. Priveau spre drumul grajdurilor, pe urmă se uitau unii la alţii încuviinţându-şi rostul ce au; după aceea iar se înturnau spre grajduri. Bărbaţii, din ogradă, mai răsuceau capetele cătră jupânese arătându-şi albuşul ochilor; iar jupânesele îşi stecleau dinţii.</p>
                  <p rend="justify">Când s-a înţeles din cerdac că soseşte oaspete de devale, jupâneasa Maruşca a dat glas:</p>
                  <p rend="justify">—  Părintele Nicodim, iaca părintele Nicodim!</p>
                  <p rend="justify">S-au înturnat şi bărbaţii şi comisul cel bătrân a ridicat braţele.</p>
                  <p rend="justify">Călugărul a descălecat şi s-a dus la bărbaţi; întâi a cuprins pe comisul cel bătrân, amestecându-şi barba sa cu a lui; pe urmă l-a sărutat pe Simion; şi după asta au venit să-i pupe mâna Pitărel şi Negoiţă şi alţi slujitori care se aflau în laturea stăpânilor. Numai după asta părintele Nicodim s-a grăbit cătră cerdac, păşind cât putea de larg cu ciubotele cu tureatcă naltă şi pălălăindu-şi giubeaua de şiac. Comanacul îi era puţintel pe-o sprânceană, de care vedere s-a bucurat mai cu samă jupâneasa Maruşca, râzând cu dinţişorii ei albi, fără să spuie de ce râde.</p>
                  <p rend="justify">Un răstimp a urmat amestec de vorbe. S-a aflat că i-a venit aşa părintelui Nicodim o toană, să iasă la lume, ca să-şi vadă părinţii şi neamurile. S-a oprit puţintel la Timiş devale.</p>
                  <p rend="justify">Jupâneasa Maruşca a întrebat cu grăbire:</p>
                  <p rend="justify">—  Cum se află soacră-mea?</p>
                  <p rend="justify">—  Slavă Domnului, bine; sta de vorbă în pridvor cu nora dumnisale Candachia.</p>
                  <p rend="justify">—  Cum aşa? Eu socoteam că geme şi suspină. Socru-meu jupân Manole spunea c-a lăsat-o în pat, legată la cap cu ştergar ud.</p>
                  <p rend="justify">—  Nu, cumnată dragă, a zâmbit părintele Nicodim, eu am găsit-o în bună stare.</p>
                  <p rend="justify">Jupânesele au sărutat mâna ieromonahului, după aceea s-au mirat iar de asemenea vorbe.</p>
                  <p rend="justify">—  Boala dumnisale voi fi fost eu, s-a amestecat comisul Manole. Cum m-am urnit eu din casă, i-a trecut.</p>
                  <p rend="justify">Părintele Nicodim s-a întors înspre dreapta şi înspre stânga:</p>
                  <p rend="justify">—  Mă rog, pe cine aşteptaţi domniile voastre de vă uitaţi hojma într-acolo?</p>
                  <p rend="justify">—  Aşteptăm să sosească paicii şi comişeii lui Vodă, a răspuns Simion Jder. Au să fie aicea într-o clipeală, ca să facă alai lui Vizir. Îl trimitem pe Vizir măriei sale la Vaslui.</p>
                  <p rend="justify">—  Aha! S-a bucurat părintele Nicodim. Văd că am plăcere să gust acru şi sărat, ca unul care, dimineaţa şi sara, m-am chinuit numai cu dulce.</p>
                  <p rend="justify">Bărbaţii s-au zâmbit a râde. Jupâneasa Maruşca a râs subţirel, arătându-şi toţi dinţişorii. Râdea prea mult jupâneasa Maruşca.</p>
                  <p rend="justify">—  I-i dor părintelui Nicodim să umble iar calare prin Ţara Leşască, a zis ea împungând spre cleric cu sprâncenele înălţate.</p>
                  <p rend="justify">Obrazul călugărului s-a limpezit de trecătoarea tulburare lumească. Jupâneasa Maruşca a primit de la maica sa mustrarea pieziş repezită a ochilor.</p>
                  <p rend="justify">—  Lasă, maică, a şoptit ea, cumnatul Nicodim nu se supără pe mine.</p>
                  <p rend="justify">Călugărul s-a închinat cu toată înfăţişarea cuviincioasă a fiinţii lui, arătând prin aceasta, fără cuvinte, că nu poate fi vorba de supărare.</p>
                  <p rend="justify">S-au arătat pe drumul dintre grajduri doisprezece slujitori ai măriei sale, paici şi comişei, cu arcane încolăcite la oblânc, în dreapta, şi cu săbii uşoare la coapsa stângă. Toţi purtau straie la fel, de postav albastru şi cuşme cu pană.</p>
                  <p rend="justify">Pe când se închinau cătră stăpânii de la Timiş, Lazăr Pitărel s-a dus la grajdul cel mare de aproape unde avea pregătit harmăsarul domnesc pentru asemenea ţeremonie. L-a adus fără şa, cu teltie de matasă neagră în spinare şi având la căpiţeală, între urechi, surguci de pene de coloarea teltiei. Era alb cu stea întunecată în frunte, pintenog la trei picioare. Piciorul din stânga de dinainte era curat.</p>
                  <p rend="justify">Pitărel îl ţinea strâns de sub zăbale, lăsând să fluture în adierea dimineţii, lângă pumnul său, un fuior de matasă nestricat de vopsea. Ca şi cum ştia la ce slujbă mare e chemat între toţi caii de pe lumea asta, harmăsarul domnesc venea încordat din grumaz, mestecându-şi zăbalele şi forăind. Juca pe picioarele subţirele, cu chişiţe mlădioase, îşi flutura coada lungă şi din când în când îşi închina surguciul.</p>
                  <p rend="justify">Cei doisprezece slujitori domneşti l-au împresurat şi l-au purtat dând ocol pe dinaintea cerdacului casei, în vederea jupâneselor, apoi au ocolit pe călugăr şi pe comişi. Cu multă umilinţă în sine, părintele Nicodim îşi simţea inima bătând, când vedea o frumuseţă ca aceea a lui Dumnezeu păşind pe dinaintea sa.</p>
                  <p rend="justify">—  Eu i-am fost nânaş şi doftor… se fudulea jupân Manole Păr-Negru.</p>
                  <p rend="justify">Cu aceeaşi rânduială slujitorii l-au mai purtat ocol de câteva ori, apoi au cotit spre grajduri. Pitărel a dus la locul său pe Vizir şi vasluienii au descălecat ca să prânzească întâi şi apoi să se pregătească de drum.</p>
                  <p rend="justify">Boierii au intrat în cerdac. Se afla întinsă gustare pe masă.</p>
                  <p rend="justify">De la cele dintâi schimburi de vorbe între cei de faţă, părintele Nicodim a înţeles că nu se luase încă hotărâre cine anume să ducă la Domnie calul. Rânduiala firească ar fi fost să-l ducă Simion, ca unul ce se afla aşezat comis la Timiş. Însă jupâneasa Maruşca pomenea despre treaba asta încreţindu-şi cu nemulţămire fruntea. Se înţelegea şi la comisul Simion şovăire, căci ar fi să lese fără stăpân cu răspundere ceilalţi harmăsari ai măriei sale şi herghelia. Dar nu de asta pregeta mai cu samă comisul Simion, căci nu s-ar fi căzut să înfrunte pe un bătrân comis de altădată care se găsea lângă sine; ci era ţinut pe loc de împotrivirea jupânesei Maruşca. Aşa avea dumneaei, de data asta, gust să-l ţie lângă sine. Pe lângă împotrivirea femeii, comisul Simion avea ş-o grijă mare pentru starea în care se afla ea. Nu numai o dată comisoaia Ilisafta şi nana Chira îl făcuseră să înţeleagă că, începând dintr-a şaptea lună, unei neveste poate să-i vie de năprasnă ceasul uşurării.</p>
                  <p rend="justify">Totuşi slujba Domniei ar sta înaintea oricărei griji; şi Simion Jder ar fi gata să încalece, ca să călăuzească alaiul la curtea din Vaslui; n-ar fi să lipsească decât o săptămână; dar cum este cine să rămâie la grajdurile domneşti în lipsa lui Ionuţ şi a sa, aşa este cine să se ducă la Vaslui cu Vizir. Comisul cel bătrân se şi pregătise şi acuma se afla cu tărie aşezat în hotărârea lui. De când îl ajutase la limpezirea îndoielilor, jupâneasa Maruşca îi era mai dragă bătrânului.</p>
                  <p rend="justify">Călugărul a socotit că trebuie să puie şi el cuvânt, ca să liniştească deplin pe Simion Jder.</p>
                  <p rend="justify">La sfârşitul prânzării s-a sculat deci şi, binecuvântând pe cei iubiţi ai săi, a închinat cupa sa de vin astfel:</p>
                  <p rend="justify">—  Tătuţă şi cinstite mare comis, mă închin domniei tale cu fiiască dragoste şi mă rog lui Hristos Dumnezeu să te ţie în putere încă ani mulţi pe pământ. Şi, scump frate al meu Simioane, mă bucur că ai pe cale moştenitor, care să-ţi lungească pomenirea în veac. Îţi doresc şi domniei tale, jupâneasa Ancă, de la Maica Domnului uşurare de grijă cât stai lângă fiica domniei tale, şi să deie Dumnezeu să întinereşti de bucurie văzând nepot. Iar ţie, cumnată Maruşca, nu-ţi pot face alt dar decât îndemnându-l pe Simion să rămâie lângă muierea sa, care nu mai are mult şi răstoarnă car cu povară scumpă. Iar la Domnie, cu harmăsarul şi cu alaiul, s-a duce tătuţa. Lângă tătuţa, sunt doritor să umblu şi eu, ca să-i fiu domniei sale tovărăşie. M-oi veseli şi de vederea măriei sale. Şi vă poftesc la toţi sănătate.</p>
                  <p rend="justify">Cu toată ruşinea ce se cuvenea s-o aibă, jupâneasa Maruşca s-a sculat şi, fără să se cunoască deloc că-i greoaie, a venit la cumnatul său ieromonahul şi l-a sărutat pe amândoi obrajii. Pe urmă n-a uitat că trebuie să cuprindă de după grumaz şi pe soţul său.</p>
                  <p rend="justify">Comisul Simion s-a îmblânzit de istov, a băut până la fund cinstea, ş-a adus cupa cea mare care se chiamă harap; a umplut-o ş-a deşertat-o jumătate, dând cealaltă jumătate fratelui său monahul.</p>
                  <p rend="justify">—  Acuma, cuscre şi ginere, a zis jupâneasa Anca, eu poftesc să vă iau mărturie pe domniile voastre. Am poruncit să se fiarbă la cuhnie băutura aceea turcească ce se chiamă cafea, şi pe care au adus-o de la Cafa neguţători armeni soţului meu. Cuscră-mea Ilisafta zice că nici nu vrea s-o vadă, da' de cum s-o guste. Dumneaei zice că asta ar fi numai o linciureală străină şi nouă nu ne face trebuinţă. Cum au trăit părinţii noştri fără cafea, aşa om trăi şi noi. Zic eu: s-o vadă măcar mai întâi şi mai întâi; nu-s decât nişte grăunţe pe care le prăjeşti şi le macini. Nu vrea să vadă. Dar măcar să guste! Nu vrea nici să guste. Drept să vă spun, dacă n-am fi cuscre şi dacă n-am trăi ca surorile, m-aş supăra. Sunt aşa uneori moldovenii noştri nătângi: că li-i greaţă de strai de la alte neamuri, de mâncare străină, de băutură străină; dar alte litve vin la noi şi nu se mai satură.</p>
                  <p rend="justify">S-a adus cafeaua în nişte cănăţui tot de la Cafa, dăruite tot de neguţători armeni, şi bărbaţii s-au învoit să facă cercare şi să guste.</p>
                  <p rend="justify">Cum au cercat din vârful buzelor, s-au uitat unii la alţii ş-au făcut: îhîm! Nu le-a plăcut defel asemenea funingine fierbinte.</p>
                  <p rend="justify">Înainte de a-şi pierde cumpătul jupâneasa Anca, tot ieromonahul a venit, cu duh de blândeţă şi împăciuire:</p>
                  <p rend="justify">—  Jupâneasă Ancă şi cuscră, a zis cuvioşia sa, am gustat eu precum au gustat tătuţa şi Simion, şi ce să-ţi spun? Mie mi-a plăcut şi le-a plăcut şi domniilor lor. După ce ne-om deprinde, are să ne placă şi mai bine. Iar după aceea, ţine minte de la mine, n-are să mai poată trăi nimene în ţara asta fără asemenea băutură. Căci mai au moldovenii noştri alt nărav: când le-a plăcut ceva de la străin, apoi se dau în vânt să dobândească. Şi când li s-a lipi de inimă străin, apoi îşi dau de pe ei străinului tot, până la cămaşă. Acuma, după ce-am cunoscut ce-i aceea cafea, să ne clătim gura c-o leacă de băutură de-a noastră.</p>
                  <p rend="justify">Aşa i-au plăcut jupânesei Anca asemenea vorbe, încât s-a învăluit şi domnia sa asupra monahului, dorind să-l sărute pe amândoi obrajii.</p>
                  <p rend="justify">A  fost pe urmă un sfat mai la o parte, cu jupâneasa Maruşca.</p>
                  <p rend="justify">Zice părintele Nicodim:</p>
                  <p rend="justify">—  Spune-mi şi mie, jupâneasă Maruşca, ce-i cu Ierusalimul?</p>
                  <p rend="justify">—  Care Ierusalim?</p>
                  <p rend="justify">—  Aşa am auzit c-ar fi fiind îndemnaţi oamenii de aice să purceadă la Ierusalim. După cât văd cu adevărat, nici la Vaslui nu li se îngăduie, dar încă la Ierusalim? Nu-i cu grijă lumea de aici pentru Ionuţ?</p>
                  <p rend="justify">—  Pentru Jder? Ba-i cu grijă; căci nu se ştie nici încotro s-a dus, nici când se întoarce.</p>
                  <p rend="justify">—  Cine-a spus că Ionuţ se va fi dus la Ierusalim?</p>
                  <p rend="justify">—  Nu ştiu, cumnate. Dar dumneata ştii unde s-a dus?</p>
                  <p rend="justify">—  Nu pot şti.</p>
                  <p rend="justify">—  Ei, atuncea poate fi şi la Ierusalim, după cum a visat maică-mea. Dacă visurile-s semne, a îngânat jupâneasa cea tânără căzută deodată pe gânduri, atuncea bine ar fi să se găsească cineva care să tălmăcească visul mamei. Mama a visat război; pârjoluri care ard şi ape cruşite de sânge. Cine ştie unde s-or duce acei care acuma-s pe loc; iar acei care s-au dus, cine ştie unde se găsesc, în primejdii şi pe drumuri depărtate! Dacă vă duceţi la Domnie, vedeţi şi întrebaţi. Mai ales socrul Manole ştiu că se duce pentru asta. Să ştii că şi din pricina asta m-am pus eu împotriva lui Simion. Căci socrul Manole nu mai are stare de pace, iar soacră-mea jupâneasa Ilisafta îl scoate din casă. Numaidecât, să se ducă şi să afle; numaidecât să se ducă şi să afle. Şi fie oare trimes la împăratul nemţesc?</p>
                  <p rend="justify">—  Nu cred.</p>
                  <p rend="justify">—  Ori la Riga Matiaş, la unguri?</p>
                  <p rend="justify">—  Nici asta; de-atuncea s-ar fi întors. Ce-i până la Buda? Zvârli pân-acolo cu căciula.</p>
                  <p rend="justify">—  Nu râde, cumnate Nicodime, s-a tânguit jupâneasa Maruşca.</p>
                  <p rend="justify">Plăcută muiere! Se gândea în sine mai târziu, după aceea, părintele Nicodim. Nu-i frumoasă; e numai ca o creangă de salcie şi cu părul de păpădie, dar are aşa un dar de te-apucă de inimă şi râde frumos. Pe când într-adevăr mândră e jupâneasa Anca, mama ei. E naltă şi-mplinită şi pare încă tânără. S-ar putea oare cândva s-ajungă acest mugur de muieruşcă să fie ca maică-sa?</p>
                  <p rend="justify">N-ar crede. Şi-a scuturat fruntea. Comisul cel mare Manole s-a uitat la el din dreapta şi i-a zâmbit numai, fără să-l întrebe de ce flutură din cap. Va fi având şi monahul gânduri cum au şi alţi oameni cu griji.</p>
                  <p rend="justify">Călăreau cătră Domnie, în trap domol, pe şleahul Romanului. Cinci slujitori umblau înainte; după acei slujitori, domniile lor doi; pe urmă doi slujitori îl duceau între ei pe Vizir; şi la urmă închideau alaiul alţi cinci slujitori. Porniseră la al şaselea ceas; popasul avea să le fie la Cetatea Nouă, la Fetion părcălab.</p>
                  <p rend="justify">Ieromonahul Nicodim se afla mulţămit de ieşirea sa la lume. Petrecerea i se prelungea până la Vaslui, unde are a vedea tabăra măriei sale.</p>
                  <p rend="justify">Până ce-a ajunge acolo, îşi stăpâneşte nerăbdarea. Drumurile au şi popasuri, dar au şi sfârşit. Până la Roman, au oprit lângă un deal, la şipote, subt umbră de plopi. La Cetatea Nouă au mas la odăi, punându-se în toate părţile străji întărite. Ş-apoi de la Roman s-a sporit alaiul, c-un steag de răzăşi de la pârcălăbie. Neaflându-se la Cetate în ziua aceea diacul, jupân Fetion părcălab a poftit pe cuviosul Nicodim să scrie cuvioşia sa răvaşul cătră preotul de la Avrămeni, o fugă bună de cal departe de Roman: „Molifta ta, preute Constandine de la Avrămeni, fericită sănătate şi tot binele de folos îţi poftim de la Domnul Dumnezeu. Astăzi duminică, mi-au sosit răzăşii de la Tupilaţi, şi de la Miroslăveşti şi de la Miţeşti, pentru purcesul la tabăra măriei sale; şi să vii molifta ta îndată, ca să binecuvintezi praporul. Deci scoală-te şi vină; sminteală să nu faci, ca să nu fie pentru Vodă întârziere.”</p>
                  <p rend="justify">Dintr-asta au cunoscut călugărul şi comisul cel bătrân că acolo la Vaslui a pornit a fierbe piatra cea scumpă, şi s-au uitat unul la altul cu înţeles. Aşa că Ionuţ va fi fiind dus într-o solie de război.</p>
                  <p rend="justify">Cât a slujit părintele Constandin de la Avrămeni, în odăjdii, sfinţirea praporului, monahul a stat într-ajutor la cântare încălărat, scoţându-şi din cap numai comanacul, iar răzăşii aveau şi ei cuşmele în mână, după cuviinţă, şi se închinau pentru sănătatea şi pentru izbânda măriei sale. A sosit în vremea cât a ţinut rugăciunea o căruţă cu doi boi; şi-n acea căruţă era încărcată o bute. A tras mai deoparte. Şi după ce s-a sfârşit slujba cătră Dumnezeu, domnia sa Fetion părcălab a poftit pe cinstiţii oaspeţi şi pe răzăşii săi la închinarea paharului pentru luminăţia sa Ştefan-Vodă. Atuncea au chiuit răzăşii şi şi-au fluturat cuşmele. I-a plăcut asta părintelui Nicodim.</p>
                  <p rend="justify">Au ajuns la tabără la Vaslui luni înaintea amiezii; şi, fiind măria sa din vreme vestit, a ieşit împotriva alaiului coborând treptele de la cerdacul curţii domneşti şi ducându-se până în mijlocul ogrăzii. Se aflau în cerdac oaspeţi străini, pe care nici Nicodim nici Manole Păr-Negru nu i-au cunoscut. Au înţeles din vorbele de la unii şi de la alţii, că ar fi fiind între acei oaspeţi doi soli de la Cazimir-Crai al Lehiei, şi doi de la Matiaş-Crai din Ţara Ungurească, şi este ş-un popă italian de la veneţieni şi se aşteaptă pe a doua zi alt popă de la papa de la Râm.</p>
                  <p rend="justify">Când a ajuns măria sa Ştefan-Vodă în mijlocul ogrăzii, având în cap gugiuman cu pană de cocor şi în mâna stânga spada, alaiul de răzăşi s-a desfăcut; au păşit înainte, cu Vizir, numai paicii şi comişeii domneşti. Harmăsarul era hodinit şi hrănit şi strălucea ca un omăt proaspăt, avându-şi pe el podoabele de la Timiş. Măria sa a venit aproape şi l-a mângâiat pe frunte şi pe ochi. Vizir şi-a supus botul la subsuoara stângă a măriei sale.</p>
                  <p rend="justify">Când Vodă şi-a întors ochii în juru-i, a văzut, descălecat la doi paşi aproape de măria sa, pe bătrânul Manole Păr-Negru. S-a dus la el, i-a dat mâna să i-o sărute şi l-a bătut pe umăr, cum avea obicei faţă de slujitorii săi cei buni. L-a cunoscut numaidecât şi pe părintele Nicodim. Adunând sub dreapta sa pe comis şi pe monah, luminăţia sa le-a făcut cunoscut că se bucură de vederea domniilor lor. Atât jupân Manole cât şi monahul au simţit în fiinţa lor o dulceaţă de vechi curteni, când, după asemenea cuvinte, Vodă le-a arătat numai c-un semn uşor al mânii slobode ş-a ochilor, ce griji, sfaturi şi treburi îl aşteaptă cu atâţia oaspeţi şi soli veniţi la curtea măriei sale. Căci nu sunt numai aceştia care se văd; sunt şi alţii care nu se văd.</p>
                  <p rend="justify">De jur-împrejurul ogrăzii de la curtea domnească erau înşiraţi panţiri cu suliţi şi săbii; şi dincolo de oaspeţi, în cealaltă parte a cerdacului, se aflau boieri de credinţă ai măriei sale. Era o vedere cum nu i-i dat omului să aibă în multe zile ale vieţii.</p>
                  <p rend="justify">Măria sa a dat poruncă să fie dus Vizir în grajdul cel nou de piatră, cu poarta zăbrelită, unde aveau a-i purta de grijă paicii şi comişii care-l însoţiseră de la Timiş.</p>
                  <p rend="justify">Întru multe griji se află domniile cele slăvite! I-a fost destul comisului Manole să se uite lung la măria sa şi a înţeles că mâhnirile i-s mai îmbielşugate decât bucuriile. Îmbulzit e măria sa de oaspeţi şi sfaturi. N-are să aibă când găsi un ceas pentru un slujitor vechi şi credincios; nici nu l-a putea pofti la masă; nici nu-i chip şi modru să-i lepede vreo înştiinţare despre Ionuţ.</p>
                  <p rend="justify">Câteodată are comisoaia Ilisafta dreptate când întoarce câte-o împunsătură asupra luminăţiei sale, care şi-a crescut pofala ca un împărat şi se întinde de nu-şi mai găseşte loc, şi trebuie să împingă pe unii încolo, pe alţii încoace, până ce-a răzbi la ameninţarea Ismailiteanului. Iaca, acuma Antihrist şi-a apropiat la Dunăre oştile sale.</p>
                  <p rend="justify">De la corbii cei străini care se văd în cerdacul domnesc, se poate cunoaşte că Ţara Moldovei intră sub greu cumpăt.</p>
                  <p rend="justify">Acuma asta-i alta; va binevoi Domnul Dumnezeu să-i fie întru ajutor măriei sale. După semnul care-i zugrăvit pe praporul cel mare domnesc de la scările curţii, sub care a stat o clipă Vodă înainte de a coborî în ogradă. Pe acel prapor e zugrăvit sfântul Gheorghe, cel care străpunge gâtlejul balaurului.</p>
                  <p rend="justify">Lăsând toate acestea deocamdată la o parte, ne gândim ce vorbe anume are să scoată asupra noastră jupâneasa Ilisafta, când va afla că ne întoarcem aşa fără nici o ştire despre Jder cel mezin. Amărâte şi aprige vorbe; ni-i lehamite de ele!</p>
                  <p rend="justify">Însă părintele Nicodim ne trage de mânică.</p>
                  <p rend="justify">—  Ce este?</p>
                  <p rend="justify">—  Tătuţă, a venit un om de la Dumnezeu şi de la părintele arhimandrit, ca să ne scoată de aici şi să ne ducă într-un loc mai prielnic. Văd că tare erai întristat; iar acuma te bucuri.</p>
                  <p rend="justify">Părintele eclesiarh Emilian i-a dus la stareţul său, lângă paraclis.</p>
                  <p rend="justify">Bună mâncare şi bun pat de hodină.</p>
                  <p rend="justify">Mâncare într-o chilie tihnită, la o măsuţă, unde n-au stat decât trei creştini; din care numai doi s-au îndestulat, iar al treilea s-a mulţămit cu un păhărel de vin roş ş-o felioară de pită. Hodină în chilia cuviosului Emilian, lângă odăi.</p>
                  <p rend="justify">Prea cuvioşiei sale sfinţitului arhimandrit nu-i place să iasă în adunări şi nu se amestecă în vorbele solilor. Are măria sa alţi slujitori pentru asta. Părintele Amfilohie priveghează toate din singurătatea sa, află toate vorbele şi veştile, se cufundă în sine cerând de la Dumnezeu luminare a sufletului, ş-apoi supune cu ascuţime măriei sale ce crede el că e hotărâre dreaptă şi bună.</p>
                  <p rend="justify">Nu ştiu ce s-ar putea scoate de la asemenea om ascuns. Cu toate acestea să îndrăznim a-l cerca pe departe şi să-i dăm măcar a înţelege că mare dorinţă am avea să aflăm ce s-a făcut şi unde-i un fecior al nostru cu numele Ionuţ Păr-Negru. Cum am putea noi s-aducem vorba mai pe departe?</p>
                  <p rend="justify">Bine ar fi făcut părintele Nicodim să înceapă cuvioşia sa într-un fel; dar părintele Nicodim tace.</p>
                  <p rend="justify">Sfinţitul Amfilohie şi-a întors dintrodată ochii şi i-a aşezat asupra comisului Manole.</p>
                  <p rend="justify">De unde s-a luminat pe acea faţă palidă un zâmbet şters?</p>
                  <p rend="justify">—  Bag de samă, comise Manole, că vrei să mă întrebi de-un fecior mezin ce-ai avut…</p>
                  <p rend="justify">Fiinţa comisului celui bătrân se înfioră ca de frig.</p>
                  <p rend="justify">—  Am vrut să întreb, sfinţite părinte arhimandrit.</p>
                  <p rend="justify">—  Ştiu c-ai vrut; şi te-aş pofti să nu mă-ntrebi.</p>
                  <p rend="justify">—  Ar fi vrut muţa lui, jupâneasa Ilisafta, să ştie dacă-i purces la răsărit ori la miazăzi, ori la asfinţit.</p>
                  <p rend="justify">—  Nu ţi-oi răspunde, comise.</p>
                  <p rend="justify">—  Măcar să ştiu dacă-i viu ori dacă-i mort.</p>
                  <p rend="justify">—  Nici la asta nu-i răspuns, cinstite comise. Domnia ta eşti bărbat şi mă înţelegi. Iar femeii să-i spui aşa, că este un Dumnezeu care priveghează.</p>
                  <p rend="justify">Comisul a oftat cu mare stăpânire de sine. Ce să faci? De la un zgârcit va să te mulţămeşti şi c-o traistă spartă. Totuşi este în vorba asta o fărâmă de nădejde, nu numai pentru muierile slabe, ci şi pentru bărbaţi care se socot puternici.</p>
               </div>
               <div type="div3" rend="P12">
                  <head>Capitolul IX.</head>
                  <subtitle>Se înmulţeşte neamul comisului.</subtitle>
                  <p rend="justify">Aceeaşi moară afumată şi puţintel strâmbată din furci şi cosoroabe asupra iazului. Moara veche din siliştea târgului. Aicea fac popas călători din patru drumuri, pe lângă ţăranii şi răzăşii care aduc la măcinat. Aicea se aleg veştile şi prorocirile. Şi morarul cel bătrân moş Irimie nici n-ascultă; ba se dă după covată şi opreşte hadaragul şi teica atunci când întind mai lung gâturile unii din ascultători, ca s-audă mai bine pe cel ce grăieşte; ba sloboade hadaragul ca să toace în teică şi dă ocol pe după oaspeţi, ca să se suie la coş, să vadă cum merge mălaiul la râşniţă; ba, după ce-au tăcut vorbele, se duce şi abate apa de la lăptoc, oprind toată huruiala morii. Are acest morar meşteşugurile lui şi s-a deprins a se uita pieziş la oameni. Se zice că mai bine cunoşti omul şi-ţi aduci aminte de obrazul lui, dacă-l pândeşti dintr-o parte. Şi chiar vorbeşte din când în când acest morar, dar mai cu samă când socoate el că trebuie. Se spune că, atuncea când nu-i nimeni-nimeni în moara lui, şi nu fâşâie nici vântul prin stuful acoperişului şi numai jarul de la vatra veche se fărâmă şi clipeşte, vine acolo pe furiş cel pe care niciodată nu-l pomenim fără să ne facem cruce, şi sfătuieşte în şopot cu moş Irimie. Acel Demon ar fi un fecioraş al lui moş Irimie, pe care moş Irimie l-ar fi dobândit clocind la subsuoara stânga, vreme de nouă săptămâni, un ou părăsit. După ce l-a scos, în lumina jarului miezului nopţii, l-a stupit să nu-l deoache şi i-a dat drumul pe gârlă. L-a hrănit şi l-a crescut Tartorul şi din când în când i-l trimete morarului, ca să-i facă bucurie. Nimene nu-l vede, nimene nu-l aude, dar de ştiut se ştie că este.</p>
                  <p rend="justify">S-a ştiut că este de la un iepure.</p>
                  <p rend="justify">Gonit dintr-o pârloagă de cătră doi copoi ai unor răzăşi de la Spinoasa, acel iepure bătrân şi înţelept a luat-o în lungul hatului răzăşesc, care, la Spinoasa, cum se ştie, e de trei mii de stânjeni. Când a ajuns în siliştea târgului, iepuroiul a prins a face minciuni: a cârnit la vale; apoi a pornit-o în lungul iazului şi a ocolit moara. Din fugă, s-a întors asupra sa însuşi făcând o săritură îndărăt şi s-a strecurat în şandrama printr-o spărtură. Mai făcuse altă dată aşa un uncheş al său tot de la Spinoasa. În moară, lume ca totdeauna, şi roata cu cupe scârţâia şi râşniţa umbla harnic. Şi era un fum subţire ca o pâclă. S-a tupilat într-un cotlon ş-a stat liniştit; copoii răzăşilor au trecut ţăhnind prin preajmă ş-au pierdut urma. Iepurele se tupilează mai tare în salteluţa de colb, ometiţă şi cenuşă, amestecate şi adoarme. Cât au ţinut vorbele oamenilor şi vuietul morii, iepurilă s-a hodinit fără să aibă nici un bai; dar cum s-au potolit toate, a început a-şi juca nările; iar când a stat dintr-odată moara şi apele au fugit şuguind în bulboană.</p>
                  <p rend="justify">—  A tresărit cu spaimă, s-a pălit de două ori cu capul în îngrăditură până ce-a găsit borta pe unde intrase, şi s-a dus, ca dintr-o puşcă a nemţilor măriei sale.</p>
                  <p rend="justify">Aşa, când a stat în amurg moara din silişte, au răsărit din somn jupân Manole şi cuviosul Nicodim. Au fost în picioare şi s-au uitat cu străşnicie în juru-le. Morarul a rânjit la ei de pe bolovanul pe care stătea, dincolo de fumegarea tăciunilor.</p>
                  <p rend="justify">—  Poftiţi domniile voastre mai aproape, a zis el. De cai să n-aveţi grijă; îs după uşă; le-am dat orz precum mi-aţi poruncit. Pentru dumneavoastră am copt bine mămăliga, iar plătica e numai bine friptă. Ca să nu vă supăraţi după cum v-aţi mai supărat şi să nu mai spuneţi că umblu cu minciuni. Cerc eu aşa din vorbă pe unii şi pe alţii, să văd cum merge şi cât de strâns le e nodul pungii; dar cu domniile voastre nu mă pun. Domniile voastre sunteţi boieri mari din Ţara-de-Sus.</p>
                  <p rend="justify">—  Fiecare e boier mare peste ale sale… a răspuns posomorât jupân Manole.</p>
                  <p rend="justify">Morarul încuviinţă cu umilinţă.</p>
                  <p rend="justify">—  Aşa este; dar pe boierul cel adevărat eu îl cunosc, că scoate şi plăteşte. Iar ceilalţi umblă numai în pleaşcă. Să nu-ţi fie cu supărare, cinstite jupâne Manole, eu pentru orzul cailor (frumoşi cai!) şi pentru celelalte, ţi-oi cere trei parale şi o vorbă bună.</p>
                  <p rend="justify">—  Plătesc cinstit, a răspuns cu semeţie vel-comisul Manole.</p>
                  <p rend="justify">Morarul a tras peştele c-un beţişor lângă fundul pe care aburea mămăliga tăiată în patru cu aţă. S-a mirat:</p>
                  <p rend="justify">—  Ce ban pot găsi eu la feciorul domniei tale comisul Jder? De aceea l-am îndulcit dându-i dintr-al altora.</p>
                  <p rend="justify">—  A trecut şi el pe-aici?</p>
                  <p rend="justify">—  Trecut.</p>
                  <p rend="justify">—  Spus-a încotro se duce?</p>
                  <p rend="justify">—  Când a venit, cinstite jupâne Manole, s-a văzut că-l chiamă măria sa. Dar de dus, cum să spuie unde se duce? Asta-i slujba lui Vodă. De atâţia ani, de când sunt aici, am învăţat rânduiala.</p>
                  <p rend="justify">Manole bătrânul se posomorî iar. Morarul clătină din cap, privindu-l dintr-o parte şi clipind dintr-o geană cătră Demonul său.</p>
                  <p rend="justify">—  Ştii, cinstite jupâne Manole, că eu treaba asta, a Domniei, am prins a o învăţa de acuma cinci ani, când a început măria sa a-şi întocmi tabăra asta de la Vaslui? Mă crezi ori nu mă crezi?</p>
                  <p rend="justify">—  Te cred; de ce să nu te cred?</p>
                  <p rend="justify">—  Şi vrei să-ţi spun cum au fost toate?</p>
                  <p rend="justify">—  Vreau, de ce să nu?</p>
                  <p rend="justify">—  Să nu te superi, cinstite jupâne Manole; parcă grăieşti cu gura altuia. Ai o supărare; las-o! Când ţi-oi spune întâmplarea mea, ai să vezi că a dumnitale rămâne ca o nimica. Să blagoslovească asupra mea sfinţitul ieromonah, ca să pot istorisi fără a mă tulbura. Când îmi aduc aminte de toate, începe a fierbe în mine veninul. Aşa că să mă blagosloveşti, cuvioase părinte.</p>
                  <p rend="justify">—  Dumnezeu să te miluiască, a răspuns ieromonahul înălţând dreapta şi făcând semnul sfânt.</p>
                  <p rend="justify">—  Sărutăm dreapta, părinte.</p>
                  <p rend="justify">Cinstite jupâne Manole şi cuvioase părinte, aflaţi că, acum treizeci şi şase de ani, eu mă aflam cu doi fraţi ai mei la Prut, în ţinutul Fălciului, într-o moşie rămasă nouă după bătrânul nostru Mănăilă. Neamul nostru nu era de mult aşezat acolo; trecuseră numai două rânduri de oameni şi noi eram al treilea rând. Tatăl meu Mănăilă încă îşi mai aducea aminte că venise cu uncheşii lui de sub munte, aducându-şi acolo la Prut oile, asinii şi slugile. Fiind aşezaţi noi acolo la Mănăileşti din porunca Domniei, ne bucuram, având lărgime şi îmbielşugare. Mai întâi nu vedeam tot păduri şi iar păduri. Şi nu ne stricau ogrăzile puhoaie şi iar puhoaie. Unde puneam plugul, la un grăunte ieşea spor o mie. Despre mălaiul din acel loc se spune că n-are coajă. Schimbam câşlele ici-colo; aveau oile păşune cât lumea asta. Numai atâta spuneau alţi răzăşi trimeşi de Domnie mai de demult acolo, că toate cele bune îs şi cu primejdie. La trei ani, secetă; şi la treizeci şi trei de ani, tătarii. Dar pentru o secetă aveam două rânduri de bielşuguri; iar dinspre tătari primejdia nu era ca altădată. Domnia îşi întinsese stăpânirea până dincolo de Nistru. Şi noi eram aşezaţi acolo ca să ţinem strajă. Cum eram aşezaţi noi la Prut, alţii se aşezau tot mai încolo spre pustie.</p>
                  <p rend="justify">Trăind noi în huzur şi fără grijă, iaca pălesc tătarii. Un ceambul la Hotin; un ceambul la Lăpuşna. Cei care au pălit în Lăpuşna au străpuns până la noi la Mănăileşti. Acuma ştiţi domniile voastre cu câtă repegiune vin şi se duc acei lotri păgâni. Când s-a dat şfara în ţară şi am cunoscut fumul de primejdie în fundul zării, pe dealul de la Orlat.</p>
                  <p rend="justify">—  Tătarii au şi fost la câşle, spârcuind ca lupii. Nici n-am avut când fugi, nici n-am avut când le sta împotrivă. Câţi am fost noi neamul lui Mănăilă, pe toţi ne-au luat de grumaz şi ne-au dus la Crâm. Eu am fost căzut rob la un mârzac, Daud. Cum am ajuns acolo, într-un loc căruia îi zicea pe limba lor „Valea Grasă”, nu făceam alta decât că îmi dădeau mie pe mână mânzărarii şi bacii tătari zerul rămas de la caş; ş-apoi acel zer eu îl fierbeam făcând jintiţă, şi jintiţa o scurgeam în sedile, de scoteam urdă.</p>
                  <p rend="justify">În acel ţinut al nohailor care se chiamă Crâm, nu s-a fost ştiut de urdă. Ce făceau cu zerul de sub caş acei păgâni, nu ştiu; îl lepădau la câni.</p>
                  <p rend="justify">Iar când a venit acel ceambul al lui Ghirai-Han asupra Mănăileştilor, s-a întâmplat să găsească Daud mârzac la stâna mea urdă dulce. A gustat şi aşa de tare i-a plăcut, încât, când m-a luat rob, m-a legat la un loc cu strecurătoarea de urdă; şi mi s-a poruncit să păzesc acea dulceaţă ca ochii din cap.</p>
                  <p rend="justify">După ce-ajungem cu ceambulul la saraiuri, Daud mârzac şi-a adus aminte de robul cel cu urda şi a chemat pe un credincios al său care mă avea în stăpânire şi i-a cerut săculeţul, ca să închine acea dulceaţă lui Ghirai-Han.</p>
                  <p rend="justify">Cum a gustat hanul din dulceaţa lui Daud mârzac numai s-a oţărât ş-a stupit într-o parte.</p>
                  <p rend="justify">Rămânând ruşinat mârzacul de darul său, a venit la mine la căruţă ş-a poruncit să mă scoată şi să mă taie. Căci am făcut ceva de-am stricat urda; de unde era dulce, acuma e acră şi înecăcioasă; ba-i şi amară şi n-o poţi pune în gură de otrăvită ce-i.</p>
                  <p rend="justify">—  Bine, zic eu talmaciului, să mă taie dacă mârzacul vostru e prost şi nu ştie că urda dulce nu ţine. Ca orice lucru bun, durează puţin şi se zborşeşte. Pofteşte urdă dulce? Să mă ducă la o stână de-a voastră, să-mi puie în mână ce i-oi porunci, şi-i fac iar dulceaţa care i-a plăcut.</p>
                  <p rend="justify">—  Faci aşa, tu ghiaur? A întrebat Daud mârzac, veselindu-se.</p>
                  <p rend="justify">—  Fac şi mai bună; căci aicea, precât văd, iarba-i mai frumoasă decât la noi la Mănăileşti.</p>
                  <p rend="justify">—  Atuncea dau la tine viaţa, ghiaur.</p>
                  <p rend="justify">—  Spune-i aşa, mă-ntorc eu la tâlmaci, că viaţa mea e în mâna lui Dumnezeu, nu-i într-a lui; şi el să mă trimeată la stână, să-mi deie câte poruncesc, şi să nu mai clămpănească din gură.</p>
                  <p rend="justify">Am făcut urdă, dar n-am arătat mânzărarilor tătari cum se face. A gustat Daud mârzac; şi-a lins buzele. Repede încalică Şi se duce într-o fugă, s-o închine lui Ghirai-Han. Gustă şi Ghirai-Han şi-şi linge şi el buzele. Cum se chiamă dulceaţa asta? Întreabă Ghirai.</p>
                  <p rend="justify">—  Nu ştiu, răspunde mârzacul; dar eu îi spun după numele robului. Şi de-atuncea urdei îi zic tătarii din acel loc „mănăilă”.</p>
                  <p rend="justify">Aşa că m-au pus meşter la stâna aceea. Şi din răstimp în răstimp primeam înştiinţare de la Daud mârzac, să fac o ocă ori două ocă de mănăilă. O ocă îi trebuie lui; una o închină plocon hanului. Aşa se bucură de tare hanul de mănăilă dulce, încât îi face lui Daud mârzac toate voile.</p>
                  <p rend="justify">Atuncea, dacă am văzut eu cum umblă treaba la tătari, m-am semeţit ş-am trimes răspuns mârzacului meu că eu fac mănăilă dulce ş-oi face-o şi mai bună, dacă-mi adaogă la tain un pahar de vin de care beau mârzacii şi hanul. Şi aşa l-am purtat eu cu vorbele pe mârzac până ce-a văzut el că un pahar de vin îmi da putere; iar eu beam treizeci şi nu mă puteam ţine pe picioare.</p>
                  <p rend="justify">—  Tu ghiaur, zice Daud mârzac, tu să mă înveţi pe mine cum se face mănăilă dulce. Eu dacă mănânc mănăilă dulce în fiecare zi, nu mor; iar tu dacă bei în fiecare zi treizeci de pahare, te prăpădeşti şi nu mai poţi face ce-mi place mie.</p>
                  <p rend="justify">—  Da' nu mai mor, nici pe dracu! Şi ce ştiu nu spun.</p>
                  <p rend="justify">—  Dacă nu mori de vin, mori pentru că-ţi vine vremea, tu ghiaur.</p>
                  <p rend="justify">—  Bine, asta-i alta, dar de spus tot nu spun.</p>
                  <p rend="justify">—  Ba ar fi bine să spui, Arimi ghiaur.</p>
                  <p rend="justify">Stau eu şi mă gândesc; stau şi mă gândesc.</p>
                  <p rend="justify">De când fac urdă lui Daud, el a umblat ş-a cumpărat de pe la alţi mârzaci şi tătari câţi robi a găsit din neamul nostru Mănăilă şi alţii din acelaşi ţinut de la Fălciu. După ce i-a cumpărat, i-a dus nu ştiu unde mai departe, în nişte locuri goale şi neumblate, ş-am înţeles că i-a lăsat să moară, ori i-a dat căpcăunilor de-acolo să-i mănânce, ca să se prăpădească cei care cunosc meşteşugul. Să rămâie numai el, ca să fie în mare cinste la Ghirai-Han. Şi ca să ştie numai el, trebuie să-l învăţ eu. Iar după ce l-oi învăţa, mă omoară şi pe mine.</p>
                  <p rend="justify">Zic:</p>
                  <p rend="justify">—  Nu vreau să te-nvăţ. Daud mârzac.</p>
                  <p rend="justify">—  Atuncea, dacă nu vrei să mă-nveţi, eu tai pe tine, Arimi ghiaur.</p>
                  <p rend="justify">—  Fiinţa mea, zic, e sub sabia ta; dar de-nvăţat nu te-nvăţ.</p>
                  <p rend="justify">—  Tu ghiaur, de moarte nu te temi?</p>
                  <p rend="justify">—  Nu mă tem de moarte.</p>
                  <p rend="justify">—  Atuncea eu pe tine te slobod din robie, Arimi ghiaur.</p>
                  <p rend="justify">—  Să vedem, asta se poate; dar ce chezăşie îmi poţi da, Daud mârzac?</p>
                  <p rend="justify">—  Îţi dau chezăşie jurământ; mă jur pe barba mea.</p>
                  <p rend="justify">Zic:</p>
                  <p rend="justify">—  Nu-mi place asemenea jurământ, şi nici n-ai barbă, Daud mârzac. Asta-i barbă? Ca grâul de-secetă: ici un fir, colo un fir. Să vezi tu, Daud mârzac, barba lui popa Nastasă de la noi; poţi să mături cu ea o arie.</p>
                  <p rend="justify">S-a ruşinat mârzacul.</p>
                  <p rend="justify">—  Atuncea pe ce să mă jur?</p>
                  <p rend="justify">—  Să te juri aşa, zic eu. Dacă nu te ţii de legământ, să deie Dumnezeu să n-ajungi Luna cu mâna.</p>
                  <p rend="justify">—  Tu ghiaur, ce fel de jurământ e asta? Nu înţeleg.</p>
                  <p rend="justify">—  Asta-i jurământ mare, Daud mârzac, îi spun eu. E taină şi jurământ cu primejdie.</p>
                  <p rend="justify">—  Bine, zice. Am să mă mai gândesc; am să jur cum spui.</p>
                  <p rend="justify">Am făcut lege pe nouă ani; cu nouă, cât mai stătusem în prinsoare, fac optsprezece. Când s-or încheia optsprezece ani, să mă sloboadă şi eu să-l învăţ.</p>
                  <p rend="justify">Apoi aşa a fost. Mârzacul s-a ţinut de cuvânt; şi, după ce mi-a dat el drumul, am mai rătăcit eu ani unsprezece, până ce-am ieşit la lume, la noi în Moldova.</p>
                  <p rend="justify">Mă duc în locul unde fusese satul nostru Mănăileşti. Vai de sufletele părinţilor noştri! Nu mai era nimic, nu se mai cunoştea nimica. Toate risipite şi spulberate: sat, biserică şi ţintirim. Nu-i fântână, nu-i şipot. Nu mai era nici o pomenire.</p>
                  <p rend="justify">Dau cu calul ocol locurilor. Văd departe, în fundul zării, sat nou. Mă duc acolo; era un sat întemeiat de puţină vreme: Cozmeşti. Întreb şi înţeleg că-i danie nouă de la Ştefan-Vodă, carele se află acuma stăpân ţării. Am oftat ş-am lăcrămat; după aceea mă hotărăsc să mă duc să ridic plângere la măria sa. Atuncea s-a vestit că măria sa Ştefan-Vodă întemeiază tabără oştilor sale la Vaslui.</p>
                  <p rend="justify">Am venit aici la Vaslui, ş-am stat în genunchi la trecerea lui Vodă.</p>
                  <p rend="justify">Întreabă măria sa:</p>
                  <p rend="justify">—  Ce i-i voia acelui sărman?</p>
                  <p rend="justify">Atuncea m-am dus la măria sa, m-am plecat şi i-am spus tot, ş-am cerut mărturii vechi a altor sate care or mai fi rămas împrejur de locul nostru ce s-a fost chemat Mănăileşti.</p>
                  <p rend="justify">—  Nu mai ai nimica? Nu ţi-a rămas nimica?</p>
                  <p rend="justify">—  Luminăţia ta Doamne, zic, n-am rămas decât cu sufletul. Şi din mila lui Dumnezeu, cu un dar, de pot bea patruzeci de pahare de vin fără habar. Iar după aceea nu mă culc. După ce le beau acele patruzeci de pahare, pot umbla printre ouă până la măria ta purtând o strachină cu zamă şi nu vărs din strachină nici o picătură.</p>
                  <p rend="justify">—  Lasă asta şi să vedem întâi mărturiile, porunceşte Vodă. Şi când a grăit măria sa aşa, eu n-am mai zâmbit şi m-am înfricoşat.</p>
                  <p rend="justify">A  poruncit măria sa cercetare şi înfăţişare a oamenilor de demult şi a aflat că sunt adevărate toate câte am spus eu. Atuncea mi-a dat luminăţia sa alt pământ în locul celui vechi şi mi-a dăruit şi moara asta din siliştea târgului.</p>
                  <p rend="justify">După povestirea lui, morarul s-a uitat cum avea obicei dintr-o lăture, ca să vadă ce are de spus boierul cel bătrân, ş-a făcut iar Demonului său cu ochiul. Boierul cel bătrân îl ascultase cu luare-aminte, dar nu spunea nimic.</p>
                  <p rend="justify">—  Eu ştiu ce-ai vrea dumneata să cunoşti, jupâne Manole, a grăit el cu glas mai coborât; ci de comisul cel tânăr alta nu ţi-oi mai şti spune, decât că avea într-o desagă un cucoş negru, ca să-i vestească zorile.</p>
                  <p rend="justify">—  Purcedea pe cale depărtată… a îngânat monahul.</p>
                  <p rend="justify">—  Aşa m-am dus eu până la nohai şi m-am întors, a adaos morarul. Dacă vrea Dumnezeu ne întoarcem şi de pe celalalt tărâm. Acuma eu v-aş pofti să m-aşteptaţi până ce mă duc şi mă întorc numaidecât; am aproape de aici un coteţ de peşte. Văd că vă mai face trebuinţă. Spor de plată nu-i, rămâne tot trei parale şi vorba cea bună, pe care încă n-am auzit-o, să nu vă fie domniilor voastre cu supărare.</p>
                  <p rend="justify">Morarul şi-a luat dintr-un cotlon ghionderul, ca să se ducă în baltă pe întuneric. Pentru treaba lui, avea destulă lumină de la stele şi mai ales de la drumul robilor, pe care-l cercetase din Crâm vreme de douăzeci şi nouă de ani ş-o lună. S-a dus, mătăhăind. Într-o vreme l-au auzit vorbind singur, ori poate cu fecioraşul său Demonul.</p>
                  <p rend="justify">Jupân Manole a oftat, după ce s-a văzut sub streşina morii numai cu monahul:</p>
                  <p rend="justify">—  Doamne, multe minciuni mai poate spune un om!</p>
                  <p rend="justify">—  Cinstite mare comise, a zâmbit cuviosul Nicodim, la acest morar minciuna umblă de mâna cu adevărul.</p>
                  <p rend="justify">—  Poate fi şi asta, s-a înduplecat comisul Manole, dar poate fi şi alta; că m-a stârnit cu minciunile lui să mă duc să-mi văd pământurile şi tamazlâcurile de la apa Jijiei.</p>
                  <p rend="justify">Monahul a răspuns:</p>
                  <p rend="justify">—  Ca să ne găsim astâmpăr, om merge, tătuţă, şi până la apa Jijiei, şi ţi-oi fi tovarăş orişiunde.</p>
                  <p rend="justify">Astfel se vădea încă o dată ştiinţa bobilor, pe care-i cerceta la Timiş comisoaia pentru soţul său, şi care arătau drum cotit printre primejdii, drum cu întârziere.</p>
                  <p rend="justify">—  Ah! Am ştiut, săraca de mine, că la altceva nu mă puteam aştepta de la comisul Manole! Se tânguia dumneaei cătră jupâneasa Candachia. Parc-a făcut altă dată altfel, ca să facă ş-acuma? Totdeauna e cu împotrivire asupra Ilisaftei. Că se repede numai până la Domnie; că în trei zile se duce, în trei se întoarce; să n-aibă jupâneasa Ilisafta grijă; aşa de grăbitu-i, încât nu mai are când coborî până devale ca să-i spuie Ilisaftei: – „mâhnită te lăs, să te găsesc bucuroasă”. Se duce ş-o lasă; ş-are să se mai ducă lăsând-o; căci aşa-i tiran domnia sa de când îl ştiu. Dumnitale, dragă noră Candachie, pot a-ţi spune, căci îmi eşti ca un copil al meu prea iubit. Ne aflăm acuma în acest cerdac la Simion şi ne uităm cum umblă slujitorii; şi vedem toate cum sunt la acele grajduri ale măriei sale. A trecut mai nainte comisul Simion, cu Lazăr Pitărel şatrar, ş-au stat în preajma grajdurilor ş-a poruncit Simion să i se scoată la vedere harmăsarii Domniei, cum a pus el rânduiala nouă. Iar slujitorii numaidecât au intrat la grajd ş-au scos harmăsarii. I-ai văzut şi dumneata. L-ai văzut şi pe Catalan. L-am văzut şi eu; nu numai acuma; l-am văzut de mai multe ori. Draga mea Candachie, miră-te şi-ţi fă cruce, când ţi-oi spune că eu atâţia ani de zile, cât a fost aicea stăpân Manole, nu l-am văzut pe acel vestit harmăsar cu numele Catalan. S-a făcut din pricina lui Catalan tulburare şi s-au tăiat oamenii ca la război; unii au vrut să-l fure, alţii l-au apărat; s-au petrecut nişte întâmplări de care s-a auzit în toată lumea. Iaca, nici atunci n-a fost îngăduinţă pentru mine să văd pe Catalan. Aşa fel a fost opreliştea lui jupân Manole, încât nici nu mai cutezam să aduc vorba despre asta. Acuma ai văzut şi dumneata, Candachie dragă, că-i un harmăsar ca toţi harmăsarii.</p>
                  <p rend="justify">—  După cât ştiu eu, a zâmbit Candachia, cu toate opreliştile, jupâneasa Ilisafta tot a văzut ce-a poftit. Deasemenea s-a învrednicit şi Candachia, căci s-au aflat şi alţi bărbaţi mai filotimi împrejurul lui jupân Manole. Acuma, când nu-i oprelişte, nici nu mai are haz să vezi un cal; şi asupra lui Catalan nici nu mai este străşnicie, căci se află şi alţi harmăsari din sângele lui, şi preţul lui s-a împuţinat în ochii comişilor. Nouă ne făcea trebuinţă să-l vedem atuncea; acuma nici nu ne uităm la el.</p>
                  <p rend="justify">—  Într-adevăr, le arăţi toate cum sunt, dragă noră Candachie, şi văd că ştii toate câte am pătimit. Iar de când e aici Simion, a înflorit locul; se văd chipuri, s-aud glasuri de femei; pe când atuncea era ca într-o mănăstire de călugări. Jupân Manole a fost cu inimă tare; pe când Simion s-a îmblânzit şi s-a îndulcit de dragostea soţiei sale. Nu ştie cu ce să-i steie înainte jupânesei Maruşca.</p>
                  <p rend="justify">—  Se întâmplă şi s-a întâmplat şi altora asta, dragă jupâneasă Ilisaftă.</p>
                  <p rend="justify">—  Într-adevăr, Candachie dragă, s-a domolit comisoaia.</p>
                  <p rend="justify">—  Căci sita nouă şade în cui, jupâneasă Ilisaftă şi dragă soacră. Mai este şi alta la mijloc: Că după cât ai umblat ş-ai stăruit dumneata, ba la vraci şi femei cunoscătoare, ba la icoane făcătoare de minuni şi sfinte moaşte, cumnata Maruşca aflându-se în stare binecuvântată, cu toţii stăm împrejurul ei până ce i-a da Maica Domnului uşurare.</p>
                  <p rend="justify">—  Aşa-i, a suspinat comisoaia, în asemenea vreme ţi se închină toţi ca unei doamne şi împărătese. Se află unele care nu cunosc starea asta.</p>
                  <p rend="justify">—  Căci nu le-a venit vremea, dragă jupâneasă Ilisaftă. Ţi s-au mărturisit; şi când a trebui, ţi-or cere ajutor.</p>
                  <p rend="justify">Jupâneasa Candachia a sărutat râzând mâna iubitei sale soacre. S-a grăbit s-o sărute ca să nu-i vie s-o muşte – după cât îşi da cu gândul comisoaia, care, fără să pară, cerceta cu multă agerime pe nora sa întru toată a ei frumuseţă. „Vai! Suspina dumneaei întru sine; frumuseţa se veştezeşte şi frumuseţa nu se taie pe talger…”</p>
                  <p rend="justify">—  Ce-o fi făcând acuma jupâneasa Anca? Se îndreptă cu grăbire comisoaia cătră nora sa. A intrat la Maruşca şi n-a mai ieşit.</p>
                  <p rend="justify">—  I-a fi dând să beie o cănăţuie de cafea… s-a bucurat subţire Candachia.</p>
                  <p rend="justify">—  D-apoi că numai de asta-i bună cuscră-mea. Văd că şi nana Chira întârzie. Am uitat undelemnul sfinţit de vlădica Teoctist şi am mânat-o să mi-l aducă. I-am spus unde să-l caute şi nu l-a fi găsind, iar acuma răscoleşte prin toate părţile. Ba, slavă Domnului, o văd că vine. D-apoi bine, nană Chiră, de ce-ai întârziat?</p>
                  <p rend="justify">—  N-am întârziat, stăpână; m-am dus ş-am venit, alta n-am făcut. Iar de căutat am căutat în racla cea de tisă şi n-am găsit nimic. Şi mai aveam eu strâns la mine o leacă dintr-acelaşi undelemn şi l-am adus. Încă nu s-aude că i-ar fi venit durerile de-al doilea.</p>
                  <p rend="justify">—  Nu te teme, căci ai să le-auzi numaidecât, nană Chiră.</p>
                  <p rend="justify">Cele trei femei au rămas ascultând. Nu răzbătea din lăuntrul casei nici un zgomot. Din umbra cămărilor de sus treceau cu grăbire ţigănci desculţe la odăile de jos, în ogradă. O clipă numai lucea soarele după-amiezii în salbele care li se zbăteau pe piept. Erau îmbrăcate cu pânzeturi răsăritene aprig colorate, după moda tătărască; cele mai tinerele fiice ale sălaşului, ca şi cum ar fi dorit să se depărteze de robie, părăseau portul nestatornicilor nomazi şi îndrăzneau a trece cu catrinţă şi cu năframă pe lângă moaşa lor care purta încă şalvari. Acele slugi negre erau dar al măriei sale, închinat jupânesei Maruşca, de casă nouă. Jupâneasa Ilisafta le arătă numai cu ochii, înălţând puţintel fruntea şi coborând pleoapele; iar Candachia înţelegea că acea zestre, cu care părea că se fuduleşte Maruşca, nu era pe gustul soacrei. Totuşi plăcut este să ai roabe care să te slujească, să te împresure şi să-ţi steie în genunchi. Nu s-ar putea spune că fiinţa asta cu numele de Maruşca, fata ruştei, a fost ocolită de noroc. Candachia deci a zâmbit, încuviinţând părerea comisoaiei despre sălaşul de robi de la curtea lui Simion.</p>
                  <p rend="justify">Şi ograda se arăta liniştită. Simion dăduse poruncă părţii bărbăteşti a slujitorimii să se tragă la o umbră şi mai bine să doarmă decât să se poarte de colo-colo, ridicând, împingând, bocănind, răcnind şi chemându-se. Este vremea pentru aşa treburi zgomotoase în altă zi, când va fi şi domnia sa mai liniştit. Acuma nu-şi află astâmpăr. Într-un răstimp a venit de cătră grajduri până la portiţa ogrăzii; a văzut pe jupânesele din cerdac, şi din tihna lor a înţeles că el însuşi mai are a îndura pedeapsă. De s-ar isprăvi năcazul până în sară, ori măcar până la miezul nopţii! S-a tras de la portiţă şi s-a întors la grajduri, privind în neştire ori cătră munţi, ori cătră ceaţa de zăduf a câmpiei. Niţă Negoiţă a scos capul de după o fânărie. Îi dă poruncă lui Niţă Negoiţă cu glas repezit:</p>
                  <p rend="justify">—  Să-mi duci şi-n sara asta poclăzile în chilia mea cea veche; dorm tot la grajduri.</p>
                  <p rend="justify">Chilia lui de pe vremuri, când fusese holtei şi comis al doilea, îi era şi de data asta acoperământ la năcaz, cum îi mai fusese destul de des, când se înoura furtună între el şi jupâneasa Maruşca.</p>
                  <p rend="justify">—  Am înţeles, jupâne comise, a răspuns Negoiţă, uitându-se într-o parte cu ochi întunecoşi, ca să afle un duşman.</p>
                  <p rend="justify">Deodată s-a auzit în cămările de sus răcnet subţire, depărtat şi stâns.</p>
                  <p rend="justify">Jupânesele din cerdac au fost în picioare, învăluindu-şi fustele cătră iatac. Comisul Simion n-a făcut decât un salt înapoi la portiţă.</p>
                  <p rend="justify">Nana Chira urma după stăpâne, pitindu-se şi căutând o trecere când prin dreapta când prin stânga, scobindu-se în acelaşi timp de jur-împrejur la brâu, ca să afle sticluţa cu undelemn sfinţit.</p>
                  <p rend="justify">—  Dragele nanei dragi… dragele nanei dragi… ofta şi mormăia ea, negăsind nici un chip să răzbească înainte.</p>
                  <p rend="justify">Jupâneasa Maruşca sta întinsă pe spate în crivat, sub pânze albe. Era legată la cap cu grimea de matasă roşă, ca să nu se deoache. Maică-sa Anca se învârtea împrejurul ei căutând ceva. Nu ştia ce caută şi întreba pe fiică-sa:</p>
                  <p rend="justify">—  Ce-ţi face trebuinţă, draga mamei?</p>
                  <p rend="justify">—  Am să mor! Am să mor! Ţipa Maruşca. Lăsaţi-mă în pace, n-am nevoie de nimica, duceţi-vă de aici.</p>
                  <p rend="justify">Un val o izbi în măruntaie, pricinuindu-i o zvârcolire de vierme. Ţipă iarăşi fără samă, cu obrazul chinuit de spasm.</p>
                  <p rend="justify">Simion îşi arătă capul zbârlit în deschizătura uşii.</p>
                  <p rend="justify">—  Nu! Nu! Nu se poate! Au răcnit toate femeile câte erau înăuntru.</p>
                  <p rend="justify">S-au adunat umăr la umăr, au pus mânile, l-au întors în loc şi l-au împins să se ducă.</p>
                  <p rend="justify">—  Dar eu ce-am să fac? A întrebat el c-un început de mânie. Vreau s-o văd pe Maruşca.</p>
                  <p rend="justify">—  Nu se poate! Las' că te chemăm noi.</p>
                  <p rend="justify">—  Cât am să stau aşa?</p>
                  <p rend="justify">—  N-ai grijă! Te chemăm noi când va veni ceasul. Asta i se părea cel mai ciudat lui jupân Simion: că muierile îi porunceau să n-aibă grijă, când fiece ţipăt al Maruşcăi răspundea în fiinţa lui. Zvârcolirea ei, pe care el o zărise o clipă, îl trudea pe dânsul. Îşi simţea trupul îmbrobonat de sudoare. S-a tras până în cerdac şi s-a rezemat acolo cu fruntea de un stâlp.</p>
                  <p rend="justify">Iar răcnetul! O spintecă răcnetul de moarte…</p>
                  <p rend="justify">Nu mai poate îngădui asemenea urgie. Se smunceşte de la stâlp şi se repede spre iatac. În clipa aceea ţipetele Maruşcăi au contenit.</p>
                  <p rend="justify">Femeile din lăuntru au săvârşit tot ce este de trebuinţă într-o împrejurare ca cea de faţă. Au schimbat oleul la candela de la icoana Născătoarei de Dumnezeu şi au pus feştilă proaspătă de iască; au înfăţişat jupânesei Maruşca un păhărel de vinars amestecat cu undelemn sfinţit şi au îndemnat-o să bea măcar cât ar bea o păsărică. I-au adus pe frunte ştergar ud, pe care Maruşca îndată l-a zvârlit de la sine. Moaşa sălaşului de robi a îndrăznit să se strecoare până la ţâţâna uşii şi, când s-a deschis un canat, a căutat din ochi pe nana Chira şi i-a făcut semn, chemând-o.</p>
                  <p rend="justify">—  Aţi trimes după popă? Întreabă în şopot moaşa sălaşului, vârându-şi clonţul la Chira în ureche.</p>
                  <p rend="justify">—  Încă n-am trimes, dar trimet numaidecât. Jupâneasa Ilisafta, care aude tot, îşi pocneşte palmele:</p>
                  <p rend="justify">—  Cum de s-a uitat asta, cuscră dragă, eu n-oi înţelege!</p>
                  <p rend="justify">—  Dar ce-s eu de vină, păcatele mele! Răspunde jupâneasa Anca. Mai sunt şi alţii în casa asta.</p>
                  <p rend="justify">—  Mai sunt, mai ales bărbaţi care nu-şi găsesc astâmpăr, se învoieşte comisoaia Ilisafta, ieşind iar împotriva lui Simion. Să încalice careva pe loc! Porunceşte ea comisului; şi să ducă răspuns părintelui Dragomir: să lepede în pământ tot şi să vie numaidecât aicea.</p>
                  <p rend="justify">—  Ce se întâmplă?</p>
                  <p rend="justify">—  Fă cum îţi spun eu şi nu întreba. Nu se întâmplă nimica, şi ce se întâmplă e bine.</p>
                  <p rend="justify">Moaşa sălaşului urmează a da sfaturi nanei Chira.</p>
                  <p rend="justify">—  Când or apuca-o durerile de-al treilea, s-o coborâţi din pat.</p>
                  <p rend="justify">—  Da' de ce? Se întoarce comisoaia</p>
                  <p rend="justify">—  Căci aşa n-i dat nouă, suspină moaşa de laie, aşa ni-i dat după datina din veac, să naştem pruncul pe pământ.</p>
                  <p rend="justify">—  Asta n-oi mai crede-o, se împotriveşte nu cu prea multă hotărâre jupâneasa Ilisafta. Eu am făcut patru feciori, slavă Maicii prea curate, ş-am stat în aşternut după obiceiul jupâneselor moldovence. Doar dacă n-a fi chip altfel şi s-or lungi prea mult durerile. Mai degrabă s-aduci tu, moaşă, o lespede bună învălită în ştergar, să i-o punem sub şale. Ai trimes, Simioane, după popă?</p>
                  <p rend="justify">—  Am trimes.</p>
                  <p rend="justify">—  Acu ce-am mai uitat eu, uita-m-ar relele şi năcazurile. Pregătit-ai ce ţi-am spus ieri?</p>
                  <p rend="justify">—  N-am pregătit, muţă. Parcă am numai atâta grijă?</p>
                  <p rend="justify">—  Vai, cum se poate una ca asta? Numaidecât du-te şi pregăteşte.</p>
                  <p rend="justify">—  Mă duc, muţă.</p>
                  <p rend="justify">—  Du-te şi să nu-i dai drumul până ce n-oi porunci eu.</p>
                  <p rend="justify">—  Aşa am să fac, muţă.</p>
                  <p rend="justify">Simion s-a dus cu aceeaşi privire îngrijorată şi spăriată. Porunca muţei şi uitarea lui erau în legătură tot cu uşurarea Maruşcăi. Însă era ceva ce i se părea lui că n-ar fi cu priinţă unor asemenea răcnete chinuite. Asemenea răcnete mai degrabă să le potoleşti cu blândeţă, decât să le detuni. S-a dus totuşi cu grabă spre a îndeplini porunca muţei. Şi dumneaei, după câte i-a mărturisit, numai cu asemenea mijloc s-a putut uşura, când a fost să-l nască pe Simion însuşi cel de astăzi. Nu s-a întâmplat nimica rău şi l-a născut cu bine. Însă oamenii erau mai tari în vremea aceea, se gândeşte cu îndoială comisul Simion. Maruşca lui e numai cât o gâgâlice. Of! Multe a avut să îndure de la gâgâlicea asta! De-ar vedea-o uşurată!</p>
                  <p rend="justify">Caută pe Lazăr Pitărel şatrar. Porunceşte să-i vie Lazăr Pitărel şatrar. Se sfătuieşte cu el cum să dreagă şi cum să facă.</p>
                  <p rend="justify">Se află la grajdurile domneşti de la Timiş (ştie el că se află) o pivă mică pentru vestirea ţinutului, când vine Vodă în petrecere aicea. E ca o piuliţă de aramă în care pisează gospodinele posmag. Are în fund o bortă, largă numai cât poate intra un vârf de sârmă. Acea piuliţă stă înţepenită cu cerc pe un butucel de fag. Îi pui pulbere câtă pofteşti, astupi cu câlţi şi baţi bine câlţii. Când vrei să pornească, vâri în bortă capătul de sârmă înroşită în foc. De departe, şi cu fereală îl vâri dintr-un şfichi de prăjină.</p>
                  <p rend="justify">Lazăr Pitărel şatrar ascultă cu supunere; după aceea se duce să caute pivuşca, ca să facă plăcerea comisului său.</p>
                  <p rend="justify">—  Dar nu-i nici o plăcere, creştine al lui Dumnezeu, se întoarce supărat comisul Simion. Vai de zilele mele! Mie nu-mi trebuie nimica.; mie îmi trebuie numai linişte; mie îmi trebuie să-mi văd soţia alinată. Nu-mi trebuie pivuşcă.</p>
                  <p rend="justify">—  Atuncea de ce s-o mai caut?</p>
                  <p rend="justify">—  S-o cauţi şi s-o încarci, căci aşa-i porunca maicei mele jupâneasa Ilisafta. Acuma dumneaei e mai mare aicea şi dumneaei porunceşte. N-o auzi?</p>
                  <p rend="justify">Lazăr Pitărel se duce clătinând din cap. Nici într-o zi întreagă, când e zi bună lăsată de Dumnezeu, nici într-o zi întreagă nu dă drumul comisul Simion la atâtea vorbe la câte a dat drumul într-o clipă.</p>
                  <p rend="justify">Dar ţigăncii aceleia ce-i mai face trebuinţă? Îi face trebuinţă o lespede lucie, bine potrivită aşa ca un fundişor, şi să nu fie mai uşoară decât trei ocă. Asta tot dumneaei jupâneasa Ilisafta o porunceşte, ca s-o puie sub jupâneasa cea tânără, să aibă în ce se opinti. Să se ducă numaidecât cineva, să caute asemenea lespede.</p>
                  <p rend="justify">A  răsărit ca din pământ, iarăşi, comisul Simion. Căci au zbucnit iar strigătele prelungi şi deznădăjduite ale jupânesei celei tinere. Mare pedeapsă de la Dumnezeu are tagma muierilor, se gândeşte Lazăr Pitărel.</p>
                  <p rend="justify">Iar a contenit. Dar nu trece un sfert de ceas şi acele răcnete se înteţesc din nou.</p>
                  <p rend="justify">La un ceas ori două, la a nu ştiu câtea toană de sfredelituri de glas înfricoşat prin bagdadie, jupâneasa Anca năvăleşte în cerdac la parmaclâc.</p>
                  <p rend="justify">Unde-i comisul Simion? Să vie numaidecât comisul Simion. Îi porunceşte jupâneasa Ilisafta să se înfăţişeze fără întârziere.</p>
                  <p rend="justify">Dar comisul Simion nu era departe. Era acolo într-un colţ al cerdacului, în umbra amurgitului. Stătea acolo neclintit, neavând în urechi altceva decât acel sfredel care-l străpungea. Se uita fără să înţeleagă ce vede lângă porţile ogrăzii pe unde ieşi la grajduri. Lângă acea portiţă, un foc mare. Şi mai la o parte de foc un meşteşug ciudat pe care Lazăr Pitărel îl cercetează şi pe o parte şi pe alta şi se năcăjeşte asupra lui.</p>
                  <p rend="justify">Ce este? Cine-i porunceşte să se înfăţişeze numaidecât? Unde să se înfăţişeze?</p>
                  <p rend="justify">—  Vină după mine, îi zice cu blândeţă jupâneasa Anca. Te doreşte soţia dumnitale.</p>
                  <p rend="justify">Inima comisului Simion se zbate cu înfricoşare. Poate se prăpădeşte Maruşca?</p>
                  <p rend="justify">—  Ferească Dumnezeu, îl mustră jupâneasa Anca, nu bolborosi astfel de vorbe necugetate.</p>
                  <p rend="justify">Părintele Dragomir îşi murmură rugăciunile în tinda de la intrarea iatacului. Se pleacă din toată rotunzimea lui spre comis. La lumina făcliilor, îi străluceşte aurul patrafirului.</p>
                  <p rend="justify">Comisul Simion şovăie. Se împiedică în prag; se cufundă într-un ţipăt ascuţit ca-ntr-un şuvoi de munte şi se opreşte cu privirile ca de ghiaţă deasupra soţiei sale. Femeile din jur apără şi acopăr vederii soţului trupul acela care se zvârcoleşte. Dar ochii iubitei sale îl aţintesc holbat, cât nişte străchini. Cât nişte străchini i se par acei ochi care s-au uitat la el altădată cu atâta dulceaţă. Apa lor tulbure fulgeră ca de-o nebunie. Jupâneasa cea tânără şi-a repezit în sus braţele şi, cu ghiarele, a cuprins de chică pe soţul său. Îl trage şi-l scutură. Îl lasă şi iar îl înşfacă. Apoi cade istovită în culcuş.</p>
                  <p rend="justify">—  Acuma du-te! Acuma du-te! Îl împing femeile. Comisul Simion a ieşit în cerdac prăpădit cu firea după asemenea întâmplare neaşteptată. Face semn lui Lazăr Pitărel. Îi face un semn aşa lui Pitărel, că de-acum se poate cutremura pământul scufundând în genuni pe oamenii care mai trăiesc în lumea asta.</p>
                  <p rend="justify">A  izbucnit pivuşca, stupind foc prin înserarea afumată. Nu s-a cutremurat pământul, dar au zbârnâit geamurile de la iatacul bolnavei. Încă un ţipăt – al tuturor femeilor de la iatac.</p>
                  <p rend="justify">Gata. S-a milostivit Maica Domnului. Să poftească iarăşi comisul Simion. Îi porunceşte jupâneasa Ilisafta să se înfăţişeze numaidecât.</p>
                  <p rend="justify">—  Poftim, cinstite comise, şi-ţi vezi feciorul, se ploconeşte nana Chira; l-a primit bunică-sa cu palmele unse de undelemn binecuvântat.</p>
                  <p rend="justify">Simion şovăie iar şi-şi simte lacrimi în priviri când îl cuprinde de după grumaz o Maruşcă istovită şi albă, cu ochi împăcaţi de blândeţă.</p>
                  <p rend="justify">Copilul a ieşit la lume ţipând cu mânie.</p>
                  <p rend="justify">—  Are să fie bărbat vrednic ca şi bunicul său şi are să-l cheme Manole! Porunceşte jupâneasa Ilisafta.</p>
                  <p rend="justify">A  ieşit întâi braţul stâng şi după aceea capul.</p>
                  <p rend="justify">—  Are să fie stângaci… suspină subţirel Candachia. Vedeţi dacă are pata de jder.</p>
                  <p rend="justify">Are şi pata de jder. Bunicii lui şi-au agonisit astfel nepot care să le ducă pomenirea într-un veac viitor.</p>
                  <p rend="justify">În vremea asta, comisul cel bătrân se afla la tamazlâcurile domniei sale de la apa Jijiei, împreună cu părintele Nicodim. Amândoi hodiniseră în bordeiul vătămanului bouarilor şi viţelarilor, unul Jurgea Căpăţână, şi stăteau într-o dimineaţă, privind întinderile cătră Prut. Se vedea înaintea lor, cât cuprindeau ochii, grind verde într-o parte; iar în altă parte, despărţită printr-un hindichi cotit, baltă şi stufuri până într-un afund. Când veneau ape mari, primăvara, de se umfla şi Prutul şi se umfla şi Jijia.</p>
                  <p rend="justify">—  Apoi acele ape se făceau una până în buza hindichiului şi scăpau şi în păşuni. Erau înecate toate foltanele de stuf şi nu se mai vedea atuncea decât verde de iarbă şi sclipire tulbure de valuri. Se trăgeau puhoaiele când începeau a sosi toate paserile străine ale bălţii. Unele treceau în cârduri fără număr, umplând cerul şi înegrind zarea; altele făceau popas aici, cuibând.</p>
                  <p rend="justify">La acel ceas al dimineţii de august, când marele comis şi ieromonahul priveau balta, toate sălbătăciunile care aveau în acel cotlon de lume domnie se deşteptau deasupra stufurilor şi luciurilor, învăţându-şi puiganii la zbor. Se arătau vederii, fără frică, fel de fel de dihănii aripate – de la lebede, babiţi şi gâşte până la cele mai mici zburătoare şi înotătoare. Mai cu samă treceau cu şuier de vânt raţe de multe soiuri. Deasemenea erau şi păseri fără nume, unele cu plisc lătăuş, altele cu moţ ca de omăt, altele cu pene trandafirii. Erau un fel de cocori ori un fel de stârci – comisul a stat şi s-a mirat o vreme întrebând pe moş Jurgea Căpăţână.</p>
                  <p rend="justify">Însă moş Căpăţână n-avea grija orătăniilor din baltă. Moş Jurgea avea treabă cu tamazlâcurile ce-i erau date pe samă. Le arăta pe fiecare unde se află la păşune şi unde li s-au întocmit ocoale şi otacuri. Fiecare fecior cu câte patruzeci de boi ori şaizeci de viţei. Pentru acele tamazlâcuri stătea acolo depărtat de lume câte un an, de-i creştea până în ochi şi până la brâu barba încâlcindu-se cu pletele. Cu sarica lui, cu căciula ascuţită şi cu ghioaga ferecată cu ţinte de aramă, părea ieşit de pe alt tărâm, şi nu cunoştea nici pe Vodă, nici pe boierii suceveni; el nu ştia decât de-un stăpân, şi acela era jupân Manole.</p>
                  <p rend="justify">Avea sub mâna sa feciori, pribegi din toată lumea asta, însă vrednici bărbaţi cu care ducea războiul său. Bătea război când cu apele, când cu fiarele, când cu iarna. Fiecare fecior ţinea lângă sine un câne. Jurgea Căpăţână ţinea doi câni. Simbria lui era parte din vânzarea mărfii. Tainul şi-l agonisea singur cu cei nouă feciori pribegi, aducând mălai de peste Prut.</p>
                  <p rend="justify">—  Cum îl aduceţi acel mălai?</p>
                  <p rend="justify">—  Îl aducem şi noi cum putem, însă cu dreptate. Nu s-a aflat în partea asta de lume, stăpâne comise Manole, să suferim pe lotri, după cum ştii de când ne-am alcătuit noi cu domnia ta. Ce să-ţi spun, stăpâne comise Manole, grea e viaţa noastră aici în pustie la Jijia şi la Prut. Mare îmbielşugare este în toate; avem nu departe stâni şi prisăci; însă puţini oameni, şi aceia tot aşa de năcăjiţi ca şi noi, şi singuri. Domniile voastre la munte trăiţi în case deasupra pământului; noi, aicea, trăim sub pământ.</p>
                  <p rend="justify">—  Însă vă iese câştig de bani.</p>
                  <p rend="justify">—  Ce folos, stăpâne comise Manole, că avem pentru trup, dacă n-avem pentru suflet! Aici nu-i nici biserică, nici crâşmă. Când şi când ne vine în popas câte-un ceteraş, care ne cântă ce se cântă în lume; dar pe urmă se duce ş-acela cum se duc orătăniile din baltă. Mai greu ni-i când vine viforul iernii şi stăm alăturea în perdele cu vitele. De lupi şi lotri, n-avem a ne teme; dacă au îndrăzneală lotrii să intre aici, apoi nu mai calcă iarbă. După a noastră pravilă, unde îl prindem pe hoţ cu furtişagul, acolo îi săpăm mormânt. Acuma, stăpâne comise Manole, ne-am fost rugat şi anţărţ domniei tale, să pui cuvânt pe lângă măria sa ca să ne clădească aici între Jijia şi Prut, la un loc potrivit, biserică, şi să ne vie preot. Om dura şi noi case, om căuta muieri ş-om întemeia sat, ca să trăim ca oamenii din lumea cealaltă.</p>
                  <p rend="justify">Cât au călătorit înapoi spre Ţara-de-Sus, comisul se stârnea din când în când a vorbi cu părintele ieromonah Nicodim, despre rugămintea vătămanului de bouari şi viţelari, moş Jurgea Căpăţână. Îi slobozise făgăduinţă şi era cu grijă dacă şi-o va putea îndeplini.</p>
                  <p rend="justify">—  Să ştii, dragu tatei fecior şi părinte Nicodime, suspina domnia sa vel-comisul, că jele mi-i de câte mi-a vorbit vatamanul nostru. Mi-a mai spus el şi altădată aceleaşi lucruri, dar acuma nu mai pot suferi. Toate-s trecătoare, părinte Nicodime, şi ne petrecem şi noi ca stolurile acelea pe care le-am văzut; iară înapoi nu ne mai întoarcem. Cată s-avem grijă, ca să ne rămâie pe lumea asta o pomenire. Ţi-oi mai spune alta: că degeaba m-a călcat ursul lui Zailic. Ce-a fost verde s-a uscat.</p>
                  <p rend="justify">Nicodim şi-a scuturat pletele râzând:</p>
                  <p rend="justify">—  Aşa binevoieşte Domnul Dumnezeu, tătuţă, să deie oamenilor din Ţara Moldovei o înştiinţare ca aceea pe care văd c-ai primit-o şi domnia ta. Fără asemenea înştiinţări, nu s-ar mai clădi nici fântâni, nici biserici.</p>
                  <p rend="justify">Ajungând la Timiş, le-a ieşit înainte comisoaia cu veste mare şi pahar dulce. Iar comisul şi-a uitat neliniştile. În acelaşi timp a băgat în samă, fără să spuie nimănui altuia decât feciorului său monahul, că jupâneasa Ilisafta n-a revărsat asupră-i potopul de mustrări la care se aştepta. A pomenit de Ionuţ Jder, fără a se crămălui peste samă, şi i-a închinat pe toţi ai săi câţi se aflau sub soare milosârdiei lui Dumnezeu.</p>
                  <p rend="justify">—  Aşa am căzut eu din preţ, Nicodime, când aţi venit voi pe lume; iar acuma, înaintea nepotului său, scade din preţ Ionuţ al nostru cel prea iubit.</p>
                  <p rend="justify">Părintele Nicodim a trecut pe la lehuză ducându-i rodin binecuvântarea sa şi s-a întors la sfânta mănăstire, ca să găsească iar pe fratele Gherasim. Avea în el mâhniri ca totdeauna în asemenea împrejurare, dar mai cu samă era mâhnit că de la Jder al său cel cu ochii de castană nu i-a sosit nici o veste.</p>
                  <p rend="justify">Însă înainte de a intra la sfânta chinovie, Dumnezeu a binevoit să-i trimeată şi vestea asta.</p>
                  <p rend="justify">Părintele Nicodim a găsit la poarta din afară a mănăstirii, între fânaţurile înflorite a doua oară, un cuvios monah străin, care i s-a închinat cu smerenie. Era un om tânăr încă, slab şi subţiratic. Purta un fuioraş de bărbuţă rară şi doi ochi mari şi nevinovaţi. Straiul îi era curat, de şi se vedea că fusese purtat fără încetare pe drumuri lungi. Părintele Nicodim s-a uitat la el şi l-a cunoscut după cuvântul Scripturii, că e un fericit sărac cu duhul.</p>
                  <p rend="justify">—  Mă închin cu plecăciune, părinte, şi-ţi sărut dreapta, a cuvântat cu subţire glas acel monah străin. Rogu-mă să-mi spui care-i numele cuvioşiei tale, căci eu de cinci zile aştept aici, la sfântul Neamţu, pe părintele Nicodim.</p>
                  <p rend="justify">—  Prin voia lui Dumnezeu, eu sunt acela, răspunse ieromonahul.</p>
                  <p rend="justify">—  Dacă într-adevăr cuvioşia ta eşti acel pe care-l caut, atuncea te poftesc să-mi spui care-i porecla cuvioşiei tale.</p>
                  <p rend="justify">—  Porecla mea e Păr-Negru, părinte; dar asta-i porecla mea din pruncie.</p>
                  <p rend="justify">—  Ştiu; asemenea şi pe mine mă chiamă Ioanichie şi porecla mea e Veveriţă. Mă închin cuvioşiei tale şi-ţi spun că fiind undeva într-un loc departe, în pământ creştinesc, m-am legat cătră un frate al meu, că, dacă fac drum în Ţara Moldovei precum am hotărât, apoi să mă abat numaidecât până la sfânta mănăstire Neamţu. Şi dacă ajung la sfânta mănăstire Neamţu, să caut pe un cuvios ieromonah al nostru cu numele Nicodim. Şi după ce l-oi găsi, să-i spun nişte vorbe pe care m-a învăţat a le rosti. Şi după ce i le-oi spune, slobod sunt să mă duc unde mi-i voia.</p>
                  <p rend="justify">Părintele Nicodim a tresărit ş-a descălecat numaidecât.</p>
                  <p rend="justify">—  Frate Ioanichie, a zis cuvioşia sa cu tulburare, poftesc să aud acele vorbe. Cine ţi le-a spus?</p>
                  <p rend="justify">—  Un creştin. Alta nu mă-ntreba.</p>
                  <p rend="justify">—  Cum era la înfăţişare? Şi în ce loc te-a învăţat acele vorbe?</p>
                  <p rend="justify">—  Dacă nu eşti Satana şi eşti cu adevărat părintele Nicodim din neamul lui Păr-Negru, nu mă-ntreba nici asta.</p>
                  <p rend="justify">—  Bine, şi-a plecat fruntea ieromonahul, nu mai întreb nimica şi aştept.</p>
                  <p rend="justify">Atunci părintele Ioanichie a zâmbit cu bunătate, s-a uitat cu ochii lui femeieşti la părintele Nicodim şi a rostit cântat aceste vorbe:</p>
                  <p rend="justify">Ce mi-i una?</p>
                  <p rend="justify">La Crăciuna.</p>
                  <p rend="justify">Ce mi-i două?</p>
                  <p rend="justify">Când începe toamnă nouă, La Sâmedru îl văd iară Pe bădiţa meu Nicoară.</p>
                  <p rend="justify">După ce-a spus ce avea juruit, cuviosul Ioanichie a rupt un fir de iarbă înflorită, purtându-l între degetele lungi ale mânii sale stângi ca pe-o făclioară. S-a ridicat, s-a închinat, şi s-a dus.</p>
               </div>
               <div type="div3" rend="P12">
                  <head>Capitolul X.</head>
                  <subtitle>Întâmplări de mirare ale comisului Jder pe drumurile Împărăţiei.</subtitle>
                  <p rend="justify">De câte ori nu i se întâmpla nimic pe drumurile pe care pornise, Jder se gândea că n-are să aibă ce spune lui Vodă şi părintelui arhimandrit şi-i părea rău într-o privinţă.</p>
                  <p rend="justify">La un popas, l-a întrebat pe Gheorghe Tătaru:</p>
                  <p rend="justify">—  Tu ce spui, Botezatule?</p>
                  <p rend="justify">—  Eu nu spun nimica, stăpâne.</p>
                  <p rend="justify">—  Nu ţi se pare ţie că umblăm aşa ca într-o petrecere? Parale avem, slavă Domnului, de la părintele Amfilohie; hanuri la drumul mare găsim; arme la vedere nu purtăm ca să zădărâm pe alţii; ne porunceşte un slujbaş domnesc să ne oprim, ne oprim; ne porunceşte să descălicăm, descălicăm; ne porunceşte să ne arătăm îndreptările, arătăm îndreptările; se uită la noi şi vede că suntem aşa un fel de negustoraşi, cu straie nici prea bune, nici prea proaste; avem pe ce hodini, avem ce pune pe noi când plouă: „Bine, duceţi-vă! Da' în ce parte călătoriţi voi?” – „Apoi noi călătorim încolo la Dunăre.” – „Aveţi vreo negustorie?” – „Da, avem o negustorie! După cum s-arată în îndreptarea pe care ţi-am înfăţişat-o, cinstite slujbaş domnesc, slobozi suntem să ne ducem unde-om vedea cu ochii.” – „Bine, duceţi-vă.”</p>
                  <p rend="justify">Botezatu asculta în tăcere, mestecând pită şi brânză.</p>
                  <p rend="justify">—  Acu, tu ce zici? Urmează Jder, pe gânduri; tu zici aşa că atunci când slujbaşul măriei sale a rostit acele vorbe: „Da' în care parte călătoriţi voi?” – eu trebuia numaidecât să-l întreb cu blândeţă unde şi când am păscut amândoi viţeii lui tatu-său. Da-i vorba că noi avem poruncă să mergem cu supunere, şi ne ducem cu supunere până unde ni-i rânduit. După cât se vede, oamenii nu-s răi şi ne lasă în plata lui Dumnezeu. Zici tu: dacă nu le facem noi nimica lor, nu ne fac nici ei nouă. Ai dreptate.</p>
                  <p rend="justify">Botezatu mormăie ceva neînţeles, încuviinţând. Ionuţ se scoală, se duce şi cercetează murgul, strângându-i chinga. Apoi se întoarce iar cătră Gheorghe Tătaru.</p>
                  <p rend="justify">—  Dar dacă ne stârnesc ei pe noi? Dacă sar la noi pentru că le-au plăcut caii noştri? Ori bănuiesc că avem la noi parale, văzându-ne că umblăm ca nişte negustori cinstiţi… Zici tu: dacă n-a sărit nimenea până acuma, n-aie să sară nici de-acuma înainte; ţara e liniştită; pe unii dintre vameşii de drumul mare i-am văzut spânzuraţi în furci, la pârcălăbia Bârladului. În domnia măriei sale Ştefan-Vodă numai oamenii de treabă huzuresc; iar celor răi nu le merg negustoriile. Ai iar dreptate, Botezatule.</p>
                  <p rend="justify">Tătarul mormăie din nou.</p>
                  <p rend="justify">—  Acuma te întreb eu, Botezatule, ce are să fie când om trece Dunărea în împărăţia lui Sultan Mehmet. Ne-a merge ş-acolo tot aşa de bine? După cât mi-a dat învăţătură sfinţitul părinte Amfilohie, acolo e aşezat în fiecare târg câte-un cadiu. Avem ceva cu cineva, nu sărim la bătaie cum au nărav moldovenii; ci ne ducem la cadiu şi ne ploconim şi-i spunem: iaca aşa, iaca aşa… Cu umilinţă îi spunem asta, căci suntem ghiauri; şi-i punem două lumânări de seu pe covoraşul unde stă el cinchit. De ce-i punem pe covor două lumânări de seu? I le punem ca să vadă mai bine dreptatea noastră, zici tu. Dar eu ţi-oi întoarce cuvânt că mai bună i s-a părea dreptatea noastră când i-a face bucătarul un scrob ori nişte baclavale cu asemenea lumânări. Fiind deci dreptatea de partea noastră, acel cadiu zice: Aferim! Şi ne lasă să ne ducem. Ai să spui tu, Botezatule, că şi potrivnicii noştri îi duc două lumânări de seu. Am să-ţi răspund că întocmai aşa este: şi cadiul le dă drumul şi acelora să se ducă. Asta-i dreptatea în împărăţia turcească; şi nu îndrăznesc potrivnicii noştri să se mai întoarcă la cadiu; căci dacă se întorc, nu-i bine. Dar zici tu iar, Botezatule: dacă pricinaşul tău e ismailitean? Cum faci? Drept să-ţi spun, la asta nu ţi-oi putea răspunde, ş-am să mă mai gândesc. Botezatu a isprăvit de mestecat şi ridică fruntea.</p>
                  <p rend="justify">—  Dacă pricinaşul nostru e turc, îngână el, atuncea noi ne uităm întâi şi întâi împrejur să vedem dacă nu sunt alţi turci pe aproape ş-apoi ne-om pricepe noi ce să-i facem.</p>
                  <p rend="justify">—  Am ştiut totdeauna, încuviinţă Jder în sine, că acest slujitor al meu e bărbat înţelept.</p>
                  <p rend="justify">Dacă nu i se întâmplă azi nimic şi nu i se întâmplă nici mâni, nici într-o săptămână, se chiamă că asta e o slujbă mai bună decât celelalte slujbe pe care le-a avut. Cu asemenea slujbă se află ca subt o aripă a sfinţitului părinte Amfilohie – având în mintea sa şi toate poveţele arhimandritului. Însă măria sa Ştefan e măria sa cel care poartă războaiele, iar el, Jder, e slujitor cu sabia al măriei sale.</p>
                  <p rend="justify">—  Ei, ce să facem? Zice el, oftând, tătarului; ne-om nevoi şi fără sabie.</p>
                  <p rend="justify">—  Ba-i bună slujba, grăieşte Botezatu, mie alta nu-mi face trebuinţă.</p>
                  <p rend="justify">—  Spun eu bine, Gheorghe, că tu eşti bărbat înţelept.</p>
                  <p rend="justify">—  Da. Şi mie alta nu-mi face trebuinţă; de hodinit mă hodinesc, de mâncat mănânc de poţi bate doba pe pântecele meu; aşa mi-am făcut socoteală că, dacă ne şi ducem acolo la mănăstirile acelea de la capătul pământului ca să ne călugărim, apoi nu mai am ce face cu cuţitul meu pe care-l port ascuns în tureatca ciubotei. Când om ajunge la Dunăre, îl zvârl în Dunăre.</p>
                  <p rend="justify">—  Ascultă, Gheorghe: nici prea multă înţelepciune nu-i bună.</p>
                  <p rend="justify">Tătarul a rânjit:</p>
                  <p rend="justify">—  Ai dreptate, comise Ionuţ.</p>
                  <p rend="justify">—  N-aş vrea, a urmat comisul Ionuţ, să ajung iar ca atuncea când eram un ţânc şi mă aflam la casa starostelui Căliman, de-mi mâncau gâştele pita din sân.</p>
                  <p rend="justify">După ce au sfătuit astfel în popas la fântână, stăpânul şi sluga au încălecat ş-au mai umblat o bucată de drum pe şleahul Galaţilor. Văzând soarele scăpătat de la chindie în şesul Siretului, în abur de aur, Jder a cercetat împrejurimile, şi zarea munţilor, şi depărtările mării, cunoscând că stihiile vor sta deocamdată în bună cumpănă. Tot după rânduiala părintelui Amfilohie socotea că, pentru slujbe ca a lui, e mai bun popasul în singurătate decât la hanuri. Au ocolit cătră luncile râului, căutând iarbă neîncepută pentru cai.</p>
                  <p rend="justify">După ce au trecut nişte scruntare şi au cercetat o margine de luncă, au găsit mal înalt al Siretului. Au urmat malul până la o cotitură, subt o perdea de plopi bătrâni. După acea perdea de plopi bătrâni, se deschidea o poieniţă. Au lăsat lărgimea şi au trecut după plopi, în poieniţă.</p>
                  <p rend="justify">Au priponit caii în iarbă, după ce au scos de pe ei poverile, tarniţile şi poclăzile. Au aşezat o tarniţă ici, alta dincolo; şi între ele au alcătuit vatră; au purtat acolo un bolovan şi vreascurile pentru foc. Iarbă uscată se găseşte; scăpărători sunt, precum ş-un fir subţire de iască. Într-o clipă tătarul a zbătut amnarul în cremene, a potrivit iasca aprinsă în ghemul de iarbă uscată şi a suflat în el, dând flacără. Caii s-au oprit din păscut ş-au întors capetele, să vadă şi ei minunea focului. Tătarul a ridicat fruntea, cercetându-i cu luare-aminte. N-au întors capetele ca să vadă focul, ci pentru că aud, ori simt ceva. A potrivit flacăra în găteje sub bolovani, lăsând vatra în grija stăpânului său; iar el s-a dus să dea ocol împrejurimilor. N-a lipsit decât un pătrar de ceas şi s-a întors c-o frunză mare de potbal făcută coştei. În acel coştei, a înfăţişat comisului său mure.</p>
                  <p rend="justify">Cum sta întins în culcuş, Jder s-a săltat într-un cot.</p>
                  <p rend="justify">—  Este ceva?</p>
                  <p rend="justify">—  Nu-i nimica. Poate au simţit alţi cai, de cealaltă parte a apei. Ies fecioraşii în prunduri cu caii la păscut; acuma nopţile-s cu lună.</p>
                  <p rend="justify">Au crescut focul şi s-au aşezat pe spate, privind cerul care se umbrea în coloarea florilor de toporaş.</p>
                  <p rend="justify">Când s-a întunecat bine, au prins a-i supăra ţânţarii. Atuncea şi-au schimbat locul sub fum. Adierea venea dinspre miazăzi, de la Dunăre. Abia se simţea; iar fumul îi învăluia lin, apoi se încârjoia într-un vârtej uşor deasupra poieniţii. Când s-a arătat luna, aproape întreagă, în răsărit, amândoi au cunoscut-o că avea un ţărcălan de abur.</p>
                  <p rend="justify">—  Porneşte vânt, a prevestit Botezatu. Cătră ziuă acei nouri ce se văd sub zarea amiezii poate să vie până aici şi s-aducă ploaie.</p>
                  <p rend="justify">Comisul Jder a încuviinţat, după care şi-a plecat tâmpla pe braţ şi a intrat în cea dintâi somnie. Mai simţea încă pe slugă foindu-se; auzea caii ronţăind iarbă; zărea printre gene când şi când, în înălţimea lui Dumnezeu, stele pe care le cunoştea. A deschis un ochi ca să cunoasă mai bine şiragul Balaurului. Când a închis pleoapa, l-a furat somnul şi l-a dus ca pe o apă neagră. Acea apă neagră, întinsă cât poate cuprinde privirea, nu-i decât Dunărea şi dincolo de Dunăre, pe celalalt mal, stau harapi şi turci, cu ochii stecliţi şi cu dinţii rânjiţi.</p>
                  <p rend="justify">Pe apa Dunării s-a ridicat deodată o luncă, închinându-se spre el.</p>
                  <p rend="justify">A  deschis ochii şi vede perdeaua de plopi din preajmă înclinată lin de vântul nopţii. De pe zarea prundurilor, luna albă s-a ridicat deasupra horbotei de frunzişuri în cealaltă parte a poieniţii. Caii stau neclintiţi în umbră; ascultă şi ei zvonurile liniştii. Gheorghe Botezatu doarme rezemat cu spatele în tarniţă şi cu capul înclinat într-o parte. I-a venit somnul pe neaşteptate şi l-a cuprins cu viclenie. Vântul susură în plopi şi frunzele lor se zbat fără nici o clipă de hodină, lucind în două ape. Numai o dată comisul Jder a auzit: slom! S-a zbătut o mreană, de la adânc, spre lună.</p>
                  <p rend="justify">Însă pe adierea nopţii vine înştiinţare c-a mai pătruns cineva în acele singurătăţi unde a făcut el popas. Focul lui abia fumegă. Dar dincolo de pânza de plopi, în poiana cea mare, scânteie un jar. La acel jar veghează cineva. Ridicându-se într-un cot, Jder caută să-şi deie samă ce este. Veghează un om la acel jar; însă nu-i un om ci un copilandru somnoros. Alţi copilandri trebuie să fie mai departe în prund, unde s-aud din când în când sunând piedicile de fier ale cailor. Ceilalţi copilandri de departe s-apropie vorbind prin întuneric şi s-aşează şi ei la vatra de jar. Sunt trei; şi, cu cel care priveghea, patru. S-a trezit ş-acesta, şi bate c-un băţ în foc, stârnind roiuri de scântei.</p>
                  <p rend="justify">Acei copilandri spun o vreme ceva despre o nuntă de la ei din sat. Pe urmă tac un răstimp. Când încep iarăşi, rămâne statornic grăind glasul cel mai subţirel, al celui mezin dintre dânşii.</p>
                  <p rend="justify">Vorbesc şi ei de ale lor, se gândeşte Jder şi-şi aduce aminte de demult, de când umbla şi el în prundul Ozanei, cu caii, noaptea, împreună cu feciorii lui Căliman starostele. Îl luau sub puterea lor Samoilă şi Onofrei, ş-apoi tot aşa stăteau la foc şi spuneau poveşti.</p>
                  <p rend="justify">Ce minuni şi basme vor fi spunând aceştia patru? Şi ce-o fi scornit mezinul, de-l lasă ceilalţi şi-l ascultă cu luare-aminte?</p>
                  <p rend="justify">Iese din culcuş şi se trage ca şarpele spre marginea pâlcului de plopi. Copilandrul cel cu glas subţire povesteşte ceva despre curtea măriei sale Ştefan-Vodă şi despre tabăra de la Vaslui. Comisul îşi ciuleşte urechea; simţeşte la inimă o căldură lină.</p>
                  <p rend="justify">—  Mai zice tătuţa, spune acel glas subţire de copilandru, mai zice tătuţa că s-ar fi aflând la Domnie unul Jder, carele-i mare viteaz al măriei sale…</p>
                  <p rend="justify">—  Nici asta nu pot s-o spun lui Vodă, zâmbeşte comisul trăgându-se la locul său şi lăsându-şi iar fruntea pe tarniţă.</p>
                  <p rend="justify">După ce a contenit glasul de la vatra copilandrilor, s-a auzit lătrând departe, înspre caii din prund, un câne. Copiii s-au frământat în preajma jarului; apoi alt glas decât cel care povestise s-a înălţat în liniştea luncii, chemând cânele.</p>
                  <p rend="justify">—  Nea, Tărcuş, nea! Vină aicea, Tărcuş!</p>
                  <p rend="justify">Cânele însă nu tăcea; lătra fără astâmpăr. Şi a strigat din depărtare, prin noaptea luminată, fecioraşul care era de rând cu paza în preajma cailor împiedicaţi. Acolo se afla şi cânele. Copilandrii s-au sculat şi s-au dus. Comisul Jder a adormit iar şi-i bătea lumina lunii în pleoapele închise.</p>
                  <p rend="justify">După ce au ocolit târgul Galaţilor, au apucat-o în lungul Dunării spre vadul de la Obluciţa.</p>
                  <p rend="justify">Partea asta de drum comisul Jder a petrecut-o în tăcere şi posomorât, bântuit de felurite aduceri-aminte. Căci se află acolo, undeva, între bălţile Dunării, un ostrov părăsit pe care nu l-ar mai putea nimeri. Poate l-au mistuit pojarurile, ori l-au potmolit viiturile primăverilor. Poate că acuma cuibează acolo gâştele sălbatice şi pelicanii. Ori poate mai degrabă să fi venit un vârtej să-l rupă din rădăcinile lui, fărmându-l, cufundându-l şi ducându-l spre Marea. În acel ostrov care nu mai este i s-a întâmplat lui cea dintâi nebunie a vieţii, după cea dintâi dragoste. Îi pare mult de-atunci şi se ruşinează întrucâtva de sine de acea întâmplare, întru care era să se prăpădească. Nu s-a prăpădit, căci e un „soi rău”, după cum l-a judecat odată muţa. Dar ar fi putut să se prăpădească, împreună cu cei iubiţi ai săi. Astfel de om a fost el odată; şi-a pus capul pentru o dragoste de trei zile. Putea fi acuma pierit şi uitat, şi acei copilandri din prundurile Siretului ar fi vorbit, într-o noapte, despre un om mai vrednic de pe lumea asta.</p>
                  <p rend="justify">Însă nu s-a prăpădit, căci a fost lângă el şi acest slujitor. Pe cât era stăpânul de buiac, pe atâta era slujitorul de cuminte.</p>
                  <p rend="justify">—  Îţi mai aduci aminte, Botezatule?</p>
                  <p rend="justify">—  De ce să-mi aduc aminte? Se miră Gheorghe Tătarul.</p>
                  <p rend="justify">Nu-şi mai aduce aminte; el se socoate umblând pe nişte drumuri nouă în altă parte de pământ.</p>
                  <p rend="justify">Privindu-l cu luare-aminte, Ionuţ Jder bagă de samă că tătarul n-a uitat nimica. Tace şi se uită cu ochii lui liniştiţi la lumea asta schimbătoare.</p>
                  <p rend="justify">Comisul Jder ar pofti să spună o vorbă bună slugii sale; dar mai bine îşi înghite vorba bună şi tace.</p>
                  <p rend="justify">Botezatu crede că a venit vremea să scoată din sinea sa o părere, ca să tulbure amintirile urâte şi să le alunge.</p>
                  <p rend="justify">—  Comise, înainte de a ajunge noi la Obluciţa, ploaia e asupra noastră.</p>
                  <p rend="justify">Într-adevăr vin nouri despletiţi din susul Dunării şi se frământă luncile de sălcii, parc-ar vrea să se smulgă din rădăcini şi să se mute de-acolo. Trec stoluri de raţe când în sforul apei, când pieziş spre japşe mai adăpostite.</p>
                  <p rend="justify">Înainte de a fi ploaia asupra lor, au oprit; şi sluga a tras de lângă tarniţi dulamele de sumani. S-au îmbrăcat, au aplecat peste cuşme până în ochi glugile. Au pornit iar în galop, ca să ajungă undeva la nişte perdele de oieri, ori la nişte saraiuri de gospodari. Însă n-au găsit nici perdele de oieri, nici saraiuri de gospodari. Grindul Dunării era pustiu în acel an, în preajma vadului Obluciţei.</p>
                  <p rend="justify">Îi vorbise lui Jder despre asta părintele arhimandrit Amfilohie. Căci Obluciţa se chiamă în cealaltă parte a Dunării Isaccea; şi la Isaccea acuma-i pământ al lui Mehmet-Sultan. Încă din primăvară au prins a trece în sus ceamuri turceşti, cu poveri pentru cetăţile Dunării. Duc ba orz şi grâu, ba seu şi pastramă, ba vite pe picioare, ba arme. Oierii şi gospodarii de pe malul moldovenesc au înţeles asemenea semne, cu care sunt ei deprinşi de lungă vreme şi s-au tras de la Dunăre mai înlăuntru, ca să fie mai departe de primejdie şi mai aproape de puterile măriei sale Ştefan-Vodă. Iar puterile măriei sale Vodă sunt la Chilia şi Cetatea Albă. Nici locurile unde au stătut acei gospodari şi oieri nu se mai cunosc. Aşa-s de grabnice în aceste ţinuturi pustiirile şi schimbările.</p>
                  <p rend="justify">Când s-a prăvălit asupra lor ploaia cu vifor, cei doi călăreţi ajunseseră într-un cot al Dunării, de unde se vedea şi Isaccea mai la vale, în josul fluviului. Numai puţine clipe au zărit-o cât a mai fost în partea aceea zarea slobodă. A ajuns şi acolo vârtejul ploii ş-a astupat-o. Toată împrejurimea a fost pardosită ca-n pânză cenuşie de sită.</p>
                  <p rend="justify">Abia au ajuns prin freamătul ploii, şi ceamul cu pod pe el era gata să se desprindă de la mal. Lopătarii negri stăteau cu lopeţile în sus şi goi până la brâu în ploaie, iar ceauşul ceamului, învălit în burcă, striga la cei din urmă călăreţi ai săi de pe mal să nu întârzie. Mai coborau în pripă râpa câţiva călăreţi; şi cei doi oameni domneşti s-au amestecat între ei.</p>
                  <p rend="justify">—  Zice că oile-s grămădite toate pe pod şi să nu mai întârzie nimeni, tălmăcea Gheorghe Botezatu cătră stăpânul său.</p>
                  <p rend="justify">Jder a poruncit:</p>
                  <p rend="justify">—  Împinge calul ca să ne suim şi noi pe pod… Când au trecut şi ei pe ceam cu caii de căpestre, s-au rupt nourii de trăsnet, apoi tunetul a huruit prelung decindea de Dunăre, în lunci şi bălţi.</p>
                  <p rend="justify">Vântul a contenit în scurt şi ceamul s-a desprins de la sălciile vechi de unde parâmele fuseseră încolăcite; şi, hai-hai a început a luneca pe luciu spre ţărmul dimpotrivă.</p>
                  <p rend="justify">Toate se petrecuseră repede, sub biciuirea furtunii. Jder nici n-avusese vreme să cugete la hotărârea ce luase. Dar îndată ce se simţi în îmbulzeala ceamului, în mirosul aspru al oilor şi în preajma ismailitenilor care stăpâneau ciurda, demonul din fundul fiinţii lui a început a-şi sclipi ochii şi colţii, arătându-i în chip mut dar limpede că ce săvârşise nu era bine. Plouă încă – şi acei prădalnici străini urmează a sta învăliţi în dulame şi burnuzuri; încă nu bagă de samă că numărul lor e sporit cu doi oameni lepădaţi aşa de vânt, fără să se ştie cum şi de unde; dar fără îndoială că n-are să treacă nici un pătrar de ceas şi câţiva dintr-înşii au să se zgâiască spre acei nepoftiţi, dând de ştire căpiteniei.</p>
                  <p rend="justify">Hotărârea lui năprasnică, luată subt aţâţarea fulgerului şi a furtunei, purcedea fără îndoială din singura grijă pe care o avea de când îşi începuse călătoria. Însuşi părintele Amfilohie, între sfaturile lui, îi arătase că toată greutatea e la trecerea Dunării; intrarea în împărăţia lui Mehmet-Sultan poate fi o primejdie dacă nu bagă de samă cum o săvârşeşte.</p>
                  <p rend="justify">Aşa că, fără nici o pricină, iată-l aşezat cu amândouă picioarele în acea primejdie de care era ţinut să se ferească. Dacă intrarea lui între asemenea neprietini ar fi făcut-o pe pământ, unde şi-ar fi simţit un sprijin dedesubt şi lărgime în laturi.</p>
                  <p rend="justify">—  Calea-valea! Dar se dăduse prins singur, descălecat şi cu apa răzvrătită a Dunării împrejur. Lui însuşi îi venea a râde de starea ciudată în care se pusese; şi în acelaşi timp râdea în el şi demonul său. Când se simţi căzut în spaimă, dintrodată, în acelaşi chip, fără de nici o cugetare, a sărit în bulboana necunoscutului, ca să iasă pe urmă la o lumină.</p>
                  <p rend="justify">Începu a răcni, trăgându-şi într-o parte straiele şi gluga, ca şi cum ar fi voit să le rupă de pe el şi să le zvârlă în baltă.</p>
                  <p rend="justify">Fără să înţeleagă bine de ce şi cum, se îndemnă şi Gheorghe Botezatu Tătarul să se repeadă asupra stăpânului său cuprinzându-l de după umeri şi stăpânindu-l.</p>
                  <p rend="justify">Ce-ar fi putut crede aceşti lotri, judeca în sine Jder pe când slobozea răcnetele-i înfricoşate; ce-ar fi putut crede aceşti lotri dacă l-ar fi descoperit ei şi nu s-ar fi descoperit el singur?</p>
                  <p rend="justify">N-ar fi fost îndreptăţiţi să creadă nimica; dar totuşi doi pământeni de la saraiuri şi câşle părăsite pot fi slujitori ai oilor, ori stăpâni ai ciurdei.</p>
                  <p rend="justify">Dacă lotrii au trecut pe furiş Dunărea şi s-au dus în pradă pe socoteala lor, atuncea slujitorii ori stăpânii ciurdei îi pot da de gol la mai-marii Sultanului, care ţin pace şi linişte la acel ţărm dunărean. Atuncea împotriva unor asemenea oaspeţi, cea mai bună măsură este să-i împingă cu lopeţile în baltă.</p>
                  <p rend="justify">Dacă prădalnicii nu-s lotri, ci slujitori de la o cetate, ori de la un buluc-baş al străjilor de hotar, şi au făcut această ieşire la malul moldovenesc după legea războiului, atunci dacă nu i-i primejduită lui Jder viaţa, îi poate fi oprit drumul, într-un fund de închisoare, după gratii.</p>
                  <p rend="justify">Dă strigăte ca să cheme asupra sa nu numai pe Botezatu. Îi chiamă asupra sa pe toţi cei din juru-i, ca să-i vadă şi să-i înţeleagă ce sunt.</p>
                  <p rend="justify">Nu trag hamgerele, căci drept-credincioşii lui Mahomet au milosârdie cătră cei rătăciţi cu mintea.</p>
                  <p rend="justify">Vin numai cu palmele întinse, ca să-l aline, îi spun felurite vorbe în limba lor şi Gheorghe Botezatu răspunde cu grăbire, bătându-se şi el peste cap cu desnădejde.</p>
                  <p rend="justify">—  Ba să tacă măcar unul, îi povăţuieşte căpitanul ceamului, făcându-şi loc între ei. Taci tu! Îi strigă el lui Botezatu, căci tu încă n-ai nebunit; iar aceluia astupaţi-i gura; altfel se sparie oile şi se aruncă de pe pod. Numai una să se arunce şi se duc toate celelalte după dânsa în baltă. Ţineţi-l bine, legaţi-i gura c-un brâu. Când ajungem la Isaccea, îl ducem la cadiu!</p>
                  <p rend="justify">Înţelege şi nebunul într-o privinţă că răcnetele lui ar spăria oi şi cai, de aceea, înainte de a veni cei cu brâul ca să-l cetluiască îşi astupă el singur gura cu comanacul; iar pe lângă cuşmă, ochii lui ca vârfuri de jungher nu contenesc de a urmări toate câte se petrec şi se pot petrece în juru-i. Cei cărora li s-a poruncit să vie să-i astupe gura îşi înţeleg întru totul porunca. Îşi dau la o parte burnuzurile prin ploaia subţiată, îşi descopăr obrazurile negre şi rase şi dinţii ca de fildeş şi, cu braţele în grabă suflecate până la coate, încep să-l pipăie şi să-l caute din tălpi înspre piept; îl scotocesc în turetcile ciubotelor, în nădragi şi mai cu samă în chimir. Jder îşi răstigneşte în laturi braţele, înţelegându-i ce caută şi Gheorghe Botezatu Tătaru primeşte în mână comanacul care nu mai face trebuinţă nimănuia, căci nebunul acuma tace. Când cei doi au cercetat pe Jder şi-n sân, fără nici un folos, s-au oprit şi s-au întors cătră Botezatu. Atunci acel ieşit din minte a scheunat iarăşi o dată şi numaidecât a apucat comanacul din mâna soţului său, astupându-şi gura. Cei doi harapi au râs de smintit scuturându-şi capetele creţe şi urechile cu cercei şi s-au pus să cerceteze pe tătar cu aceeaşi amănunţime. Când au strigat cătră ceauş că n-au găsit nimica, ceauşul s-a supărat:</p>
                  <p rend="justify">—  Cum umblaţi, bre, aşa, fără să aveţi nimica la sufletul vostru?</p>
                  <p rend="justify">—  Oi, cinstite ceauş, răspunde Gheorghe Botezatu cu întristare, am avut câţiva galbini venetici, dar ne-am mai întâlnit astăzi cu nişte slujitori ai strălucitului întocmai ca soarele Sultan Mehmet.</p>
                  <p rend="justify">—  Atunci vor fi fost oamenii lui Giafar, a fost de părere ceauşul. Cine era mai mare peste ei? Nu era cumva unul cu barbă neagră şi câş de mâna stânga?</p>
                  <p rend="justify">—  Ba era unul cu barba albă ca năgara, cinstite ceauş. Bărbat cu frica lui Dumnezeu, căci ne-a lăsat vieţile.</p>
                  <p rend="justify">—  Ce era să facă cu vieţile voastre? S-a veselit ceauşul.</p>
                  <p rend="justify">Ploaia pornise iar, potop, însă fără vânt. Şi ceauş şi harapi s-au grămădit într-un cotlon, subt o streşină. Cei care trăgeau la lopeţi au silit din răsputeri ca să scape mai degrabă de atâta apă din cer şi de pe pământ, şi ceamul cu pod s-a lipit de ţărm la Isaccea; cei cu parâmele au aruncat parâmele la pripoane; alţii de-acolo au târât o poclişcă până la ceam şi oile au fost bârâite şi mânate la uscat, peste care curgeau ape.</p>
                  <p rend="justify">Pe neaşteptate, nourii s-au rupt; o pală de nouri s-a dat într-o parte, altă pală de nouri în altă parte şi sfântul soare s-a arătat, ca să vadă ce se petrece la Isaccea.</p>
                  <p rend="justify">La Isaccea se grăbeau slujitorii ca să mâie ciurdişoara la câşla cea mare de curând întocmită pe grindul de la vale, dincoace de Pădurea Lupului – sau, cum i se zicea în limba stăpânitorilor noi, Curtorman. Acolo aşteptau mânzărari cu turban, ca să mulgă mânzările. Era cu bună socoteală întocmită treaba la Isaccea.</p>
                  <p rend="justify">Mai era vreme până în sară. Din minarea, hogea amintea bine-credincioşilor osmanlâi, că nu se află alt Dumnezeu decât Alah şi alt proroc decât Mahomet. Îşi cânta vorbele prelung şi îngânat, parcă-i venea a plânge. Jder se uita la el de jos, cu gura căscată, fără a pierde însă din coada ochiului toate câte se petreceau în preajmă. Gheorghe Tătaru punea în rânduială tarniţile cailor. Ceauşul a păşit, sărind peste bălţile ploii, până la un târnaţ deschis unde stătea pe covoraş, cu picioarele încrucişate subt el, cadiul Isaccei. Era un cadiu cărunt, cu barba tuşinată rotund. Purta halat de matasă albastră cu dungi albe şi turban ca gălbenuşul de ou. Avea lângă el, la îndemână, rezemat de păretele de ceamur, un toiag. Acel toiag nu era numai semn al slujbei lui, ci şi meşteşug de pedeapsă al pravilei.</p>
                  <p rend="justify">—  Cum e treaba în pământul ghiaurului, Iscander ceauş? A întrebat cadiul. Stăi, nu răspunde, a adăugat el îndată şi a bătut de trei ori din palme.</p>
                  <p rend="justify">A  scos îndată capul pe uşă un harap buzat.</p>
                  <p rend="justify">—  Adă două filigene de cafe, a poruncit cadiul; cu caimac şi dulci, a adăugit el, căci îi plăcea să nu se oprească numai la o singură poruncă. Ai auzit, bre Ali? Taatlî! Caimaaclî!</p>
                  <p rend="justify">—  Am auzit, stăpâne, a răspuns harapul, pălindu-se cu laba peste ureche.</p>
                  <p rend="justify">Cât ai număra până la zece, cafelele taatlî-caimaaclî au fost aduse şi aşezate pe covor.</p>
                  <p rend="justify">—  Acuma spune, cum e treaba în pământul ghiaurului, Iscander ceauş? Leapădă-ţi imineii, Iscander ceauş, şi te aşează pe covor; după aceea vorbeşte.</p>
                  <p rend="justify">—  Treaba-i bună, s-a închinat ceauşul.</p>
                  <p rend="justify">—  Întâi leapădă imineii, Iscander ceauş, şi după aceea spune.</p>
                  <p rend="justify">—  Fac precum porunceşti, cadiule, s-a supus ceauşul. Treaba-i bună ş-am mai găsit o turmă, din care am rupt cincizeci de oi.</p>
                  <p rend="justify">—  Întâi aşează-te jos şi soarbe din cafe, Iscander ceauş, a poruncit cadiul, şi pe urmă arată cum a fost.</p>
                  <p rend="justify">—  Mă supun poruncii, Soliman cadi, şi pentru asemenea băutură scumpă îţi mulţămesc şi mă închin cu plecăciune. Am rupt cincizeci de oi, le-am abătut la ceam şi le-am adus. Dar ne-a plouat, Soliman cadi; era să ne înece. Cum ai poruncit, cadi, n-am făcut oamenilor stricăciune, căci suntem în vreme de pace, şi noi avem ce avem cu oile, nu cu oamenii. Pe acei oameni necredincioşi i-am alungat cu harapnicele, iar pe oi le-am adus cu blândeţă. Oi mulgătoare; din soiul cel bun. Oaia de soi se cunoaşte şi după lână, dar mai ales după dulceaţa seului. Şi s-a mai suit cu noi în ceam un nebun. A căzut ca din cer.</p>
                  <p rend="justify">—  Ce-aţi făcut cu el, Iscander ceauş? Aş fi poftit să-l văd şi eu.</p>
                  <p rend="justify">—  N-am făcut nimica alta, decât l-am adus aici, ca să-l înfăţişez la judeţul său. Noi, fiind oşteni, nu ne pricepem la judeţe. Ori îl tăiem, ori îl lăsăm. De tăiat nu l-am tăiat, căci nu ne-a făcut nici un rău. De lăsat nu l-am lăsat, ca să-l aduc la cadiul nostru. A ţipat şi a crâşnit toată vremea cât am trecut Dunărea. După aceea s-a liniştit. Acuma văd că-i aici, în medean.</p>
                  <p rend="justify">—  Care-i?</p>
                  <p rend="justify">Ceauşul a arătat cu degetul:</p>
                  <p rend="justify">—  Iată-l, dinaintea cinstitei case a cinstitului cadi.</p>
                  <p rend="justify">—  Cel care ţine caii?</p>
                  <p rend="justify">—  Nu; acela-i sluga.</p>
                  <p rend="justify">—  Atuncea va fi fiind cel cu capul gol. Om tânăr. Nu-i urât. Şi nici nu pare smintit.</p>
                  <p rend="justify">—  Într-adevăr, acuma stă cuminte şi se uită la noi.</p>
                  <p rend="justify">Soliman cadi a dat cu dosul palmei la o parte tablaua cu filigenele şi a pus mâna pe toiag.</p>
                  <p rend="justify">—  Porunceşte-le să vie aici, a zis el lui Iscander ceauş. Ceauşul a făcut semn cu palma cătră cei doi străini, îndemnându-i să se apropie.</p>
                  <p rend="justify">Chiar atunci nebunul a ridicat ochii în sus, ca să privească, între Dunăre şi soare, un stol de lari albi cu aripi negre, care se jucau în lumină rotindu-se cu sprinteneală şi dând ţipete ascuţite ca de muieri; după ţipete, râdeau prelung şi gâdilat aşa cum au obicei să râdă unele fiinţi din această tagmă. Acele păseri de apă, moldovenii, după obiceiul lor rău, le-au poreclit „curvulice”.</p>
                  <p rend="justify">Cel cu caii a împins de la spate pe nebun înspre târnaţ. A lăsat apoi caii slobozi şi a venit alăturea, ca să fie tălmaci pentru orice întrebare şi răspuns.</p>
                  <p rend="justify">—  Bre, cine sunteţi voi?</p>
                  <p rend="justify">Cel ce ţinuse caii a şoptit ceva cu tovarăşul său.</p>
                  <p rend="justify">—  Cinstite cadi, s-a întors el spre judecător, eu nu ştiu nimica despre acest om decât că l-am găsit la numărătoarea oilor. Împărţea oile la ciobani, poruncindu-le să se ducă fiecare unde-a vedea cu ochii cât mai degrabă.</p>
                  <p rend="justify">—  Nu-i nebun?</p>
                  <p rend="justify">—  Nu-i nebun, cinstite cădi; e stăpân de oi. Şi oile lui au semn o crestătură de foarfece la urechea stângă. Când, din voia lui Dumnezeu, am nimerit pe ceamul acestui vrednic ceauş, el şi-a cunoscut oile după semn, şi l-a cuprins mare scârbă, încât a voit să sară în Dunăre.</p>
                  <p rend="justify">—  Aşa? S-a mirat cadiul. Şi tu, zici că nu eşti sluga lui?</p>
                  <p rend="justify">—  Nu-s sluga lui; numaicât mi-i milă de dânsul.</p>
                  <p rend="justify">—  Şi ce-ai căutat la numărătoarea oilor?</p>
                  <p rend="justify">—  Cinstite cadi, eu m-am înfăţişat acolo ca să cumpăr cinci oi, care-mi făceau trebuinţă pentru o cumătrie în sat la noi, la Mânzăteşti. Mi-am ales cinci oi şi i le-am plătit un galbăn venetic. Am încălicat pe cai şi ne-am dus la Fântâna lui Filip, ca s-aducem pe socru-meu cu carul, să încarce oile în car. Când am ajuns noi la Fântâna lui Filip, socru-meu înjugase şi fugea peste câmp; a dat într-o dumbravă şi nu l-am mai văzut. Numai răcnind l-am auzit, c-ar fi dat turcii. Întâi ne-am tupilat într-o râpă, să vedem ce este. Am ieşit apoi la un drum ş-au dat peste noi nişte luptători viteji ai lui Giafar buluc-baş; ori a tatălui lui Giafar. Le-am plătit toată vama, ca să ne lese slobozi.</p>
                  <p rend="justify">Pe urmă am ieşit la Dunăre; şi Dumnezeu a vrut ca să cădem între oile acestui om. Însă eu, altfel, nu-l cunosc.</p>
                  <p rend="justify">—  Ş-acum ce vreţi voi, bre?</p>
                  <p rend="justify">—  D-apoi ce să vrem, cinstite cadi? Omul acesta e bucuros…</p>
                  <p rend="justify">—  Cum îl chiamă?</p>
                  <p rend="justify">—  Jder.</p>
                  <p rend="justify">—  Am înţeles. De ce-i bucuros acest ghiaur pe care-l chiamă Ijder? C-a scăpat cu viaţă?</p>
                  <p rend="justify">Cadiul a râs cu nişte dinţi lungi, însă cu duhul bunătăţii în sine, şi s-a uitat întâi la ceauş, pe urmă la Jder, şi după aceea s-a întors iar cătră Botezatu.</p>
                  <p rend="justify">—  Nu atâta c-a scăpat cu viaţă, cinstite jude, cât că i s-a întors mintea la loc. Era să-şi facă o samă!</p>
                  <p rend="justify">—  Asta-i bun; să se închine cu fruntea în ţărână şi să mulţămească Dumnezeului său. Stăi, nu-i spune înainte de a arăta ce pofteşti tu.</p>
                  <p rend="justify">—  D-apoi eu ce să poftesc, cinstite cadi? Eu i-am dat un galbăn venetic ş-am rămas păgubaş şi de oi şi de banul meu.</p>
                  <p rend="justify">Cadiul s-a sprijinit cu umărul stâng în toiag, ţinând cu mâna de măciulie şi rezemându-şi fruntea de braţ. A stat şi s-a gândit cum să facă dreptate; căci dinaintea judeţului său se aflau în acea clipă doi împricinaţi; unul vânduse şi altul cumpărase; şi cumpărătorul se afla cel mai păgubit.</p>
                  <p rend="justify">—  Vra să zică i-ai dat galbănul?</p>
                  <p rend="justify">—  I l-am dat.</p>
                  <p rend="justify">—  Atuncea întreabă-l: unde-i veneticul de aur? Îi poruncesc să-mi spuie numaidecât.</p>
                  <p rend="justify">Tătarul s-a întors spre soţul său şi l-a întrebat din partea cadiului.</p>
                  <p rend="justify">Soţul său a încuviinţat din cap şi a scos din gură un ban de aur.</p>
                  <p rend="justify">Atuncea s-a dumirit şi Iscander ceauş de ce nu găsise, la cercetarea harapilor, măcar acel ban. Şi i-a spus cu glas încet cadiului, ca să se mire şi cadiul cum poate rămânea un ban de aur necredincioşilor, după ce au trecut prin mânile unor pricepuţi vameşi.</p>
                  <p rend="justify">Cadiul şi-a rezemat fruntea de braţul stâng, cugetând iar.</p>
                  <p rend="justify">—  Ijder ghiaur, a poruncit el. Ţi se cuvine să dai cumpărătorului banul; pentru că ai primit banul şi nu i-ai dat oile.</p>
                  <p rend="justify">Auzind hotărârea, ghiaurul cu numele Ijder s-a închinat după rânduiala drept-credincioşilor moslemi, şi a pus pe covor, dinaintea dreptului judeţ, galbănul venetic.</p>
                  <p rend="justify">Cadiul l-a luat între degetele sale, l-a ridicat până sub sprâncene, şi l-a cercetat cu luare-aminte.</p>
                  <p rend="justify">—  Ban bun, a încuviinţat el.</p>
                  <p rend="justify">A pus banul de aur pe covor dinaintea sa.</p>
                  <p rend="justify">—  Însă lui Ijder ghiaur nu-i pot da oile, şi-a umflat el glasul; căci oile sunt ale luminăţiei sale Sultanul Mehmet.</p>
                  <p rend="justify">După ce a ascultat tălmăcirea, Jder a mormăit ceva.</p>
                  <p rend="justify">—  Zice, a dat lămurire tătarul, că el dăruieşte oile sale fericitului Mehmet-Sultan, şi mă îndeamnă pe mine să lăs galbănul venetic cadiului, pentru că am fost judecaţi cu dreptate. Parcă am fi fost înaintea înţeleptului Solomon.</p>
                  <p rend="justify">—  Într-adevăr, aşa mă chiamă şi eu sunt Soliman cadi, a încuviinţat judecătorul; şi, în clipa care a urmat, Iscander ceauş n-a mai văzut pe covor galbănul venetic. Toate cele de pe pământ vor trece, a încheiat cadiul; toate cele de pe pământ vor trece, numai faţa Domnului Dumnezeului tău va sta întru măreţie şi slavă!</p>
                  <p rend="justify">După acest verset sfânt din Coran, a plecat toiagul şi a zis:</p>
                  <p rend="justify">—  Duceţi-vă din faţa mea! Ghiaurii pot să se ducă, a adăogit el îndată cătră ceauş; iar drept-credincioşilor să le aducă Ali harapul încă o cafe taatlî-caimaaclî.</p>
                  <p rend="justify">După ce a scăpat de Dunăre şi de Isaccea, comisul Ionuţ Jder n-a mai făcut popas în toată curgerea nopţii care a urmat; şi n-a stat decât câte puţin, la ciuşmele, în toată ziua de a doua zi. Îi mai făcea trebuinţă să descalece numai cât or apuca grăunţe de câteva ori cu gura caii. El şi cu soţul său îşi potoleau setea şi se strângeau mai tare în curelele chimirului.</p>
                  <p rend="justify">Tătarul, după socotinţi ale lui vechi şi moştenite, mai bucuros ar fi abătut calea pe poteci ferite. Însă Jder, privind în jurul său cu luare-aminte, vedea şleahul cel mare cătră poarta Împărăţiei aşa de purtat de podvezi, şi pâlcuri de oşti, şi olăcari cărora li se deschideau poştele ca sub bătaie de vânt, şi beilicari creştini care veneau la cetăţile Dunării, şi alţii care se duceau în robie cătră Rumelia, încât i s-a părut că nu poate avea o trecere mai bună decât pe-acolo. A pus pe Botezatu înainte, ca să deie glas ori răspuns în limba stăpânitorilor osmanlâi; iar el urma îndată după slujitorul său. Nu-şi vorbeau şi nu-şi făceau semne, când treceau prin îmbulzeli. Şi popasurile începură a le face la hanuri unde era mai mult tract. Numai mulţimea nu te bagă în samă, dacă umbli cuviincios la port şi înfăţişare; şi numai cei care vorbesc nu te ascultă, dacă nu te sui pe zaplaz strigând vorbe deşănţate.</p>
                  <p rend="justify">Întâmplarea Dunării, Jder o purta în sine ca într-o răcliţă, ca s-o scoată la lumină pentru iubiţii săi, când va veni timpul. Nu-i petrecere mai bună la vreme de iarnă, decât s-auzi asemenea istorisiri lângă focul din sobă. Muţa se bucură şi-şi pocneşte palmele, iar comisul cel bătrân tace şi numaicât îi lucesc ochii. Stă şi Maruşca la un colţ de masă, în picioare, cu ochii aţintiţi. Candachia îşi sfecleşte inelele cerceilor şi Cristea, în jilţ larg, tot pufneşte şi-şi aşteaptă rând, să spuie şi el una, mai cu moţ decât toate întâmplările ce se pot spune.</p>
                  <p rend="justify">„Mai cu samă să nu te dai în privelişte…” îl povăţuise, la sfatul de sară, părintele arhimandrit şi uncheş, Amfilohie. Încolo, bine este să mergi înainte cu îndrăzneală, fără să te temi de oameni. Cum te sfieşti.</p>
                  <p rend="justify">—  Ei te cunosc şi sunt asupra ta. Cum păşeşti asupra lor, ei se dau în laturi.</p>
                  <p rend="justify">Bune sfaturi, şi Jder se ţinea cu dinţii ca să le urmeze. Chiar mintea lui îi spunea că mai bună învăţătură decât asta nu poate fi.</p>
                  <p rend="justify">Dar răsăreau în el încrederi şi puteri nouă. Între acele flori înflorite ale încrederii şi puterilor nouă, demonul său iar ieşea din afund sclipind. Asta era rămăşiţa lui de nebunie de pe când nu era decât un prunc; şi era hotărât în sine s-o lepede, cum îşi leapădă mormolocul coada.</p>
                  <p rend="justify">Într-un rând îşi căuta han, într-o margine de târg care se chiamă Sofia. Nu găseau loc; toate caravanseraiurile neguţătorilor creştini erau înţesate de lume, de cai şi de căruţe. Era într-o zi de vineri; slujbele la geamii se isprăviseră; hogii strigaseră din minarele vestirea legii adevărate şi credincioşii îşi spălaseră vârfurile degetelor şi fruntea cu colb; de la acel ceas al strigării a doua, neguţătorii greci şi armeni erau slobozi să purceadă la drum deşertând odăile. Deci îndată după acel ceas Jder şi Botezatu se puteau înfăţişa undeva, ca să apuce loc pentru cai. După asta pentru om e mai uşor decât pentru dobitoc. Omul se îngrămădeşte între alţi oameni sub bolta cea mare a hanului; s-aşează pe rogojină la rând cu alţii şi se uită cum ospătarul învârte într-o ţiglă mare sculată în picioare şi împresurată de jar acea friptură de berbece care-i fără păreche pe lumea asta. Are nume urât, că-i zice „chebap”; dar gustul i-i ca o rouă pe limbă şi ca un bold de plăcere în fundul împărătuşului. N-avem noi la Moldova asemenea bunătate. O oaie întreagă e cenătuită, tăiată felii şi aşchii şi clădită pe acea ţiglă; o cuprinde pojar de mangal; tot dă asupra ei meşterul ospătar c-o pleaftură tăvălită prin seu şi printr-o leacă de alifie de ai, căruia i se zice şi usturoi; ş-apoi, când s-a rumenit faţa chebapului, te înfăţişezi la meşter cu talgerul tău; iar meşterul, c-un cuţit ia aşa de mare şi ascuţit ca un brici, taie de ici un rând de bucăţele, trage şi prin cealaltă parte şi scoate alt rând de bucăţele; şi unde a rămas bălan chebapul, dă iar cu pleaftură, şi frigarea se învârte singură, căci are scripţ, de umblă când într-o parte, când în alta. Mănânci, de-ţi uiţi părinţii.</p>
                  <p rend="justify">Numai după această gândire şi după asemenea icoană care se înfăţişa ochilor săi înainte de a-şi fi făcut gazdă, putea cunoaşte comisul Jder cât i-i de foame. În acea dimineaţă nu luase în gură decât apă. Deasemenea şi tătarului i se lungiseră urechile de foame.</p>
                  <p rend="justify">—  Hai, Botezatule, să căutăm han.</p>
                  <p rend="justify">Când a spus vorba asta s-a oprit. În medeanul cel mare din acea margine de târg, soseau călăreţi la halca. O mulţime mare de lume de toate neamurile era adunată într-o lăture. Într-o altă lăture, se suiseră bărbaţi, femei şi copii pe zăplazuri şi pe acoperişurile caselor, în privelişte. În fund, pe pajişte, sosise Hrana-Beg, după cum i se auzea numele rostit din gură în gură, şi-şi oprise deodată calul împodobit cu zorzoane şi mărgeanuri; îşi înălţase barba şi se uita fudul; în juru-i se îmbulzeau alţi slujitori împărăteşti, care se aflau în acel târg sub mâna şi subt ascultarea lui Hrana-Beg. Prin laturea deschisă, intrau, la halcă, navrapi tătari şi spahii de la Anatolia, care de care în straie mai împodobite, cu lanţuguri la gât şi cu pene la gugiumanuri. Erau slujitori de rând ai împărăţiei şi erau învoiţi pentru acea zi să puie pe ei unele din dobânzile lor de război, straie, juvaeruri şi arme ale celor biruiţi şi tăiaţi de dânşii.</p>
                  <p rend="justify">Intrarea lor s-a făcut cu atâta grăbire şi tumult, încât, din locul unde se afla, Jder a fost smuls şi luat ca de-un val. Murgul lui cuminte a făcut câteva copce, ca să-şi simtă laturile slobode şi apoi a prins a păşi domol între ceilalţi cai. Botezatu a rămas despărţit cu calul lui; Ionuţ nu l-a mai văzut.</p>
                  <p rend="justify">A  umblat aşa între navrapi şi spahii până ce-a ajuns în apropierea lui Hrana-Beg. Atuncea a păşit înainte un crainic pedestru de lângă scara stângă a lui Hrana-Beg şi a strigat poruncile.</p>
                  <p rend="justify">Călăreţii să descalece! Să facă zid împotriva norodului! Ca să rămâie rotundul medeanului slobod pentru halca! Nimene să nu mai steie călare decât Hrana-Beg şi ciorbagiii, chihăile şi ceauşii care se află în jurul măriei sale! Iar înainte de halca, măria sa Hrana-Beg vrea să vadă trânta grecească. Pentru asta se şi află adus acolo de faţă un hadâmb cu numele Uzun, vestit luptător, care pofteşte să se măsoare în trei rânduri cu trei bărbaţi luptători.</p>
                  <p rend="justify">După ce a rostit aceste porunci, crainicul s-a tras înapoi şi un surlaş de după călăreţii ce-l împresurau pe măria sa a sunat din surlă.</p>
                  <p rend="justify">Navrapii şi spahii au descălecat. Şi-a ţinut fiecare calul său de dârlogi. Iar din pajişte a ieşit o negreaţă a pământului – un lungan gol până la mijloc, uns cu undelemn. Strălucea în soare şi se uita împrejuru-i pe sub nişte sprâncene dese de subt o frunte îngustă. Şi-a încrucişat întâi braţele pe piept şi şi-a jucat muşchii braţelor; apoi şi-a pus palmele în şolduri şi s-a crăcănat întru toată puterea lui, poftind potrivnic.</p>
                  <p rend="justify">Descălecase şi Jder. Navrapii care erau de o parte şi de alta se uitau la dânsul şi nu-l cunoşteau a fi dintre ai lor. S-au privit, şi-au dat coate şi s-au hlizit, necutezând a-l scoate şi lăsându-l deocamdată în plata Domnului. Se aplecau numai unii cătră alţii, şoptindu-şi la ureche felurite socoteli.</p>
                  <p rend="justify">Aşteptând să vadă luptător pentru Uzun hadâmb, Jder a băgat deodată de samă că omul său Gheorghe Botezatu şi-a făcut loc călare în pajişte. Nu era domn şi stăpân; se ţinea cuviincios ca o slugă a domnilor şi stăpânilor.</p>
                  <p rend="justify">Crainicul a ieşit iar:</p>
                  <p rend="justify">—  Măria sa aşteaptă să vadă luptători împotriva lui Uzun! E învoit să se înfăţişeze oricine pofteşte, drept-credincios ori ghiaur, căci azi e zi de bucurie închinată măriei sale Mehmet, împărat al împăraţilor. Hrana-Beg făgăduieşte douăzeci şi cinci de piaştri celor dintâi trei bărbaţi care vor îndrăzni să se măsoare cu Uzun.</p>
                  <p rend="justify">S-a făcut între navrapi mişcare. Tătarii se îndârjeau ca să-şi arate luptătorii lor. Au ieşit doi oşteni scunzi şi spătoşi. Au păşit înainte şi s-au închinat lui Hrana-Beg, apoi şi-au lepădat cuşmele şi straiul în pajişte, dinaintea cailor domneşti. S-au auzit glasuri întărâtate de încuviinţare în laturea lui Jder. Abia a apucat a lepăda de pe el straiul dezgolindu-se până la cingătoare unul din acei doi navrapi, şi Uzun hadâmbul a şi sărit asupra, lui, cercând a-i cuprinde mijlocul.</p>
                  <p rend="justify">—  Balaican, Balaican! Strigau unii dintre navrapi; ilcovč baranâm!</p>
                  <p rend="justify">Îl îndeamnă să nu se lese, cugeta Jder. Furnicat de nerăbdare.</p>
                  <p rend="justify">Într-adevăr, Balaican nu se lăsa. S-a răsucit, a pus o mână în pieptul lui Uzun şi l-a repezit îndărăt. Însă de acea mână întinsă s-a agăţat numaidecât hadâmbul, şi trăgând năprasnic pe Balaican spre el, l-a lovit în piept cu pieptul său; făcându-şi apoi cleşte din cotul drept, i-a pus lui Balaican acel cleşte în jurul gâtului. Când a sucit din cleşte, Balaican a fost la pământ. Ionuţ n-a avut nici când, se şterge la ochi: Uzun a fost călare pe pieptul lui Balaican; pe urmă, de cum era călare, s-a întors şi s-a aşezat îndesat ca pe un scaun!</p>
                  <p rend="justify">—  Să i se numere lui Balaican douăzeci şi cinci de piaştri, a poruncit Hrana-Beg.</p>
                  <p rend="justify">Uzun a ridicat de jos lângă sine pe navrap şi l-a bătut pe spate, rânjind. Întorcându-se în loc, pe neaşteptate, a sărit ca un pardos asupra celuilalt tătar, cuprinzându-i mijlocul.</p>
                  <p rend="justify">Toată lumea aceea strânsă acolo nici n-avusese vreme când să deie strigăt la biruinţa întâia a lui Uzun. Nici n-avusese vreme când să-şi tragă sufletul. Se făcuse o tăcere încremenită în tot medeanul. Biruinţa a doua a hadâmbului s-a înfăţişat altfel. Întâi l-a strâns pe al doilea năvrap cătră sine, cercuindu-l, până ce i-a avut în stăpânire toată coarda mijlocului, apoi a prins a se învârti cu repejune în loc până ce i-au scăpat navrapului tălpile de pe pământ. Atuncea l-a răsucit şi l-a prăbuşit ca pe un sac.</p>
                  <p rend="justify">S-a stârnit murmur dintrodată. Nu din pricina acestei isprăvi de-al doilea a hadâmbului; ci pentru că, din laturea navrapilor, mai ieşise cu repeziciune un luptător, doritor să câştige douăzeci şi cinci de piaştri. Halai-halai! Strigau navrapii, nu-i de la noi!</p>
                  <p rend="justify">—  Au fost destui de la voi! Întorceau cuvânt spahiii. Crainicul a ieşit iar să-şi dea înştiinţarea.</p>
                  <p rend="justify">Păşind sprinten cu trupul puţin aplecat înainte, luptătorul nou lepăda de pe el straiul. Dintre călăreţii domneşti, Gheorghe Botezatu Tătarul slobozise şi el strigăt, căci cunoscuse pe cel care se năpustise în marginea pajiştei.</p>
                  <p rend="justify">—  Domnul Dumnezeu să-l aibă în sfânta lui pază! A suspinat el, neîndrăznind să-şi facă cruce.</p>
                  <p rend="justify">Hadâmbul se repezise asupra lui Jder, cu fruntea înclinată. Jder îi dădu ocol. Luptătorul negru veni iar asupră-i; Ionuţ se opri crescându-şi pieptul. Atunci au cunoscut cei care priveau un om nalt, frumos încheiat întru toate mădulările lui. Unii l-au privit cu plăcere şi cu nădejde. Dar nici de data asta Jder n-a primit pe harap. S-a îndepărtat legănându-se din şolduri; pe când Uzun îl urmărea pas cu pas, potolindu-şi deplin răsuflările. Deodată şi-a făcut săritura de tigru. Ionuţ a făcut un pas în lături, lăsându-l să treacă. S-a plecat ş-a luat de jos un pumn de colb şi, dându-se în laturea hadâmbului, l-a stropit pe umeri, pe braţe şi grumaz; apoi şi-a frecat el însuşi palmele cu colbul rămas. Cu două sărituri sprintene a fost în dreapta lui Uzun; l-a pălit peste braţ; cu a treia săritură, i-a venit în stânga şi a vrut să-l pălească iar. Dar Uzun a dat strigăt mânios şi s-a prăpăstuit pieziş asupra potrivnicului său. Deodată l-a încleştat de amândouă braţele. Jder s-a lăsat în aceeaşi clipă pe spate, aducând după el pe Uzun; şi, cum îl aducea în jos asupra sa, i-a pus pe dedesubt tălpile în pântece şi l-a zvârlit ca dintr-o catapultă peste capul său. Zvârlindu-se în acelaşi timp în călcâie, a fost asupra lui Uzun când acesta nici n-ajunsese cu grumazul în ţărâna medeanului.</p>
                  <p rend="justify">Ce zvon şi ce chiote au fost, şi ce învălmăşeli, şi cum se căscau urlând pe garduri şi jucau pe case ridicând braţele până la cer, nu se poate spune, dragă tuţă şi dragă muţă.</p>
                  <p rend="justify">Ce să mai strige crainicul! Degeaba a strigat crainicul. S-au învălmăşit şi caii. Aşa că Jder şi-a adunat cu grăbire straiul şi cuşma şi nu ştia cum să iasă din acele talazuri care începeau a porni asupră-i. Aşa de tare i s-a aprins firea pentru acea izbândă, încât i-a venit să facă lui Hrana-Beg altă privelişte. A vârât în gură, cârligat, degetul cel mic de la mâna stângă şi a slobozit trei şuierături ascuţite. S-a văzut ieşind dintre navrapi murgul şi sosind la stăpânul său. La porunca lui Jder s-a lăsat în genunchi şi Jder a trecut în şa ca-n zbor. L-a întors spre Hrana-Beg şi i l-a închinat, ş-atuncea Hrana-Beg a spus acele vorbe:</p>
                  <p rend="justify">—  Halahal pehlivan! Tam behadâr place la mine!</p>
                  <p rend="justify">S-ar fi cuvenit să-şi smulgă punga de la oblânc şi s-o arunce în pajişte, dar asemenea lucruri nu se întâmplă decât în poveşti.</p>
               </div>
               <div type="div3" rend="P12">
                  <head>Capitolul XI.</head>
                  <subtitle>Alte întâmplări şi mai de mirare.</subtitle>
                  <p rend="justify">Ei, ce fac eu acuma, calare, într-atâta adunătură de norod şi oaste? Atâtea părechi de ochi se uită la mine; atâtea glasuri mă strigă, fără să ştie cine sunt. Înaintea mea, Hrana-Beg care a rostit acele vorbe. Rânjeşte şi-mi face semn cu mâna. Nu mă chiamă; ci numai îi place ce-am făcut eu şi dă aşa ca dintr-o aripă. Nu mă chiamă, dar nici nu mă pot duce de dinaintea lui. Atâta umilinţă am pentru trebuşoara pe care am săvârşit-o, încât îmi vine să intru în pământ. Ce m-a povăţuit uncheşul meu arhimandritul – să nu ies ca păduchele în frunte – şi ce-am săvârşit eu! Acu, după ce-am făcut cu mânile şi cu picioarele şi am stricat, bine ar fi să găsesc cu mintea ceva, ca să dreg.</p>
                  <p rend="justify">Cum era încă oarecare învălmăşeală şi lumea din laturi năboise prin unele spărturi ale gardului de oaste, călăreţii navrapi şi spahii au fost într-o clipeală în scări şi, cu piepturile cailor, au împins pe îndrăzneţi înapoi. A avut cum să iasă şi Gheorghe Botezatu dintre slujitorimea ciorbagiilor şi, venind în grabă până la mine, m-a luat dintr-o coastă ş-a călăuzit pe murg în locul unde stătuse el, şi, din locul unde stătuse el, până în dosul lui Hrana-Beg. Dar asemenea lucrare nu s-a putut face fără să fie băgată în samă, şi Hrana-Beg m-a pândit pieziş, apoi şi-a aplecat barba spre unul de lângă sine şi i-a şoptit ceva. Acela a şoptit altuia la ureche.</p>
                  <p rend="justify">—  Ai văzut, Botezatule?</p>
                  <p rend="justify">—  Ce să văd?</p>
                  <p rend="justify">—  Ce-am făcut eu, Botezatule.</p>
                  <p rend="justify">—  Am văzut… a oftat cu mare mâhnire slujitorul meu. Dar nici eu nu-l întrebasem din bucurie ci din scârbă. A ieşit iar crainicul ş-a strigat nişte vorbe care nu mi-a mai făcut trebuinţă să-mi fie tălmăcite; ş-a pornit jocul cu halcaua şi cu geridul între unii călăreţi spahii şi alţii navrapi. Din repejunea cea mare a cailor, unii aruncau prin halca suliţa care se chiamă gerid şi alţii, tot din goană, se sileau s-o prindă din cealaltă parte de cerc. Poate m-aş fi îndemnat să m-amestec şi eu în asemenea întrecere, dar mi se ofilise sufletul. Mă întreabă Botezatu:</p>
                  <p rend="justify">—  Nu ţi-i foame, comise?</p>
                  <p rend="justify">Iaca, de asta uitasem. Cum m-a întrebat el, am văzut numaidecât dinaintea ochilor mei un sarai care se chiamă Ghiul-hanč, ţ-un ospătar care taie c-un cuţit lung dintr-un chebap rumenit. „Ticălos om de lut!” ar fi zis părintele arhimandrit. Asupra mea era paloş spânzurat numai într-un fir de păr, şi eu mă desfătam, cu gândul la Ghiul-hanč ţi la chebap.</p>
                  <p rend="justify">Uşurel, mă trage de mânecă Gheorghe Botezatu. Descalică el, descalic şi eu. Cu caii a mână, ne ferim mai deoparte. Când să ieşim în uliţa târgului, iaca privitori de pe garduri încep să strige la mine. Eu îs omul care m-am dat dumnealor în privelişte şi se bucură că mă văd. Şi mie nu-mi trebuie să se bucure; mie îmi trebuie să mă lese în pace. Şi câtu-s de amărât pentru toată fiinţa, dar în cerul gurii simţesc o dulceaţă de friptură şi de lipie caldă. Mi-i foame, de nu-l văd pe Botezatu cu ochii. Nu înţeleg de ce-s blăstămat eu aşa: când nu trebuie să-mi fie foame atuncea m-apucă pofte mai îndrăcite. Se găseşte la asemenea sarai, unde mă duc eu, şi vin din ostroavele greceşti; deasemenea fructe dulci, care se chiamă harbuz şi zamuz.</p>
                  <p rend="justify">Botezatu îmi aruncă în cap o desagă de orz deşartă. Acuma parc-aş fi o cadână. Lumea tot îmi face petrecere cât mă ştie că-s cel din pajişte şi cască la mine gurile până la urechi. Pun piciorul în scară, mă salt în şa cu desaga în cap, văd înaintea mea ca printr-un voloc des, şi cotesc într-o ulicioară. Din ulicioară, după ce umblăm o vreme, cârmim într-o hudiţă. Botezatu-i lângă mine, calare şi el. Îşi ia ce-i al său, adică traista de orz, şi mă priveşte cu aceeaşi întristare. Zic eu:</p>
                  <p rend="justify">—  Acuma să căutăm gazda. Mie îmi trebuie să mă duc la Hanul Trandafirilor.</p>
                  <p rend="justify">—  Bine, să mergem la Ghiul-hanč, oftează Gheorghe Botezatu. Unde-i?</p>
                  <p rend="justify">—  Nu ştiu; să-l căutăm. Într-un târg ca acesta, supus strălucirii sale Sultan Mehmet, nu se poate să nu se găsească un han cu asemenea nume.</p>
                  <p rend="justify">—  L-om căuta, comise, dar cum?</p>
                  <p rend="justify">—  Bine, răspund eu; l-om căuta umblând şi întrebând, căci avem picioare de umblat şi gură de întrebat.</p>
                  <p rend="justify">Cum stăteam noi şi ne sfătuiam subt un castan bătrân, în hudicioara aceea în care intrasem, iată se deschide o fereastră cu zăbrea. Acea fereastră cu zăbrea era de la un foişor de la rândul al doilea. Şi la fereastra cu zăbrea văd o fiinţă care se uita la mine. Numai o clipă mi s-a arătat. Avea strai subţire alb şi comanac cu mărgăritare; buze roşii, ochi negri. Când să întreb ce aveam de întrebat, i s-a lăsat pe obraz iaşmacul. Şi s-a dus.</p>
                  <p rend="justify">—  Am dat peste casă de drept-credincios osmanlâu, zic eu; foişorul e vopsit cu galben; după cum m-a învăţat părintele Amfilohie, sub vopseaua asta nu se pot hodini decât turcii.</p>
                  <p rend="justify">Întreb cătră acea fereastră rămasă deschisă:</p>
                  <p rend="justify">—  Mă rog, pe unde să apucăm noi, ca să ieşim la Ghiul-hanč?</p>
                  <p rend="justify">—  D-apoi cine te înţelege moldoveneşte în târgul acesta? Mă mustră Gheorghe Botezatu. Hai să ieşim de-aicea ca să găsim un bărbat; căci numai cu asemenea dobitoace ni-i îngăduit nouă a sta de vorbă în împărăţia lui Sultan Mehmet.</p>
                  <p rend="justify">Eu întreb iar:</p>
                  <p rend="justify">—  Ghiul-hanč? Ghiul-hanč?</p>
                  <p rend="justify">Îmi umbla aşa limba în gură; uitasem de chebap şi zamuz; şi nu doream decât să mai văd o dată în viaţa asta pe fata de la zăbrea. Căci, după câte judecasem, era o copilă. Se uitase o clipă la mine şi-mi fusese destul. Vorba pe care o spuneam eu am înţeles-o tot atunci eu singur.</p>
                  <p rend="justify">—  Că acolo se află hanul meu, al trandafirilor. Într-adevăr, poate acolo se afla. Şi ce ar fi să mă aşez o vreme în acest târg şi să tot dau târcoale prin hudicioara asta, la o casă tihnită cu foişor galben? Să se trezească într-o zi muţa cu mine, că-i aduc o turcoaică şi i-o sui pe cuptor! Nu râde, muţă; aşa-s gărgăunii mei când mă aflu la mai mare strâmtoare. Mai întreb o dată – şi văd copila iar la zăbrea. E tot cu iaşmacul pe obraz. Pe urmă ridică mânuţa şi dă la o parte iaşmacul ca s-o văd râzând.</p>
                  <p rend="justify">Când să-mi spuie ce avea de spus şi eu mă pregăteam s-ascult pe Botezatu tălmăcindu-mi, iaca se deschide poarta de la uliţă şi ies doi harapi cu iuţeală, şi sar la capetele cailor noştri ca să ni-i apuce de căpestre. Şi s-aud de după poartă răcnind glasuri bolborosite. Alt harap buzat iese în pragul porţii c-un toiag mai gros decât cele cu care umblă de obicei oamenii; şi după acesta, altul. Am împins murgul înainte şi, cu piciorul în scară, am pălit sub bărbie pe feciorul cel negru care năvălise asupra mea. Botezatu a smuncit frâul ridicând calul său în două picioare, ca să-l prăvale peste celalalt fecior. Având calea slobodă, am dat pinteni şi ne-am dus; dar din hudicioară s-a luat mare laie după noi, cu chiote şi cu ciomege.</p>
                  <p rend="justify">Aşa fel am găsit noi Hanul Trandafirilor. În capătul hudiţii ne-au aţinut calea oameni şi călăreţi. Ce caută aceşti oameni şi aceşti călăreţi împotriva noastră, când noi îi ştim că trebuie să steie în priveală la halcă? Vor să ne prindă, se înşiră grabnic, ca să ne strângă din laturi şi din faţă; iar din urmă vin harapii cu nunta lor. Vâr mâna în sân, ca să trag jungherul dăruit de postelnic. Botezatu mă păleşte peste braţ. Atuncea dau răsuceală murgului, ca să-mi vie îndămână să apuc o sabie de la cei care mi se pun împotrivă. Botezatu se prăvale asupra mea, mă apucă cu un braţ de după umăr şi cu celalalt îmi încleştează mâna stângă. La mine, mai ales mâna stângă-i primejdioasă. Atuncea am priceput că-mi pun capul dacă mai fac o mişcare; şi încremenesc în braţele lui Botezatu. Mă uit furiş în jur; mă închin în gând după povaţa ce mi s-a dat în pruncie. Şi iată că Botezatu începe a striga şi a cere sprijin la călăreţii ce ne ieşiseră înainte. Călăreţii trag hamgerele şi ameninţă pe harapii cei cu ciomegele. Grăiesc învălmăşit unii şi alţii. Unul din călăreţi se apropie cu calul şi-şi aşează palma pe umărul meu, punând stăpânire pe mine. Cei din hudicioară se domolesc şi leapădă armele.</p>
                  <p rend="justify">Când călăreţul a pus mâna pe umărul meu, l-am cunoscut. Era cel cătră care îşi aplecase barba Hrana-Beg, şoptindu-i ceva. Şi Botezatu mi-a şi strecurat câteva vorbe de linişte:</p>
                  <p rend="justify">—  Acest slujitor are poruncă să te ducă şi să te înfăţişeze domnului său. Când ne-am furişat de la halcă, el s-a ţinut de departe după noi, ca să vadă unde ni-i gazda şi să ne găsească.</p>
                  <p rend="justify">—  Apoi gazda noastră-i la Ghiul-hanč, zic eu.</p>
                  <p rend="justify">—  S-a şi văzut că-i la Hanul Trandafirilor; şi hangiilor de acolo li s-a spus că asemenea oaspeţi ca domnia ta îşi vor primi osânda; chiar acuma au să ne înfăţişeze la Hrana-Beg. Dacă om fi vinovaţi, măria sa Hrana-Beg a da poruncă gealatului să ne taie.</p>
                  <p rend="justify">M-am liniştit.</p>
                  <p rend="justify">—  Bine, zic, să mă duc la Hrana-Beg.</p>
                  <p rend="justify">Ne-am dus destul de departe până la o casă mare împresurată cu zid de piatră. Am intrat pe-o poartă, am descălicat; au venit argaţi şi ne-au luat caii, ca să-i hrănească şi să-i adape; iar eu şi Botezatu ne-am aşezat la umbră de copac, lângă un cerdac. Din locul unde stam, vedeam grădina prăvălatic până la o apă. Umblau slujitori forfota. Numai într-un colţ la o portiţă era linişte, şi acolo sta de strajă un oştean bătrân, cu două iatagane încrucişate în seleaf.</p>
                  <p rend="justify">—  Acolo-s cămările muierilor… m-a încredinţat Botezatu.</p>
                  <p rend="justify">Pe la ceasul al şaptelea, a venit şi Hrana-Beg. Ştiu; lui îi dă mâna să vie agale, umblând la pas între ceilalţi slujitori mai mici decât el ai Sultanului. Din când în când chiar strânge frâul şi-şi opreşte calul, arătând celor din juru-i, cu mâna, ba colo, ba dincolo. Aşa s-a oprit în poartă, şi, înainte de a intra, a arătat, după cât îmi spunea omul meu, că la deal ar fi fiind loc de-o moschee, iar la vale de han pentru ieniceri. Mahalaua aceea e a creştinilor, şi câte case se află la deal şi la vale le dărâmă şi le dă foc. După aceea, ridică moschee, han şi grădini. Din asta am văzut ce fel de putere are Hrana-Beg.</p>
                  <p rend="justify">Zice Botezatu:</p>
                  <p rend="justify">—  Pe cât înţeleg, e cel mai mare peste toată ţara asta.</p>
                  <p rend="justify">—  Aşa se pare, răspund eu. Şi lui îi dă mâna să vie agale, vorbind şi poruncind, căci el a mâncat şi s-a îndestulat cu de toate înainte de a ieşi la medean.</p>
                  <p rend="justify">—  Se vede, îngână Botezatu, că, pe lângă putere, are şi minte acest Hrana-Beg.</p>
                  <p rend="justify">A  intrat în ogradă stăpânul casei ş-a descălicat; cei din juru-i s-au grăbit să descalice înaintea lui; unii i-au ţinut scara, alţii l-au sprijinit de subsuori. Însă Hrana-Beg era bărbat în putere şi n-avea nevoie de ajutorul nimănuia. Dar aşa-i rânduiala turcilor; cu cât eşti mai în putere, cu atâta te împresură şi te sprijină toţi. Şi numai un deget să mişte Mehmet-Sultan, şi toată puterea lui Hrana-Beg e la pământ şi nu mai îndrăzneşte nimene să-l ţie de subsuori.</p>
                  <p rend="justify">Ne-am ridicat din locurile noastre şi ne-am închinat.</p>
                  <p rend="justify">—  Ghiuzel-ghiuzel! Zice stăpânul venind asupra mea. Se opreşte şi mă priveşte din cap până în picioare. Mă întreabă:</p>
                  <p rend="justify">—  Al cui fecior eşti şi din care parte de lume vii?</p>
                  <p rend="justify">Răspunde pentru mine Botezatu:</p>
                  <p rend="justify">—  Numele lui, puternice stăpâne, e Jder. Şi vine dintr-o ţară depărtată, de dincolo de Dunăre.</p>
                  <p rend="justify">—  Ghiuzel-ghiuzel! Zice beiul, şi acolo e tot stăpânire a strălucitului nostru întocmai ca soarele Mehmet-Sultan.</p>
                  <p rend="justify">Eu clatin, din cap şi sunt în îndoială pentru o vorbă ca asta; nu mă pun împotrivă, ca să-mi păstrez capul pe umeri, dar sunt întrucâtva în îndoială.</p>
                  <p rend="justify">Beiul întreabă pe Botezatu:</p>
                  <p rend="justify">—  Ce spune? Am uitat cum îl chiamă, asemenea nume nici nu putem noi rosti. E mai bun numele pe care i l-am dat noi, când a pus piciorul pe grumazul lui Uzun hadâmb. Ce spune Pehlivan?</p>
                  <p rend="justify">—  Spune, puternice stăpâne, că ţara noastră se chiamă Ac-Iflac.</p>
                  <p rend="justify">—  Se poate; până la iarnă se aşează şi acolo stăpânirea lui Mehmet-El-Fatâh.</p>
                  <p rend="justify">Eu am plecat fruntea ş-am oftat, închinându-mă cu gândul Împăratului nostru Hristos, carele întăreşte dreapta lui Ştefan-Vodă.</p>
                  <p rend="justify">—  Şi ce-i eşti tu acestui june? Îi eşti frate mai mare?</p>
                  <p rend="justify">—  Da. Puternice stăpâne, îi sunt povăţuitor.</p>
                  <p rend="justify">—  Unde vă duceţi?</p>
                  <p rend="justify">—  Ne ducem la părintele nostru Varlaam, la o mănăstire de la Aton, cu numele Zografu. Ne ducem şi-i cerem binecuvântare, cât se mai află în această viaţă.</p>
                  <p rend="justify">—  E părintele vostru?</p>
                  <p rend="justify">—  E părintele nostru, puternice stăpâne.</p>
                  <p rend="justify">—  Bine, duceţi-vă cu pace. Dar eu aş fi poftit să-i spun acestui Jder-Pehlivan că mi-a plăcut ce iuţeală şi putere are, şi, când am văzut cum l-a pus la pământ pe Uzun hadâmb, m-am bucurat. Asemenea bărbaţi îi fac trebuinţă strălucitului El-Fatâh, împăratul împăraţilor. Aflaţi şi cunoaşteţi şi voi că la Mehmet-Sultan e altă rânduiala decât la împăraţii frâncilor. Acolo beii îs după rubedenie; aicea, după vrednicie. Părintele meu a fost barcagiu sărac în Boaz; iar eu sunt Hrana-Beg şi stau la dreapta strălucirii sale Sultan Mehmet. Cine slujeşte pe Sultan Mehmet cântăreşte în braţul său nu paloş, ci măririle şi bogăţiile care-l aşteaptă, după vrednicia sa.</p>
                  <p rend="justify">—  Ne ducem la părintele nostru Varlaam, la Zografu, în Sfântu Munte.</p>
                  <p rend="justify">Atuncea slujitorul care ne găsise şi ne adusese acolo a păşit în laturea beiului şi i-a spus că mai este cu noi o pricină; că am fi stârnit o bătălie într-o mahala; şi este împotriva noastră mare plângere de la un cinstit neguţător moslem; că am cutezat să ne uităm pe fereastră la copila acelui neguţător drept-credincios.</p>
                  <p rend="justify">Hrana-Beg se uită la slujitor şi face: hâm!</p>
                  <p rend="justify">A  păşit înainte ş-un fel de hoge, cu anteriu şi turban. Zice acela:</p>
                  <p rend="justify">—  Când un ghiaur a privit faţa unei copile a drept-credincioşilor otomani, deasupra lui s-a boltit curcubeu de moarte.</p>
                  <p rend="justify">Beiul se uită la hogea cel urât şi face iar: hahâm!</p>
                  <p rend="justify">Se întoarce la mine:</p>
                  <p rend="justify">—  Când ai avut vreme, Jder-Pehlivan, şi pentru asta?</p>
                  <p rend="justify">—  Puternice stăpâne, mă sprijină Botezatu; asemenea bucluc l-am avut într-o hudiţă nu departe de medean, unde am nimerit din întâmplare, căutând o gazdă cu numele Ghiul-hanč. Ne-am oprit lângă o casă, ca să ne întoarcem în loc şi să ne ducem în altă parte. Au sărit asupra noastră cu război nişte harapi. Ia-ne subt aripa ta, puternice stăpâne, şi ne izbăveşte de urgie; căci noi nu ne-am uitat la acea copilă, ci s-a uitat ea la noi, şi după aceea ne-a pârât slugilor.</p>
                  <p rend="justify">Hrana-Beg a zâmbit la mine:</p>
                  <p rend="justify">—  Bre Pehlivan, dacă intri în slujba stăpânului meu, intri subt acoperişul lui Alah. Căci stăpânul meu e umbră a Prea Puternicului şi adăpost al tuturor noroadelor lumii.</p>
                  <p rend="justify">Atuncea l-am privit şi eu nu cu îndrăzneală, ci cu supunere; şi am cătat în ochii lui Hrana-Beg lumina cu care se uitase la mine în pajişte, când i-am închinat murgul, ca un nebun ce am fost. Dacă nu-i închinam murgul şi nu făceam toate celelalte, acuma nu mă aflam subt asemenea cumpăt. Rânduiala mea este să mă întorc la Vaslui, nu să rămân în Rumelia, sacagiu şi ciorbagiu la ieniceri!</p>
                  <p rend="justify">—  Puternice Hrana-Beg, zic eu cu dulceaţă, noi ne ducem la părintele nostru Varlaam.</p>
                  <p rend="justify">—  Aferim! Răspunde beiul; întâi duceţi-vă la părintele vostru, Varlaam. Iar neguţătorul să vie la mine, să vorbesc eu cu dânsul. Du-te cu pace, adaugă el bătându-mă pe umăr, şi să-ţi dau carte cu turaua mea, ca să nu ai pe cale nici o sminteală. Şi să-ţi aduci aminte de mine.</p>
                  <p rend="justify">—  Am să-mi aduc aminte de Hrana-Beg, am zis eu cu acelaşi glas.</p>
                  <p rend="justify">Şi beiul s-a bucurat auzind acel glas al meu.</p>
                  <p rend="justify">Popa cel urât a scris cartea; beiul a pus turaua; slujitorii au adus caii noştri. Am primit cartea şi am mulţămit iarăşi, m-am închinat de trei ori până la pământ; am încălicat împreună cu Botezatu şi m-am dus, tot flămând, ca să caut han. Pe urmă m-am răzgândit; nu mi-a mai trebuit nici han cu trandafiri nici fără trandafiri; am ieşit din târgul Sofiei mai ticălos şi mai umilit decât oricând în viaţa mea.</p>
                  <p rend="justify">Până la o poştă depărtare dincolo de târgul Sofiei nu ne-am oprit, şi mă gândeam eu cum să scap nu atâta de neprietini, cât de mine însumi cu blăstămăţiile mele.</p>
                  <p rend="justify">—  Nu te mai gândi atâta, comise, zice Botezatu; mai bine să intrăm undeva, să ne punem vintrea la cale.</p>
                  <p rend="justify">Zic:</p>
                  <p rend="justify">—  Mănâncă tu, Botezatule, chebapurile şi baclavalele, căci cu nimica n-ai păcătuit; dar eu am să-mi orânduiesc post şi rugăciune, după aceleaşi poveţe ale sfinţitului Amfilohie. Până mâne-sară la asfinţitul soarelui, eu nu mai pun în gură decât apă.</p>
                  <p rend="justify">Aşa că, intrând la un han, m-am dus de-a dreptul să mă întind într-un cotlon, cu palmele împreunate sub ceafă. Şi aşa am stat gândindu-mă şi mâncându-mă cum se mănâncă singur racul, până ce mi-a venit o alinare ş-am adormit. În vremea asta Botezatu şi-a văzut de treburile lui, a pus în rânduială caii, a avut bună grijă şi de fiinţa sa, şi s-a culcat într-un cot mai la o parte. Când am deschis ochii într-un târziu, era aproape de înserat. În mânile lui Botezatu dormind, am văzut o felie de pită ş-o bucată de balâc afumat. M-am sculat cu fereală şi le-am zvârlit printre gratiile ferestrei afară. Şi iar m-am întins pe spate, cu palmele sub ceafă.</p>
                  <p rend="justify">Cum s-a trezit Botezatu, s-a uitat în jur şi n-a mai văzut nici pânea, nici peştele afumat, şi a zâmbit în sine, mulţămit că-s şi eu sătul. Iar sufletul meu aşa se îmblânzise şi mi se ascuţise mintea, cum nu se poate spune.</p>
                  <p rend="justify">Zice tătarul:</p>
                  <p rend="justify">—  De-acuma, cu cartea şi cu turaua lui Hrana-Beg, ne ducem într-o întinsoare până la Sfântu Munte.</p>
                  <p rend="justify">Răspund:</p>
                  <p rend="justify">—  Botezatule, socoteala mea e alta. E alta şi decât a ta şi decât a sfinţitului Amfilohie. Ţie ţi-oi porunci să faci cum spun eu, iar pe sfinţitul Amfilohie tare l-oi ruga să mă ierte că păşesc peste poveţele sale. Dacă am eu în palmă asemenea carte a lui Hrana-Beg, care-i mâna dreaptă a lui Sultan Mehmet, atuncea de ce m-aş duce de năprasnă să mă închid în pustie, în acel sfânt munte, când eu mai bine pot petrece aici văzând şi băgând de samă toate câte sunt la o împărăţie aşa de mare şi de tare.</p>
                  <p rend="justify">Astfel ne-am dus noi în Rumelia, până la un târg mai mare decât târgul Sofiei. În acel târg mare ar fi stătut cândva în scaun şi Alexandru Machedon-Împărat. Dar acuma nu se mai afla acolo decât pomenirea măriei sale, şi din scaunul său nişte lemne putrede şi aurite pe care nu mai putea să şadă nimeni. S-a fost vestit că vine în petrecere acolo Mehmet-Sultan. Iar Mehmet-Sultan nu şede pe scaun. Întru toată strălucirea sa cu aur şi matasă, el tot la pământ şede, ca lăieţii.</p>
                  <p rend="justify">M-am oprit eu acolo ca să văd, ş-am văzut cum intră întâi ienicerii, cu ciubote ferecate şi calpace nalte albe, podobite cu pene de paserea-raiului, şi cu ghebe vinete în spate. Şi aşa duceau în rând cu ei cazanele de ciorbă şi polonicele. Iar în locuri mai la vedere şi mai în cinste se aflau bucătarii lor. Apoi după ieniceri, am văzut în preajma lui Sultan Mehmet pe delii, îmbrăcaţi în piei de pardos. Era şi altă oaste, de s-a revărsat într-un şes până la o apă, şi pe coasta dealului se îmbulzeau căruţe fel de fel cu toate merindele oştii pe trei zile şi cu cuhniile lui Sultan Mehmet. Tot ce mişca s-a oprit deodată; şi deasupra cazanelor ienicerilor s-a ridicat mula ş-a rostit strigarea pentru Alah şi proroc. Când a spus vorbele acelea şi a ridicat mâna dreaptă, toată urdia, c-o mişcare singură, a căzut la pământ rezemându-şi fruntea şi buzele în colb. Când s-a aşternut jos toată urdia, eu am văzut de la căruţă, unde stăteam ferit, pe Sultan Mehmet; mi l-au arătat podvodarii creştini şi ei l-au cunoscut după surguciul de la turban cu trei pene albe. Toată oastea a crescut iar din ţărână ca un val, şi nu l-am mai văzut.</p>
                  <p rend="justify">Iar când i-au înălţat saivan, oastea a făcut de jur împrejur golişte, ca să aibă loc unde se aşeza atâţia slujitori ai curţii. Duce cu el şi pe cel care-i taie unghiile, şi pe cel care-i stropeşte straiele cu miresme, şi pe cel care-i aduce papuci roşii, şi patruzeci de calfe de bucătari cu baş-bucătarul, şi şaizeci de calfe de baclavagii cu meşterul de baclavale; şi numai treizeci de cafegii şi rahatgii. Şi toţi vizirii, vracii şi cetitorii în stele.</p>
                  <p rend="justify">Sara, după rugăciune, a strigat mula cătră oaste:</p>
                  <p rend="justify">—  Candelele noastre ard cu seu şi oleu de la ghiauri – dobândă cu sabia.</p>
                  <p rend="justify">Am auzit că oastea asta merge la Dunăre ca să se întâlnească cu altele. Sultan Mehmet rămâne în urmă şi oastea se duce înainte.</p>
                  <p rend="justify">Spuneau podvodarii aşa că s-aude să treacă urdiile dincolo de Dunărea şi să meargă până la marginea pământului. Ca s-ajungă la marginea pământului, ar fi având a păşi o prăpastie afundă peste care nu se poate trece fără pod. Acea prăpastie s-ar fi chemând Ac-Iflac.</p>
                  <p rend="justify">Eu am râs şi am spus:</p>
                  <p rend="justify">—  Aflaţi, creştinilor dragi; că eu vin de la Ac-Iflac, adică de la Ţara Moldovei.</p>
                  <p rend="justify">Au râs şi ei şi nu m-au crezut.</p>
                  <p rend="justify">Se tânguia un moş care stătea acolo cu fruntea plecată şi-i curgeau pletele în ochi:</p>
                  <p rend="justify">—  Iată şi eu sunt tocmai din Ţara Românească; şi m-au scos din sat cu carul cu boi de m-au trecut Dunărea în postul Sânpetrului şi m-au tot purtat cu oştile cine ştie până unde, iar acuma suntem în postul Sântămăriei, şi nu cred că m-oi mai întoarce în sat la noi pe Argeş.</p>
                  <p rend="justify">—  Apoi, uncheşule, zic, după cât văd că spun unii şi alţii, Împărăţia umblă spre Dunăre, căci peste Dunăre se află Ac-Iflac; iar dacă umblă spre Dunăre, apoi ai să te întorci la Argeş. Am fost şi eu acolo.</p>
                  <p rend="justify">—  Unde? La Argeş?</p>
                  <p rend="justify">—  Da; m-am dus pe un mal frumos până ce acea apă a Argeşului dă în Dunăre.</p>
                  <p rend="justify">—  Va fi fiind şi asta… a îngânat moşul scuturându-şi pletele.</p>
                  <p rend="justify">S-a uitat la mine, a rânjit şi nu m-a crezut.</p>
                  <p rend="justify">Pe urmă zice iar acel moş:</p>
                  <p rend="justify">—  Eu n-aş crede să se ducă însăşi Împărăţia până acolo. Că împărăţiile umblă aşa ici-colo, de zburdăciune. Eu l-am mai văzut pe Mehmet în două rânduri; s-a arătat şi s-a dus. Are el vizirii lui, şi credincioşii lui; numai le spune: du-te colo, du-te dincolo. Ei se duc asupra creştinătăţii ş-o pun sub sabie. Împărăţia stă, ş-apoi vin vizirii lui şi credincioşii lui de-i închină dobânda şi robii. Şi pe urmă iar ţin sfat sub săivan, la pământ în şatră, şi Împărăţia bate în palme şi vin harapii cu rahat şi cu cafele. N-or bea ei ca creştinul un pahar de vin, ferească Dumnezeu; aşa-s blestemaţi. La urmă Împărăţia se trage la hodină şi se face tăcere peste tabără de s-aud bâzâind goangele. Şi la poarta săivanului s-aşează nişte urieşi strajă. Au cu ei ş-un leu îmblânzit, care-i căţelul Sultanului. Când şi când, noaptea, acel leu s-aude mormăind. Adicătele, acel leu e semnul puterii lui Mehmet; de aceea nu-l pot birui împăraţii şi craii creştinilor pe Sultan Mehmet.</p>
                  <p rend="justify">Zic eu:</p>
                  <p rend="justify">—  Ba, moşule şi creştinilor dragi, când am venit eu cu oastea din sus, de la Ac-Iflac, am găsit la Cetatea Dâmboviţii şi la Dunăre ismailiteni, şi, cu ajutorul Domnului nostru Hristos, i-am biruit.</p>
                  <p rend="justify">—  Care oaste din sus, de la Ac-Iflac?</p>
                  <p rend="justify">—  Oaste de la Moldova, a măriei sale Ştefan-Vodă.</p>
                  <p rend="justify">—  Aha! Am auzit eu de asta; eram fugit la codru, cu toate satele de pe Argeş. De aceea se învârteşte acuma împărăţia şi ameninţă într-acolo. Vai de creştini, n-a mai rămânea piatră pe piatră, nici om trăitor subt soare.</p>
                  <p rend="justify">—  Moşule, nu huli, îl mustru eu, crede în puterea lui Hristos Împărat Dumnezeu.</p>
                  <p rend="justify">Moşul a mormăit, şi-a făcut cruce, dar n-a crezut nimica din ce-i povesteam eu.</p>
                  <p rend="justify">Se aflau acolo, pe acea costişă lină, sute şi sute de cară în podvoadă, din toate părţile Împărăţiei. Înţelegeam că unii ar fi fiind greci, alţii sârbi; cei care stăteau în jurul moşului, la foc, erau din Ţara Românească. Săracă şi năcăjită lume! Şedeau la pământ, cu genunchii până la urechi, şi cu fruntea plecată. Vorbeau despre câte urgii toate; unii oftau şi ridicau ochii la stele, alţii stupeau în foc. Mă bătea gând împieliţat, să fac iar mare poznă, oameni buni, să strig de-acolo o sudalmă asupra Împărăţiei şi pe urmă să mă caute harapii şi ienicerii. Dar Botezatu, care îmi ştie toate ale mele, până în fundul fundului, băga de samă şi se uita la mine cu nişte ochi jalnici, ca de bunic, şi clătea din cap şi mă tot împingea cu cotul în deşert, sub coaste.</p>
                  <p rend="justify">—  Lasă-mă, Botezatule, zic; ai să-mi dai maţele afară.</p>
                  <p rend="justify">El s-a închinat în gând lui sfântu Gheorghe, ocrotitorul său.</p>
                  <p rend="justify">Zice:</p>
                  <p rend="justify">—  Tare aş vrea, comise, să te văd întors la Timiş, ca să mă pot hodini.</p>
                  <p rend="justify">La hanul meu de la Filip-Cetate nu m-au mâncat mult puricii. M-am mutat în alt târg şi de-acolo în altul, până ce am dat pe calea Atonului. Am văzut că-i cale sfântă, căci nu mai umblau podvodari, şi oşti, şi robi lucrători la cetăţi. Am înţeles că robii, podvodarii şi urdiile se duc tot spre asfinţit, şi mai ales spre miazănoapte.</p>
                  <p rend="justify">La câte-o poştă, mă opreau privighetorii, ca să-mi vadă îndreptările. Cum vedeau cartea şi turaua lui Hrana-Beg, se închinau şi mă lăsau să trec. După ce n-am mai fost departe de Aton, nu m-a mai oprit nimeni. Peste târguri n-am mai dat, satele s-au rărit, şi de la o vreme n-am mai văzut nici case.</p>
                  <p rend="justify">Când şi când întâlneam călugări, călărind între desagi pe asini. Am început a urca poteci trăgănate printre dumbrăvi. La câte-o dumbravă de acestea se afla clădită o colibă şi lângă colibă era culcat un bărbos îmbrăcat cu flenduri. Avea în paza lui o livadă de măslini ori de smochini. Când treceam noi, ridica bărboiul, şi după aceea iar îl lăsa în jos, măturând bătătura.</p>
                  <p rend="justify">Pe-alocurea, găseam mangalagii, care se năcăjeau la cuptoarele lor înăbuşite cu pământ. Erau creştini saraci de prin văi, şi petreceau acolo câte zece-douăsprezece săptămâni, ca să scoată cărbuni, marfă pentru târgul Salonicului. La aceşti sărmani făceam popas, şi am aflat că plătesc dijmă la Sfântu Munte. Deci calea noastră se scurtase mult.</p>
                  <p rend="justify">Nu ştiu când şi cum s-a făcut de-am intrat pe-o potecă cu păreţi de stâncă oablă la dreapta şi la stânga. Deasupra era cerul ca o apă albastră, în care înota un şoim. Când şi când plutea neclintit.</p>
                  <p rend="justify">Zic lui Botezatu:</p>
                  <p rend="justify">—  De-acuma nu mai avem mult până la Sfântu Munte.</p>
                  <p rend="justify">Răspunde el:</p>
                  <p rend="justify">—  Mira-m-aş, comise, căci n-am dat nici peste străji, nici peste vreun schit, nici peste privighetori ai ţinutului.</p>
                  <p rend="justify">—  Botezatule, zic eu, înţeleg de ieri că noi am rătăcit drumul.</p>
                  <p rend="justify">—  Atuncea să ne întoarcem înapoi, stăpâne.</p>
                  <p rend="justify">—  Ba mergem înainte, să vedem ce găsim.</p>
                  <p rend="justify">Am mers înainte până ce a fost soarele în crucea amiezii şi vedeam într-o vale, departe, marea strălucind şi alungindu-şi la ţărm talazurile. Caii păcăneau pe piatră; locul de sus se lumina într-o poiană largă, însă părea tot pustiu. Îmi tot întindeam gâtul cercetând, doar oi descoperi o odaie, ori măcar o colibă, şi mai ales un om pământean, cu care să stau de vorbă şi să mă îndrepte pe cale bună. Când iată, de după o stâncă de deasupra noastră, ies patru bărbaţi cu mustăţile şi bărbile fâlfâite de vânt. Purtau comanace şi rantii sure. Şi mai cu samă purtau nişte săbii mari, de m-am înfricoşat. Acele săbii le ţineau în mâna dreaptă şi mânicile de la rantii le erau lunecate până la cot, aşa că vedeam, de la străjile săbiilor, în jos, braţe păroase şi vânjoase.</p>
                  <p rend="justify">Viteji îndrăzneţi, mă gândesc eu, care poftesc să ne ieie viaţa şi punga.</p>
                  <p rend="justify">Au poruncit ceva într-o limbă pe care n-o înţelegeam. Dar nu puteau să ne poruncească decât să stăm.</p>
                  <p rend="justify">Dacă nu-mi poruncesc în limba mea, zic, eu nu stau. Şi chiar dacă mi-ar porunci ca să înţeleg, nu stau nici atâta.</p>
                  <p rend="justify">Au strigat în altă limbă. A înţeles Botezatu!</p>
                  <p rend="justify">—  Zice că să stăm. Ce să le răspund?</p>
                  <p rend="justify">—  Răspunde şi tu vorbele pe care le-am auzit de la Hrana-Beg.</p>
                  <p rend="justify">Atuncea tătarul a grăit cătră ei, liniştit.</p>
                  <p rend="justify">—  Ghiuzel-ghiuzel, bre!</p>
                  <p rend="justify">Nu ne-am oprit; am dat pinteni cailor, ca s-ajungem şi noi deasupra şi la lărgime. Atuncea aşa guri au căscat acei bărbaţi cu săbii, încât le-am văzut toţi dinţii; şi aşa ne-au ameninţat că se prăpăstuiesc de sus asupra noastră, încât m-am uitat la ei cu mirare, dar fără a opri; şi aşa au vrut să repeadă asupra noastră săbiile, încât eu m-am gândit că, dac-or arunca asupra noastră săbiile, apoi au să rămâie fără săbii.</p>
                  <p rend="justify">Zic lui Botezatu:</p>
                  <p rend="justify">—  Pregăteşte-ţi arcanul: îl pregătesc şi eu pe-al meu. Când am ajuns sus pe-un tăpşan, am descălicat în pripă şi eu şi Botezatu. Am lăsat caii şi ne-am dus asupra acelor bărbaţi. Veneau la noi cu mare îndârjire şi mare glas. Am scos din sân jungherul talienesc; Gheorghe Botezatu şi-a tras din tureatca ciubotei cuţitul.</p>
                  <p rend="justify">—  Halai! Halai! Strigau bărbaţii cu rantii, îndemnându-se ca să vie asupra noastră, să ne taie întâi în patru şi pe urmă în opt.</p>
                  <p rend="justify">Am aruncat arcanele şi i-am prins pe doi. Când i-am smuncit spre noi, au scăpat din mână săbiile. Botezatu îndată a încurcat pe unul în nişte ciritei. Eu l-am tras pe-al meu până la un prăvăliş, de s-a dus de-a rostogolul în pripor; am priponit de-un ienuper capătul de la mine al arcanului. Şi m-am întors cătră ceilalţi doi. Tătarul apucase a zvârli asupra unuia din ei cuţitul şi-l străpunsese. Când m-a văzut cel care mai rămăsese în picioare că vin la el, întâi a vrut s-o împungă la fugă într-o parte ori în alta; dar, băgând de samă în mâna mea jungher care-l poate ajunge, s-a închinat în genunchi şi a cerut iertare.</p>
                  <p rend="justify">—  Du-te la el, Botezatule, şi-i ia sabia, am poruncit eu. Atuncea acela a zvârlit de la sine sabia şi s-a înseninat înţelegând ce spuneam eu slujitorului.</p>
                  <p rend="justify">—  Milostiveşte-te, jupâne, nu-mi ridica viaţa!</p>
                  <p rend="justify">Îi zic lui Gheorghe Botezatu:</p>
                  <p rend="justify">—  Adună-i pe ceilalţi şi-i leagă.</p>
                  <p rend="justify">Mă duc la cel care mi se închinase:</p>
                  <p rend="justify">—  Cine eşti tu cel ce grăieşti moldoveneşte?</p>
                  <p rend="justify">—  Aman, jupâne; sunt un păcătos care m-am pripăşit în astă străinătate.</p>
                  <p rend="justify">—  Ce faci şi unde slujeşti?</p>
                  <p rend="justify">—  Făgăduieşte-mi, jupâne, că nu-mi iei viaţa şi-ţi mărturisesc, cu toată ruşinea.</p>
                  <p rend="justify">—  Nu-ţi făgăduiesc nimica şi-ţi poruncesc să-mi răspunzi la ceea ce te-am întrebat.</p>
                  <p rend="justify">—  Vai, ticălosul de mine, bat metanie, sărut ţărna şi mărturisesc că sunt frate în Sfântu Munte, la mănăstirea Kiliandari.</p>
                  <p rend="justify">—  Nu vei fi fiind chiar monah?</p>
                  <p rend="justify">—  Din mila lui Dumnezeu încă nu sunt, ca să nu-mi prăpădesc de istov sufletul. Mă aflu aicea cu aceşti trei fraţi şi avem slujbă să păzim catârii strâjnici, la păşune. Suntem rânduiţi la treaba asta în toată vremea verii. În fiecare săptămână se duce unul din noi peste munte, de aduce tain. Şi trăim aicea, nevoindu-ne întru mare amărăciune a singurătăţii.</p>
                  <p rend="justify">—  Şi cum de v-aţi luat rânduială ca să ieşiţi la potecă?</p>
                  <p rend="justify">—  Păcatele noastre, jupâne, se tânguie el. Se află, într-o parte a pădurilor, mangalagii; şi vin la ei de-a dreptul, pe poteca asta, negustori de la Salonic şi din alte părţi, de le plătesc lucrarea ori le cumpără mangalul. Ne-am învăţat să oprim când şi când pe unii din aceşti negustori.</p>
                  <p rend="justify">L-am lăsat un răstimp să se tânguie cu fruntea plecată, pentru păcatele lui, şi am întors capul să văd ce lucrează Gheorghe Botezatu. Mă uitam la Gheorghe Botezatu, dar vedeam şi pe cuviosul frate de la Kiliandari ce face. Tot fura spre mine cu coada ochiului, parcă fulgera.</p>
                  <p rend="justify">Tătarul adunase pe ceilalţi trei. Pe doi îi legase cot lângă cot, cu mânile din laturi aduse pe după grumaz şi înapoi, cetluite şi ele. Celui de-al treilea îi stăpânise mâna stângă la spate într-un juvăţ şi acuma îi cerceta rana de la umărul din dreapta, străpuns de cuţit. Caii umblau liniştit, căutând iarbă bună, câte-un pâlc de iarbă nepârjolită de soare ici şi colo.</p>
                  <p rend="justify">Mă întorc la omul meu:</p>
                  <p rend="justify">—  Cum te chiamă?</p>
                  <p rend="justify">—  Numele meu de-acasă e Ilie, jupâne. Iar porecla, îngăduie-mi să nu ţi-o spun, fiind de mare ruşine fapta mea când s-a afla în ţinutul nostru. Tata şi uncheşii mei se trag din neamuri.</p>
                  <p rend="justify">M-am uitat la el ţintă:</p>
                  <p rend="justify">—  Să nu cutezi a crede că de fapta ta n-ai să dai samă. Răspunde la ce te întreb.</p>
                  <p rend="justify">—  Răspund. Porecla părintelui meu e Cozmuţă, de la ţinutul Neamţului, Pipirig, în Ţara Moldovei.</p>
                  <p rend="justify">—  Ah! Fecior de haită, crâşnesc eu, cum de ruşinezi tu omenirea de la noi! Căci în ţara noastră s-a auzit de lotri care s-au făcut monahi pentru ispăşirea păcatelor, dar greu păcat şi ruşine peste fire este să iasă în pradă şi la omor o faţă bisericească. Şi încă şi din neamuri.</p>
                  <p rend="justify">—  În numele Domnului Dumnezeului nostru Isus, iartă-mă, jupâne. Nu mă da pe mâna epistaţilor de la Sfântu Munte, căci mă spânzură. Pentru păcatele răposaţilor strămoşi ai domniei tale, iartă-mă, căci n-oi mai face.</p>
                  <p rend="justify">—  Cum pot îndrăzni să iert fapta asta – zic – când nici Domnul Dumnezeu n-o iartă?</p>
                  <p rend="justify">—  Dă-mi canon, cruţă-mi viaţa, cum o cruţi celorlalţi, Îl întreb iar:</p>
                  <p rend="justify">—  Cine sunt soţiile tale?</p>
                  <p rend="justify">—  Îs greci din ostrovul Critului.</p>
                  <p rend="justify">—  Să fie, zic; poate seminţia lor se trage din lotri. Dar părinţii noştri, la ţinutul Neamţu, nu fac slujba asta. Iar care se leapădă de lege ş-o face, îl suie gâdea în furci: asta-i pravila. Îngăduit poate fi într-o privinţă mişelului şi ţiganului să săvârşească asemenea fapte ca acele pe care le săvârşeşti tu, căci prostimea e alăturea de dobitoace; dară răzăşii au altă rânduială; dintr-înşii se aleg cnejii şi boierii. Fost-au şi uncheşii tăi în slujba Domniei?</p>
                  <p rend="justify">—  Au fost.</p>
                  <p rend="justify">—  Atuncea nu mai nădăjdui la mine milă. Gheorghe Botezatu se uită la mine iarăşi cu grijă; deoarece mă făceam judeţ într-o ţară străină şi mă încâlceam iar în faptele mele. Căci eu mă duceam la Sfântu Munte pentru altele: să stau de vorbă cu sfinţii părinţi de la Vatopedi şi Zografu şi să găsesc pe părintele Stratonic, monahul nostru de la Suceava.</p>
                  <p rend="justify">Mă uit eu la fratele meu Ilie. Măcar de-aş fi un popă să-i cetesc cazanie. Dar nu-s popă. De-aş fi cadiu ca cel de la Isaccea, ca să poruncesc pedeapsa ştreangului. Dar nu sunt cadiu. De-aş fi Hrana-Beg, să pun pe un harap să-l spintece prin creştet cu paloşul. Dar nu sunt Hrana-Beg; nici Botezatu nu-i harap. Şi nici Ilie Cozmuţă de la Pipirig de la noi nu s-arată a fi un haramin ca Atanasie Alvanit, să se zvârlă el singur în ascuţişul săbiei lui.</p>
                  <p rend="justify">Ce să fac? Oricât m-aş zbârli eu la Ilie, rămân deocamdată ruşinat. Nu-i alt chip decât să-l dau pe mâna epistaţilor, alături cu soţiile sale, grecii din ostrovul Critului.</p>
                  <p rend="justify">Îi poruncesc iar:</p>
                  <p rend="justify">—  Spune, mişele, unde-s catârii pe care-i aveţi la păscut?</p>
                  <p rend="justify">—  Mai la vale, jupâne, în nişte poieni unde avem colibă.</p>
                  <p rend="justify">—  Câţi catâri păziţi?</p>
                  <p rend="justify">—  Patruzeci şi patru; pe patru încălicăm noi.</p>
                  <p rend="justify">—  Bine; acuma veţi merge pe jos. Lung e drumul până la Sfântu Munte?</p>
                  <p rend="justify">—  Nu-i lung, milostive stăpâne; noi îl facem în două zile. Iar dacă nu ne hodinim, numai într-o zi ş-o noapte. Apucăm de-a dreptul pe potecă peste munte. Ş-apoi după ce trecem peste munte, dăm de sfintele schituri şi chinovii.</p>
                  <p rend="justify">Îi zic eu:</p>
                  <p rend="justify">—  Iar cuvioşiei tale ţi-ar plăcea să locuieşti mai degrabă într-o sihăstrie.</p>
                  <p rend="justify">El şi-a plecat fruntea.</p>
                  <p rend="justify">Îi poruncesc:</p>
                  <p rend="justify">—  Scoală.</p>
                  <p rend="justify">S-a sculat. Îi hotărăsc aşa:</p>
                  <p rend="justify">—  Du-te şi ia în cârcă pe cel străpuns de cuţit. Deocamdată acesta-i canonul tău: să-l porţi pe cale. Şi ceilalţi doi or umbla legaţi după tine; şi după aceea catârii, ca să se bucure de vederea voastră. Şi să-mi fiţi astfel călăuze până peste munte. Vă duc la Kiliandari; şi după aceea mi-oi găsi eu singur drumul la Vatopedi şi la Zografu. Botezatule, să nu uităm săbiile, ca să le punem dinaintea sfinţiilor lor epistaţii. Ne mai trebuiesc acele săbii şi pentru alta: dacă nu merg aceşti lotri pe drum bun şi încearcă a ne înşela, să avem leac la viclenia lor.</p>
                  <p rend="justify">Robii mei s-au supus fără murmur, iar eu m-am semeţit de dreptatea pe care o făceam. Am coborât în poienile de mai la vale, unde am găsit colibă, tainuri, poclăzi şi straie, precum şi cuvioase cărţi de rugăciune.</p>
                  <p rend="justify">Am adunat patruzeci de catâri strâjnici şi patru catâri bătrâni. Pe catârii bătrâni am închingat samare şi am încărcat tot acel calabalâc. La noi la Moldova se chiamă tarhat; dar ei acolo spun „calabalâc”.</p>
                  <p rend="justify">Am pornit înainte, cu rânduiala pe care o făcusem eu; şi, pe poteca de ei ştiută, am trecut râpa. Când am suit în coasta râpii, am făcut popasul întâi. Fratele Ilie Cozmuţă a pus jos rănitul, pe frunzare, şi s-a apucat să clădească şi să aprindă foc. A scos din desagi cele de trebuinţă; am mâncat pastramă de batal cu pită şi ne-am potolit setea la şipot. Fratele Ilie a adus şi soţiilor sale apă de la şipot în comanacul său. Am dormit eu.</p>
                  <p rend="justify">—  A privegheat Botezatu. A dormit Botezatu.</p>
                  <p rend="justify">—  Am privegheat eu. La ceasurile poruncite de Dumnezeu, cânta cucoşul cel negru din desaga tătarului, şi toate se săvârşeau cu socoteală.</p>
                  <p rend="justify">La cel dintâi popas, am stat puţin de vorbă. Dar la al doilea popas mare, aproape de culmea cealaltă, robii mei au prins a-mi spune ba de una, ba de alta, şi Botezatu îmi tălmăcea toate.</p>
                  <p rend="justify">De la cuvioşiile lor am aflat povestea sfintei mănăstiri Vatopedi. Şi când mi-au spus-o fraţii greci de la Crit, am poruncit lui Botezatu să le deslege câte-o mână, ca să poată lua şi ei din pastramă, şi din pită, şi din smochine uscate.</p>
                  <p rend="justify">Zice că în vederea acelui ţărm de mare de sub Sfântu Munte, ar fi fost prinsă de furtună o corabie. Asta s-a întâmplat în vremea veche. Împărat era Teodosie; şi Împărăteasa lui Teodosie se afla în acea corabie cu fiii săi Arcadie şi Onorie. Înecându-se corabia, împărăteasa cu Arcadie ar fi scăpat într-o barcă şi cu acea barcă ar fi ajuns în altă parte, iar Onorie a fost luat de talazuri şi purtat până la mal. Acolo, cel din urmă val l-a pus lin sub nişte tufe de zmeură. Pe scândura lui, pe care scăpase, pruncul împărătesc şi-a venit în fire; apoi, de trudă, a adormit. Cunoscând sfinţii părinţi de la Aton, după semne şi chip, că acel copil scăpat la ţărmul lor ar fi prunc împărătesc, l-au dus la Bizanţ. Ş-apoi, întru lauda lui Hristos care săvârşise minunea, împăratul Arcadie a pus de s-a zidit la acel ţărm mănăstire.</p>
                  <p rend="justify">—  Frumoasă poveste, zic eu; Botezatule, desleagă fraţilor de la Crit şi mâna cealaltă, ca să poată apuca şi mânca după foamea lor.</p>
                  <p rend="justify">Fraţii de la Crit au mâncat şi s-au săturat. Iar în tarhatul lor au găsit un ulcior de vin dulce din care au dat celui rănit, ca să-i crească puterile. După aceea mi-au închinat mie ulciorul. Iar ei s-au pus în genunchi şi şi-au făcut cu mare smerenie rugăciunea.</p>
                  <p rend="justify">—  Cinstite şi milostive jupâne, zice atuncea fratele Ilie Cozmuţă, vad că de poveştile noastre ţi se îmblânzeşte căutătura. Îngăduie să-ţi spun şi eu că, la Zografu, unde înţeleg că vrei să te duci, am stat eu la ascultare trei ani. Şi am văzut acolo o minune mai mare decât aceea care s-a spus.</p>
                  <p rend="justify">La noi la Zografu a fost ctitor marele Leu-Împărat. Şi luminăţia sa Leu-Împărat, după ce a văzut sfânta mănăstire gata, a pus pe un zugrav al sau, ca să zugrăvească zidurile după tipic. Toţi sfinţii i-a zugrăvit acel zugrav cu numele Macarie. Numai pe Sfântul Gheorghie nu-l putea zugrăvi. Tot îşi aducea aminte acel cuvios zugrav părintele Macarie de o icoană prea frumoasă a Sfântului Gheorghie pe care o văzuse la muntele Sinai. Şi n-o putea face la fel aicea la noi, aşa cum o văzuse acolo. Se mâhnea foarte din pricina asta şi tot sta pe gânduri ceasuri după ceasuri dinaintea ocniţei goale, unde dorea să zugrăvească pe marele mucenic Gheorghie. Iar într-o dimineaţă, venind cuviosul Macarie la biserică, a văzut în ocniţă icoana de la muntele Sinai şi, de mare uimire, a căzut cu faţa la pământ. Pe urmă a îndrăznit să se scoale şi să se închine minunii. Într-adevăr se săvârşise minune, după cum s-a aflat nu mult după aceea, că icoana de la Sinai nu mai este unde era. Şi venind un monah negru de la Sinai. A cunoscut la Zografu acea icoană a sfântului Gheorghie. S-a rănit în sufletul lui de asemenea uneltire a sfântului, şi s-a dus asupra icoanei, mustrând-o cu glas: „Cum poţi tu, slăvite sfinte Gheorghie, i-a zis, să părăseşti o mănăstire veche ca mănăstirea noastră de la Sinai şi să te muţi aici la Aton, la nişte greci puchinoşi? Nu ţi-a fost milă de noi? Nu ţi-a fost ruşine de aşa faptă?” A dat cu pumnul în obrazul icoanei, de mare mânie ce avea acel monah negru pentru fapta sfântului; iar sfântul Gheorghie l-a muşcat de degetul cel mic.</p>
                  <p rend="justify">—  Într-adevăr, am zis eu, de mare mirare este asemenea minune.</p>
                  <p rend="justify">Am mai vorbit eu cu dânşii de multe; şi am aflat toate câte sunt la Sfântul Aton; şi am înţeles că Dumnezeu pune înţelepciune în unele fapte de pe pământ, care nouă ni se par nelegiuite. Căci acei fraţi din singurătate au socotit când au ieşit cu săbiile asupra noastră că am fi ismailiteni. Într-adevăr, aveam asupra noastră cartea de la Hrana-Beg, însă noi eram creştini buni.</p>
                  <p rend="justify">Aşa că după ce-am ieşit, în ziua următoare, iarăşi la priveliştea Mării şi am văzut mănăstirile, şi schiturile, şi sihăstriile, şi livezile de la Sfântul Aton, am poruncit lui Botezatu să desfacă toate legăturile robilor mei şi să puie jos săbiile. Am încălicat şi i-am slobozit, ca să se întoarcă la poienile lor.</p>
                  <p rend="justify">Am zis:</p>
                  <p rend="justify">—  Domnul Dumnezeu va cântări faptele voastre la judeţul său din veac. Mulţămesc unuia Isus Domn şi Împărat pentru minunea sa, că, fiind eu rătăcit în pustie, mi-a scos în cale călăuze bune, care să-mi arate fără sminteală calea.</p>
                  <p rend="justify">Ei s-au întors spre poieni, iar eu am coborât la sfintele mănăstiri, ca să caut pe părintele nostru Stratonic.</p>
               </div>
               <div type="div3" rend="P12">
                  <head>Capitolul XII.</head>
                  <subtitle>Când a fost botezat un păgân la Vaslui şi a sosit un bărbos la cetatea Crăciuna.</subtitle>
                  <p rend="justify">La grajdurile domneşti, a sosit acum cinci zile părintele Nicodim de la Neamţu, căutând pe Simion şi pe jupân Manole.</p>
                  <p rend="justify">Zice:</p>
                  <p rend="justify">—  Aţi băgat de samă, alaltăsară, cât de limpede s-a văzut Ceahlăul la asfinţitul soarelui?</p>
                  <p rend="justify">—  Am văzut; frumos ca niciodată, răspunde Simion.</p>
                  <p rend="justify">—  Nu-i de frumos, tătuţă şi comise. L-aţi văzut, pe urmă, ieri? Nu l-aţi mai putut vedea, căci în locul unde fusese văzut alaltăieri erau nouri negri ca de furtună. Ieri a şi pornit vânt dinspre miazănoapte. Astăzi, nourii s-au făcut alburii şi vântul s-a răcit deodată. Să ştiţi, tătuţă şi Simioane, că are să ningă.</p>
                  <p rend="justify">—  Cum să ningă, frate şi părinte Nicodime, înainte de Sâmedru? Se poate una ca asta?</p>
                  <p rend="justify">—  Se poate şi s-a mai văzut; am eu scris în ceaslovul meu, de nişte monahi de demult.</p>
                  <p rend="justify">Încuviinţează şi comisul cel bătrân:</p>
                  <p rend="justify">—  Am apucat şi eu ninsoare şi îngheţ îndată după Ziua Crucii. Cum spuneau şi bătrânii noştri că, în Ţara Moldovei, stihiile îs cu toane.</p>
                  <p rend="justify">—  Cu toane îs şi stihiile şi oamenii, râde monahul. Iaca, dacă ninge, eu am de gând să-mi fac pregătire să mă duc în jos până la apa Trotuşului. Numai pentru atâta am venit, ca să vă spun.</p>
                  <p rend="justify">Toţi câţi erau de faţă s-au uitat ţintă la monah. Poate vorbeşte în şagă.</p>
                  <p rend="justify">—  Atuncea să ştii că nu mai ninge, a zâmbit comisul Manole.</p>
                  <p rend="justify">—  Avem să vedem, a adaos vorbă de încheiere părintele Nicodim.</p>
                  <p rend="justify">În aceeaşi zi când s-au schimbat asemenea cuvinte, la ceasul al şaselea, s-au stâns deodată zările de deasupra asfinţitului şi vântul de miazănoapte a prins a şuşui cu întărâtare. Când s-au trezit oamenii luni dimineaţa, sclipeau săgeţi de ploaie pe volburile furtunii. Pe urmă a prins a juca puf de ninsoare. A nins până în sară. Sara, a stat furtuna ş-a rămas numai vânt subţirel, tăind ca un brici. În noaptea de după aceea s-a înseninat şi a îngheţat. Când s-a făcut iar ziuă, s-au văzut nourii suri ai iernii învăluindu-se fără încetare din pustietăţile moarte ale schiţilor. Peste îngheţ s-a pus alt omăt.</p>
                  <p rend="justify">Joi, a sosit părintele Nicodim, după cuvântul dat. Avea după el şi pe fratele Gherasim, tot călare. Părintele Nicodim purta dulamă; fratele Gherasim chiar cojoc în lege. Fratele Gherasim ducea de frâu al treilea cal, împovărat nu atât cu desagi de merinde, cât cu straie groase şi poclăzi.</p>
                  <p rend="justify">Bătrânul şi cu Simion au ieşit întru întâmpinare. Au stătut şi au aşteptat ca cei trei cai să facă ocolul până la cerdac; au venit să se uite şi Lazăr Pitărel şi Niţă Negoiţă. La urmă, a ieşit din casă şi a trecut mai înainte decât toţi, cu capul gol, starostele Nechifor Căliman.</p>
                  <p rend="justify">—  Mare poznă, oameni buni! Zice el. Miratu-m-am de iarnă; da' de una ca asta mă mir şi mai tare. Încotro, părinte Nicodim? La rai nu te duci, că acolo îi cald şi cântă privighetorile. Doar la iad!</p>
                  <p rend="justify">—  Se poate, staroste Nechifor, a răspuns călugărul; căci nu trece mult şi în Ţara-de-Jos or veni demonii ismailiteni.</p>
                  <p rend="justify">—  Aha! D-apoi ce să faci cuvioşia ta acolo, la iad?</p>
                  <p rend="justify">—  Să răscumpăr suflete de creştini, cinstite staroste.</p>
                  <p rend="justify">Jupân Manole şi comisul Simion ascultau în tăcere asemenea vorbe. Înţelegeau ceva; erau totuşi nedumeriţi că poate şti părintele Nicodim ce nu ştiu ei.</p>
                  <p rend="justify">Să fi venit înştiinţare călugărului?</p>
                  <p rend="justify">—  De ce nu le-a spus lor nimic?</p>
                  <p rend="justify">Privind pe rând la comis şi la feciorii lui, starostele Nechifor s-a luminat şi el de o înţelegere şi s-a pălit cu palma peste fruntea pleşuvă.</p>
                  <p rend="justify">—  Descălicaţi, a îndemnat Simion.</p>
                  <p rend="justify">—  Descălicăm, a încuviinţat părintele Nicodim. Grăbit nu-s, căci am a vorbi cu domniile voastre.</p>
                  <p rend="justify">—  Ei, atuncea-i bine, s-a bucurat starostele.</p>
                  <p rend="justify">Comisul Simion n-a răspuns nimica.</p>
                  <p rend="justify">Fratele Gherasim s-a dus la odăile slujitorilor subt oblăduirea lui Niţă Negoiţă.</p>
                  <p rend="justify">Ceilalţi cinci bărbaţi au umblat întâi împrejurul ogrăzii, ca să privească acea iarnă grăbită, albă şi curată ca o fată mare.</p>
                  <p rend="justify">Cerul era verde ca piatra de chiclaz şi luminat spre miazăzi; însă din fund de miazănoapte izvorau alte pâcle cenuşii; şi vântul neostoit urma să vie dintr-acolo cântând abia auzit pe o strună subţire. Era albă poala pădurii. Albe fâneţurile prăvălatice. Ninsoarea prinsese, în livadă, mere roşii uitate neculese în pomi.</p>
                  <p rend="justify">Părea o glumă şi, totuşi, era şi asta o înştiinţare de la Dumnezeu.</p>
                  <p rend="justify">Comisul Manole oftă şi intră cel dintâi în casă. Se aflau, în acea dimineaţă, numai bărbaţi la curtea comisului Simion. Jupâneasa Maruşca şi dădacele cu pruncul se grăbiseră să coboare devale, la jupâneasa soacră Ilisafta. Multe-s de vorbit, de aflat şi învăţat într-o asemenea zi de iarnă timpurie.</p>
                  <p rend="justify">Acolo, devale, sunt numai muieri, se gândea comisul. Nelipsită e jupâneasa Candachia. A sosit de o zi şi Teodora, malorosianca, muierea lui Dămian neguţătorul.</p>
                  <p rend="justify">—  Unde rostim noi nouă, zice în sine comisul, ele rostesc de nouă ori nouă sute nouăzeci şi nouă. Într-o privinţă, au şi ele dreptate. Căci zice Ilisafta: Dacă n-om vorbi deasupra, pe pământ, apoi unde să vorbim? Dedesubt? Acolo stau singură.</p>
                  <p rend="justify">Fără a conteni să se gândească şi mai adânc la plecarea năprasnică a monahului Nicodim, comisul cel bătrân mai adaugă în socotinţile lui şi altele. Toamna asta, s-au înteţit veştile cum se înteţesc tăunii asupra cailor. Şi numai veşti rele, ba de furtuni şi grindeni, ba de pojaruri. Au venit şi de la Ardeal cărţi despre războiul păgânilor. Or fi având alţii din alte părţi îndoieli, dar neguţătorii de la Ţara Ungurească nu mai au niciuna. La târgurile şi schelele de cătră miazăzi au crescut preţurile la grâu şi la oi.</p>
                  <p rend="justify">Deasemenea prostimea asta din Ţara Moldovei, fără a primi carte şi înştiinţări de la nimeni, s-a grăbit să strângă toate mai din vreme şi să puie unele la adăpost, ca în aşteptarea primejdiei. Gropile de grâu şi orz le-au săpat mai adânc şi le-au ars mai bine. Oile şi vitele le ţin cătră preajma muntelui. Gospodarii de la câmp îşi şinuiesc roţile carălor. Podgorenii au mai săpat un rând de borte guzgăneşti în hrubele cele mari, zidindu-le, după ce-au ascuns acolo buţi vechi. Iar răzăşimile nu mai au astâmpăr; când îs în sate, când îs în tabără la măria sa.</p>
                  <p rend="justify">A  fost poftit de cătră stăpânii săi la sfat şi Lazăr Pitărel şatrar.</p>
                  <p rend="justify">Zice comisul cel bătrân:</p>
                  <p rend="justify">—  După a mea socotinţă, părintele Nicodim va fi oblicit ceva despre Ionuţ.</p>
                  <p rend="justify">—  Tătuţă, răspunde monahul, mezinul nostru se află subt acoperământul Dumnezeului nostru Isus. Nu ştiu unde-i; n-am aflat despre el nimica. Dar a trecut pe aicea un suflet călător, cum trec gâştele sălbatice toamna. Dintr-o vorbă, m-am îndemnat să încep a coborî la vale.</p>
                  <p rend="justify">Cu ochii umbriţi, comisul a şoptit o întrebare:</p>
                  <p rend="justify">—  Te temi de ceva, Nicodime?</p>
                  <p rend="justify">—  Nu ştiu, tătuţă. Dacă Dumnezeu a binevoit a-i închina fruntea la hodina veşnică, să-i fac rânduielile creştineşti, după cuviinţă. Dacă-i în prinsoare cumva, să aflu şi să vă chem. Dar asta-i pe urmă; oi vedea cum mi se îndeamnă cugetul, după rugăciunile mele. Nu vă mai gândiţi la asta cu întristare. Eu zic aşa, tătuţă, că iarna asta ne-a venit nouă pentru altceva. Se înţelege că-i iarnă trecătoare, ca toate iernile care cad înainte de sorocul lor. Dar până ce s-a pişca luna plină tot are să ţie. Avem răgaz o săptămână, ca să ducem pruncul cel nou la Domnie, pentru botez. Măria sa a poruncit ca să-l duceţi când veţi putea. Alt drum mai lesne şi mai repede decât cu săniile nu putem avea. S-a pus destul omăt şi gheaţa-i tare. Purcedem fără întârziere. Asta-i porunca de sus, pe care o văd eu scrisă alb.</p>
                  <p rend="justify">Bătrânul şi Simion s-au foit, uitându-se unul la altul.</p>
                  <p rend="justify">—  S-ar putea să amânaţi; dar eu am nevoie acuma, tătuţă şi Simioane. Ne ducem acolo după o poruncă a măriei sale; ne ducem pentru un botez şi un prunc de ţâţă; dar eu am de cercetat din nou pentru alt prunc al nostru. Fără poruncă, n-am ce căuta acolo. Iar cu porunca asta aflându-mă şi eu, nădăjduiesc să lovesc cu toiagul ca Aron şi să scot apă din stâncă.</p>
                  <p rend="justify">Sfatul bărbaţilor a ţinut puţină vreme, pe când al muierilor, la Timiş devale, era în toi.</p>
                  <p rend="justify">Comisoaia Ilisafta dăduse poruncă să se facă foc în sobe, ca să nu-i fie frig lui Manoluţ, de şi Manoluţ era gros înfăşat în scutece şi perini de cătră dadele lui. În căldura cămării erau strânse asupra pruncului două ţigănci de la deal, una mai tânără şi alta mai în vârstă, deasemenea nana Chira cămărăşiţa, şi o slugă de la Liov a Teodorei. Iar în cămara de alături stăteau cap lângă cap jupâneasa Maruşca, şi jupâneasa Candachia, şi jupâneasa Teodora, iar comisoaia se aşezase în fundul divanului.</p>
                  <p rend="justify">Câte s-au spus în trei ceasuri pot cunoaşte numai îngerii condicari cei nevăzuţi, care stau cu penele după ureche la orice adunare a oamenilor pe pământ. Cum încep a grăi oamenii, acei îngeri trag penele şi scriu în condici. Cred c-au scris – îşi făcea socoteală jupân Manole comisul – până ce-au început a le amorţi degetele.</p>
                  <p rend="justify">Iaca, s-aude zarvă afară, pe urmă glasurile bărbaţilor.</p>
                  <p rend="justify">—  Să ştiţi că s-au coborât toţi devale! Strigă jupâneasa Ilisafta. Nană Chiră! Nană Chiră! Dă fuga şi deschide cămara, că vin şi eu într-o clipeală.</p>
                  <p rend="justify">S-aude cum bat în pridvor cu ciubotele în podele, scuturându-se de omăt. Întâi intră comisul:</p>
                  <p rend="justify">—  Unde eşti, Ilisaftă? Aicea eşti?</p>
                  <p rend="justify">—  Aicea, comise Manole; da' ce s-a întâmplat de te uiţi cu asemenea străşnicie?</p>
                  <p rend="justify">—  Nu s-a întâmplat nimica. Să spuie Simion ce s-a întâmplat, căci el e stăpânul pruncului.</p>
                  <p rend="justify">Jupâneasa Maruşca a tresărit şi a ridicat fruntea:</p>
                  <p rend="justify">—  Ce-i cu pruncul?</p>
                  <p rend="justify">Întrebarea asta a pus-o şi lui Simion, care a intrat după bătrân.</p>
                  <p rend="justify">—  Stăpân al pruncului sunt eu şi nu prea, zâmbeşte comisul Simion. Mă tem că, dac-oi porunci eu acuma, rămâne pruncul nebotezat. De aceea jupânesei mele Maruşca eu nu-i poruncesc.</p>
                  <p rend="justify">Comisul Simion Păr-Negru avea un glas plăcut, după vinul pe care îl băuse cu tot soborul bărbătesc, înainte de a coborî la vale.</p>
                  <p rend="justify">—  Ba porunceşte-mi! A zis Maruşca, venindu-i împotrivă.</p>
                  <p rend="justify">—  Ce să-ţi poruncească, Doamne fereşte! S-a tânguit jupâneasa Ilisafta, fluturându-şi degetele asupra celor doi bărbaţi; ce să-ţi poruncească? Despre ce botez e vorba? Nu cumva aţi trimes şi după popa Dragomir?</p>
                  <p rend="justify">Intrau în cămară încă doi: starostele Nechifor şi părintele Nicodim.</p>
                  <p rend="justify">—  Nu mai sunteţi? Aţi adus şi pe popă? Uitat-aţi pesemne hotărârea măriei sale, că pe acest prunc îl ţine măria sa în braţe la sfântul botez? De când tot întârziem – ba cu treburile, ba cu ploile…</p>
                  <p rend="justify">—  Asta zice şi comisul Simion, s-amestecă jupân Manole; ca să nu mai fie întârziere.</p>
                  <p rend="justify">—  Eu vreau să-mi poruncească domnul meu… suspină Maruşca a doua oară.</p>
                  <p rend="justify">—  Îţi poruncesc, jupâneasă Maruşcă, zice Simion apucând mânuţa soţiei sale, să-ţi pui caţaveică şi broboadă şi să iei în braţe pruncul şi dădacele alături şi să te sui în sanie. În altă sanie s-or sui muţa şi cumnatele. Şi noi om fi călări în jurul domniilor, voastre, ca să vă facem alai la Domnie, pentru botez.</p>
                  <p rend="justify">Jupâneasa Ilisafta iar se pregătea să se crămăluiască şi-şi înălţa braţele. Dar Maruşca s-a plecat cătră comisul Simion:</p>
                  <p rend="justify">—  Bine. Dacă-s gata săniile, purcedem numaidecât.</p>
                  <p rend="justify">—  Mare poznă, oameni buni! A mormăit în sine starostele Nechifor.</p>
                  <p rend="justify">A  înălţat glas şi comisul Manole:</p>
                  <p rend="justify">—  Pentru sănii am dat eu poruncă. Şi încolo, toate să fie gata într-o mică de ceas, jupâneasă Ilisaftă!</p>
                  <p rend="justify">—  Purcedem numaidecât, se îndeamnă râzând jupâneasa Maruşca, numai să-mi împrumute cumnată-mea Candachia cercei.</p>
                  <p rend="justify">Jupâneasa Ilisafta se uită la ea cum s-ar uita, noaptea, pe geam, la un demon.</p>
                  <p rend="justify">—  Dragă noră, ai vreme să te duci până în deal şi să te-ntorci.</p>
                  <p rend="justify">—  Nu; purcedem într-o mică de ceas; numai să-mi împrumute Candachia şi suliman.</p>
                  <p rend="justify">Candachia nu ştie ce să facă cu sprâncenele-i subţiri: să le-ncrunte ori să le însenineze.</p>
                  <p rend="justify">—  Îţi dau ce pofteşti, sufleţele, răspunde ea cu cel mai îndulcit glas; trecem pe la mine pe-acasă şi-ţi deschid sunducurile şi răcliţile. Numaidecât să-l luăm cu noi şi pe Cristea; fără el nu m-aş putea duce. Când l-am lăsat as' dimineaţă, îl bărbierea Dănăilă Ţiganu; cred că l-a fi isprăvit până acuma.</p>
                  <p rend="justify">Comisul cel bătrân se îndreaptă, ca lovit de un val din afundul tinereţii.</p>
                  <p rend="justify">—  Dacă nu l-a fi isprăvit, cuvintează domnia sa, clipind clin ochi cătră jupâneasa Ilisafta şi cătră Maruşca, atunci îl luăm aşa cum îl găsim. Îl aburcăm pe cal ş-apoi om pune pe dumnealui din fugă straie şi cuşmă. Că noi n-avem când aştepta! Noi ne ducem la Domnie, ca să creştinăm pe cel dintâi nepot al nostru, jupâneasă Ilisaftă!</p>
                  <p rend="justify">Cu asemenea glas, ca cel de altădată, a rostit comisul Manole aceste din urmă cuvinte, încât comisoaia s-a uitat înapoi, în anii săi, cum se uită înapoi soarele, din asfinţit, asupra primăverii. Pe neaşteptate, i s-au aprins obrajii şi privirile ş-a sărutat pe Maruşca.</p>
                  <p rend="justify">—  M-aţineam şi eu, Ilisaftă, s-a semeţit jupân Manole.</p>
                  <p rend="justify">Comisoaia l-a sărutat şi pe domnia sa. Îndată după aceea au prins a suna uşile cămărilor ca purtate de vânt. Toate cotloanele erau răscolite şi căutate de mânile jupânesei Ilisafta. Iar nana Chira abia se putea ţine după dumneaei, gâfâind, ca să puie toate iar în rânduială. În acelaşi timp, pe când scotea toate cele de trebuinţă şi pentru sine şi pentru comis, şi pentru toţi ceilalţi câţi or binevoi să fie, se silea să afle, prin nana Chira, cum au fost rânduite slujbele la deal.</p>
                  <p rend="justify">—  Dacă rămâne la grajduri starostele Nechifor cu Lazăr Pitărel şatrar, putem pleca, nană Chiră, fără grijă. Iar aicea, la noi, nu ştiu: putea-vom avea încredere în Calomfir al tău, nană Chiră? Bine, bine, dacă spui tu, atuncea mă-nduplec, să rămâie Calomfir. Pune deoparte şuba cu jderi a comisului Manole: cu asta se fuduleşte dumnealui mai tare. Îmi face şi mie trebuinţă caţaveica asta aşijderea: să nu se fudulească numai domnia sa. Pune şi gugiumanul, şi broboada de borangic, ca să fim ca atuncea când am fost. Ziua asta, nană Chiră, e poruncită de Vodă, dar şi de prea curata şi luminata Maică a Domnului. Nu ştiu dacă l-om găsi gata pe Cristea; după cheful pe care îl are comisul Manole, îl ia aşa cum se găseşte. A mai făcut dumnealui de aceste, în vremea sa! Grăbeşte-te, nană Chiră, grăbeşte-te, nană Chiră, căci când a striga comisul a treia oară, vreau să fiu cea dintâi cu nepotul lângă dumnealui, şi cu jupâneasa Maruşca, noră-mea, alături. Dar dumneaei ce face? Unde-i? Se învârte împrejurul comisului Simion şi-l împresură cu vorbele şi cu braţele. Să ştii că noră-mea asta îi cam lunatică, nană Chiră, dar mie mi-i dragă, căci pentru orice lucrare vine să se sfătuiască cu mine. Repede, Chiră; grăbeşte-te, nană Chiră, şi spune-mi ce faci cu cheile de la cămări? Le dai Olăriţei? Parcă n-aş crede că-i bună Olăriţa de aşa slujbă. Ca să le leşi în mâna Trandafirei, văd că strâmbi tu din nas şi nu-ţi place. Atuncea mai bine scoate în fugă doi saci de mălai ş-o putinică de brânză, ca să fie toţi de-aicea mulţămiţi pe-o săptămână, şi ia cheile cu tine; numai bagă de samă să nu le prăpădeşti.</p>
                  <p rend="justify">Când s-au urnit săniile grele şi cu tălpile late neşinuite, era strânsă în priveală toată argăţimea. La fiecare sanie mâna câte un surugiu de-a călare, cu puha în mâna. Comişii şi călugărul, cu Negoiţă şi fratele Gherasim, umblau călări. La o sută de stânjeni s-au oprit, ca să li se aducă din urmă cele uitate; fără adaosuri şi uitări n-are haz nici o porneală. Cât s-au oprit, şi-a repezit Niţă Negoiţă fugarul, ca să ajungă mai înainte şi să stârnească pe jupân Cristea.</p>
                  <p rend="justify">După toate câte au fost, ar fi poftit jupâneasa Ilisafta să trimeată carte la Bârlad, maicii şi surorilor sale, scriindu-le şi povestindu-le de acea călătorie. Însă dumneaei nu ştia să scrie, iar maica şi surorile dumnisale nu se mai aflau în această lume.</p>
                  <p rend="justify">—  Vai dragele mele, eu de doisprezece ani n-am mai fost ieşit de la Timiş; şi într-aşa petrecere n-oi mai ieşi mulţi ani. Am trecut tocmai la Tupilaţi podul umblător şi abia acolo ne-a ajuns Cristea din urmă. Când a răcnit dumnealui comisul la podari, ia aşa s-au ridicat toţi, ca în catalige, să vadă ce este. După ce ne-am suit pe pod şi ne-au trecut, strigă comisul la ei:</p>
                  <p rend="justify">—  Ce vreţi, măi feciori? Vreţi brudina? Întinde cuşma tu, care eşti vatamanul podului.</p>
                  <p rend="justify">Acela a întins cuşma şi comisul Manole i-a stupit într-însa un galbăn.</p>
                  <p rend="justify">Apoi după ce am ieşit la şleahul Romanului, comisul Manole s-a pus în frunte şi noi după dumnealui. Simion umbla în laturea Maruşcăi şi a pruncului, aşa că la sania ei nu s-a întâmplat nimica; dar noi celelalte jupânese ne-am răsturnat într-o cotitură. N-a fost nimica; ne-am scuturat de omăt, ne-am suit şi ne-am dus înainte. În ţara asta a noastră – adică în Ţara-de-Sus – îs rare hanurile, şi acele hanuri sunt umblate mai ales de cărăuşi şi de lume de rând. Când umblăm la drum noi boierii şi ne trebuie popas, apoi nu căutăm hanuri. Aşa că, la asfinţitul soarelui, comisul Manole a cârnit din şleah pe la podul lui Veţea şi a apucat la Boureni, unde avem noi un cunoscut bun şi cumătru, pe Lupu Boldiş medelnicer.</p>
                  <p rend="justify">Când a bătut dumnealui comisul cu coada harapnicului în poartă şi ne-am îmbulzit în urma dumnisale toţi ceilalţi, cu săniile şi caii, s-a stârnit în curtea lui Boldiş zarvă, parcă s-ar fi vestit un ceambul al lui Kalha-Sultan. A ieşit Lupu Boldiş cu capul gol; şi după dânsul jupâneasa Irina, cumătră mea; şi după dânsa toţi câţi mai erau în casă; şi nici nu mi-am cunoscut fina pe care am fost ţinut-o în braţe. Vină să te sărut, puica nânaşei; uită-te dumneata cât de repede cresc şi se zburătăcesc aceste tinereţi!</p>
                  <p rend="justify">Bucurie ca la un ospăţ de sară. A doua zi dimineaţa, când am făcut ochi, masa întinsă iar. Lupu Boldiş nu ne lasă să plecăm. Binecuvântează masa, cuvioase părinte Nicodime, şi pe urmă om mai vedea noi ce-a mai fi. Dar comişii noştri – cel bătrân şi cel tânăr – au slujbă domnească. Au gustat din bucate; au închinat câte o cupă de vin în sănătatea gazdelor şi ne-au poruncit să ne gătim de drum.</p>
                  <p rend="justify">—  D-apoi şi mâni e zi de călătorie, strigă Lupu Boldiş. Deasemenea şi poimâni e altă zi de călătorie. Dacă vă ridicaţi împotriva mea şi vi-i greaţă de bucatele noastre, şi de vinul nostru şi de saltele şi perini moi, atuncea eu oi bate cu domniile voastre război ş-oi porunci la argaţii noştri să puie stăpânire pe caii dumneavoastră şi pe sănii!</p>
                  <p rend="justify">S-a îndârjit atuncea comisul cel bătrân:</p>
                  <p rend="justify">—  Ba dacă-i vorba pe război, cumătre Lupuşor, strigă domnia sa râzând, atuncea nici în săbii nu ne-om tăia, nici cu buzduganele nu ne-om păli; da' noi vă ridicăm aşa cum sunteţi şi mergeţi cu noi la botezul lui Manoluţ.</p>
                  <p rend="justify">Cât în şagă, cât în silă, am adaos şi pe Boldiş, şi pe jupâneasa Irina, la alaiul pruncului, şi ne-am dus cu mare repeziciune spre Domnie.</p>
                  <p rend="justify">Era o vreme albă; şi nu frig. Vreme poruncită, dragele mele, ca-n povestea buniţei Mădălina.</p>
                  <p rend="justify">La tabăra de la Vaslui, toată oastea măriei sale îngropată în bordeie.</p>
                  <p rend="justify">Cât ai scăpăra, popii lui Vodă şi slujitorii lui Vodă sunt acolo, la uşa măriei sale. Intrăm în paraclis şi creştinăm pruncul. Măria sa are sfaturi felurite, ba cu boierii măriei sale, ba cu soli de la domnii şi împărăţii; a lăsat toate în pământ şi a stat cu noi; şi la lepădări eu am fost moaşa şi am dat măriei sale să ţie pruncul, iar măria sa a zâmbit cătră mine şi m-a întrebat:</p>
                  <p rend="justify">—  Cum ţi-i habarul, comisoaie Ilisaftă?</p>
                  <p rend="justify">—  Mulţămesc lui Dumnezeu precum şi Domnului nostru măria sa Ştefan, am zis eu. Dacă n-aş avea o durere din partea unui mezin al meu despre care n-am ştire nici unde-i dus, nici când se-ntoarce, bucuria mea ar fi deplină.</p>
                  <p rend="justify">Vodă a zâmbit iar şi m-a mângâiat cu ochii, care nu se mai află pe lumea asta alt domn şi stăpân mai milostiv decât luminăţia sa Ştefan-Vodă.</p>
                  <p rend="justify">Numai, de la acel botez şi de la acea masă de cumătrie, n-am ştiinţă ce s-a făcut fiul nostru părintele Nicodim. S-a tras mai la o parte cu părintele arhimandrit Amfilohie; pe urmă au ieşit la cămara arhimandritului pesemne. Nu l-am mai văzut de-atuncea.</p>
                  <p rend="justify">Nu mi-au plăcut ochii arhimandritului. De ce-aş spune, dragele mele, că mi-au plăcut? Mărturisesc că nu mi-au plăcut. Aşa iscodesc, aşa pătrund prin om… Îi spun şi comisului Manole:</p>
                  <p rend="justify">—  Mie nu mi-au plăcut ochii arhimandritului.</p>
                  <p rend="justify">—  Nu ţi-au plăcut acuma, dar ţi-or plăcea pe urmă, Ilisaftă.</p>
                  <p rend="justify">Ce vorbă să fie asta, dragele mele? M-am gândit eu mult la vorba asta; pe urmă am avut un vis şi l-am visat pe Ionuţ.</p>
                  <p rend="justify">În vremea cât se întorcea alaiul creştinului la Timiş şi se aşezau iarăşi comisii la slujbele lor, părintele ieromonah Nicodim călătorea pe drumul Bârladului, de-a dreptul cătră miazăzi, având cu sine doi slujitori domneşti şi carte tare la mână.</p>
                  <p rend="justify">Luni, în 17 a lui octomvrie, cuvioşia sa a fost la Lieşti; iar marţi după amiază a pălit în cornul hotarului vechi, la Adjud, unde se varsă Trotuşul în Siret.</p>
                  <p rend="justify">După războiul cu Radu-Vodă Basarab, măria sa Ştefan mutase hotarul de la apa Trotuşului cu mult mai la vale, până la apa Milcovului şi, c-o irugă a Milcovului, prinsese şi jumătate din târgul Focşanilor la ţinutul Putnei. Căpitanii de margine ai măriei sale puseseră stăpânire pe-un ţinut întreg, până în opcinile Vrancei. Îndată măria sa năimise meşteri şi slobozise porunci mărginenilor să trimeată părcălabilor săi, în Măgura Odobeştilor, beilicari şi podvodari, pentru cetatea cea nouă de cătră hotarul muntenesc, pe care o întemeia măria sa. Într-o sfântă zi a Naşterii Mântuitorului, anul 1473, măria sa Ştefan îşi oprise calul într-un pisc şi pusese semn; şi numele cetăţii a rămas Crăciuna. Au lucrat meşterii, podvodării şi beilicarii toată iarna; iar în primăvară era înălţată cetăţuia din pământ, cu parcane şi metereze de lemn, cu căsoaie umplute cu piatră la colţuri, şi cu toate odăile slujitorimii înlăuntru. Avea două porţi cu turnuri şi canaturi ferecate.</p>
                  <p rend="justify">Stăteau acolo pârcălabi Oancea şi Ivan.</p>
                  <p rend="justify">De la Adjud, ieromonahul Nicodim s-a dus tot la vale pe şleahul Siretului; a cotit la Panciu şi, prin Jariştea, a ajuns în drumul Crăciunei. În ziua de joi 20 octomvrie, când era soarele la chindie, s-a înfăţişat la poarta Cetăţii. A aşteptat cu îngrijorare să deie surlaşul semn din turnul de la miazănoapte, sub care se oprise, şi s-a uitat cătră munţii încă ninşi; după aceea a văzut câmpiile depărtate de la miazăzi înegrind sub pâcle străvezii. Starostele porţii l-a întrebat prin zăbrea:</p>
                  <p rend="justify">—  Cine şi de unde sunteţi?</p>
                  <p rend="justify">—  Suntem slujitori ai măriei sale, a răspuns ieromonahul; avem carte de la Domnie. Te poftesc, cinstite staroste, să cunoşti pecetea măriei sale şi să ne leşi să intrăm.</p>
                  <p rend="justify">—  Intraţi şi bine aţi venit sănătoşi, părinte, i s-a închinat starostele porţii.</p>
                  <p rend="justify">După ce au intrat şi li s-a rânduit gazdă şi grajd, părintele Nicodim şi-a greblat în grabă pletele cu degetele şi a poftit să vadă pe boierii pârcălabi.</p>
                  <p rend="justify">Domnia sa Ivan, unul dintre boieri, nu-i în Cetate; însă al doilea boier, Oancea părcălab, e la chilia sa şi a fost înştiinţat că au sosit oaspeţi cu carte domnească.</p>
                  <p rend="justify">Părintele Nicodim a intrat singur şi, după ce a trecut pragul, s-a închinat şi a ridicat ochii. A trebuit îndată să şi-i plece, căci în faţa cuvioşiei sale stătea un bărbat mărunţel care-i ajungea numai până la umăr. Era subţiratic şi oacheş, cu ochi negri ca păcura. Aşa se mişca şi aşa privea cu agerime, încât monahul a cunoscut numaidecât, în acel boier, un oştean vrednic ca acei pe care câteodată îi nimereşte bine măria sa. Să tot fi avut cincizeci de ani; şi-i erau cărunte pletele. Purta pieptar de piele, ciubote şi sabie, ca şi cum ar fi fost gata să încalece. Gugiumanul şi burca îi erau lepădate pe divan.</p>
                  <p rend="justify">Monahul s-a închinat şi şi-a spus numele. A tras de la chimir cartea şi a întins-o boierului părcălab.</p>
                  <p rend="justify">Jupân Oancea Mihăiţă a primit cartea Domniei ca pe o anaforă, a desfăcut-o şi s-a apropiat cu ea de fereastră, ca să se găsească pentru cetirea ei lumina cea mai bună.</p>
                  <p rend="justify">Iată cuprinsul acelei cărţi: „Noi Ştefan-Voievod, jupânilor noştri pârcălabi Oancea şi Ivan de la Crăciuna, sănătate; şi să ştiţi că vă trimet pe cuvioşia sa părintele Nicodim Păr-Negru, ca să-i staţi întru ajutor cu sfatul au cu slujba, având cuvioşia sa a săvârşi o treabă a domniei mele, după cum are să vă arate însuşi cuvioşia sa; şi să-i daţi gazdă şi slujitori şi toate câte îi fac trebuinţă; altfel să nu faceţi.”</p>
                  <p rend="justify">După ce a cetit şi a doua oară, jupân Oancea părcălab s-a întors cătră monah:</p>
                  <p rend="justify">—  Aştept, părinte Nicodime, să-mi spui şi să-mi porunceşti.</p>
                  <p rend="justify">—  Unui boier ca domnia ta n-am a porunci eu, s-a umilit monahul; ne porunceşte la amândoi luminăţia sa.</p>
                  <p rend="justify">—  Atuncea să-mi spui ce crezi că trebuie să ştiu, părinte. În Cetate nu mă aflu acuma decât eu; dumnealui Ivan, care-i alăturea cu mine la slujba Cetăţii, se află dus în Vrancea. S-au iscat acolo nelinişti şi l-au poftit la ei nişte staroşti de sate, ca să le facă rânduială. Căci noi amândoi suntem puşi şi vornici peste ţinutul Vrancei. Domnia sa Ivan se întoarce pe la o poimâni; dar, dacă-ţi trebuie, am destui slujitori să-i pun la îndămâna cuvioşiei tale. Pot repezi răspuns şi la răzăşii de dincolo de Siret, în care am toată încrederea. În toamna asta, văd că trebuie să stăm deauna cu piciorul în scară; hojma calcă hotarul roşiori de la Ţara Românească. Iar în dosul lor ştiu că stau turcii. De aceea ne vezi şi cuvioşia ta gata să ne suim la meterezuri, ori mai degrabă să încălicăm şi să ieşim.</p>
                  <p rend="justify">Părintele Nicodim a ascultat cuviincios, după aceea a părut că se gândeşte.</p>
                  <p rend="justify">—  Cinstite jupâne pârcalabe, a zis sfinţia sa, aş pofti să cunosc dacă n-aţi avut până acuma ştire, ori n-aţi primit vreo veste de la un frate al meu mezin, cu numele Ionuţ Jder.</p>
                  <p rend="justify">Pârcălabul a strâns nedumerit din umeri:</p>
                  <p rend="justify">—  Cuvioase părinte, n-am primit nici ştiri despre el, nici veste de la dânsul.</p>
                  <p rend="justify">—  Nici nu s-a înfăţişat el singur?</p>
                  <p rend="justify">—  Nici.</p>
                  <p rend="justify">—  Atuncea am să mai aştept aici.</p>
                  <p rend="justify">—  Fă cum binevoieşti, părinte, s-a închinat jupân Mihăiţă părcălab. Am auzit de numele acestui frate al cuvioşiei tale. L-ai prăpădit cumva şi-l cauţi?</p>
                  <p rend="justify">—  N-aş putea spune asta, jupâne părcălab; mai degrabă poate mă caută el pe mine.</p>
                  <p rend="justify">Jupânul părcălab a privit în tăcere pe monah şi a dat cu îndoială din cap. A poftit pe oaspetele său să se aşeze într-un jilţ, iar domnia sa şi-a căutat puţintel loc pe divan, atâta cât îi făcea trebuinţă. Lumina zilei începea să se împuţineze. Călugărul părea căzut pe gânduri, cu barba rezemată în piept.</p>
                  <p rend="justify">—  Atuncea cum crezi să facem, părinte? A întrebat cu glas moale jupân Oancea, privind în acelaşi timp cu luare-aminte pe acel oaspete al său, care avea şi n-avea trebuinţă de sfat şi slujbă.</p>
                  <p rend="justify">Monahul a părut că n-aude, cufundat adânc în sine, ori trudit de cale.</p>
                  <p rend="justify">—  Cum îi de făcut, cuvioase părinte? A stăruit pârcălabul, cu oarecare nelinişte. Căuta în chimirul său cartea ca s-o mai cerceteze o dată.</p>
                  <p rend="justify">—  Dumnezeu ştie… a răspuns părintele Nicodim, venit ca de departe. Am înţeles că m-ar fi aşteptând el. Dacă se mai află în această viaţă, atuncea are să vie, şi-l aştept eu.</p>
                  <p rend="justify">În lumina din ce în ce mai scăzută a asfinţitului sur de octomvrie, pârcălabul simţi asupra sa privirea grea a monahului.</p>
                  <p rend="justify">—  Îl aştept eu până la Sâmedru.</p>
                  <p rend="justify">Acest părinte nu pare în toate minţile, cugeta în sine cu uimire pârcălabul Oancea. Vine cu grabă şi caută. Pe urmă stă şi aşteaptă. Ce caută el, nu se află. Ce aşteaptă, nu se ştie ce va fi. Cu toate acestea cartea sa e bună, cu pecetea adevărată a măriei sale, pe care pârcălabii o ştiu. Ce-ar putea să fie la mijloc decât o întunecare a minţii, cum se întâmplă câteodată unor oameni, de parcă s-ar cufunda într-o bulboană şi pe urmă ies iar la lumină?</p>
                  <p rend="justify">Cu ochii o clipă închişi, părintele Nicodim păru că ascultă ceva, ca o chemare de departe. Pătrunse şi în urechea pârcălabului Mihăiţă zvon de surlă. De două ori: tu-tuuu…</p>
                  <p rend="justify">Monahul a întrebat ridicând fruntea:</p>
                  <p rend="justify">—  Se întoarce jupânul părcălab Ivan?</p>
                  <p rend="justify">—  Nu, părinte; pentru noi surlaşul are alt viers.</p>
                  <p rend="justify">—  Să fie om străin?</p>
                  <p rend="justify">—  Aşa socot; un călător ca şi cuvioşia ta.</p>
                  <p rend="justify">—  Atuncea, jupâne pârcalabe, eu cred că-i cel pe care-l aştept.</p>
                  <p rend="justify">Ca să se smulgă din neliniştea care-l pătrunsese ca un fior al acelei ierni pripite de-afară, jupân Oancea părcălab a tras din punga de sub chimir scăpărătorile, a aprins iască, apoi de la iască a dat foc la pucioasa din vârful unui lemnuş; însfârşit cu flăcăruia verde de la lemnuş a aprins o făclie de ceară. De la întâia făclie a aprins şi pe a doua. A potrivit luminile pe masă una lângă alta.</p>
                  <p rend="justify">Când s-au auzit paşi, monahul nu s-a ridicat în picioare. Părea doborât de trudă. Dar nu era truda trupului, ci a sufletului său. Un slujitor a deschis uşa.</p>
                  <p rend="justify">—  Cinstite jupâne pârcalabe, au căzut chiar acuma alţi oaspeţi.</p>
                  <p rend="justify">—  Cine-s?</p>
                  <p rend="justify">—  Nu spun cine-s; cer intrare; au a da samă pârcălăbiei.</p>
                  <p rend="justify">Monahul s-a amestecat deodată în vorbă:</p>
                  <p rend="justify">—  Jupâne pârcalabe, porunceşte să fie aduşi acei oaspeţi în faţa domniei tale.</p>
                  <p rend="justify">Auzindu-i glasul, slujitorul a tăcut şi şi-a aţintit privirea în ochii mai-marelui său. Deşănţat i se părea să audă asemenea poruncă din gura unui străin. Şi mai ciudat i s-a părut răspunsul jupânului părcălab.</p>
                  <p rend="justify">—  Bine; aduceţi-i aici la mine. Câţi sunt?</p>
                  <p rend="justify">—  Doi, cinstite jupâne.</p>
                  <p rend="justify">—  Adă-i fără întârzicre.</p>
                  <p rend="justify">Gazda şi oaspetele au stat aşteptând, fără a mai rosti nici un cuvânt, la lumina tremurată a făcliilor. Apoi s-au auzit paşi amestecaţi şi ei au întors capetele într-aceeaşi parte dintrodată.</p>
                  <p rend="justify">Când s-a dat uşa de părete şi lumina din chilie a pătruns în tindă, monahul a fost izbit de o vedenie străină aşteptării lui. Se înfăţişa la prag un om cuviincios îmbrăcat în straie mohorâte; parcă era mirean, parcă era cleric. Cingătoarea-i de piele nu purta arme. Avea o barbă castanie, care-i îmbrăca tot obrazul.</p>
                  <p rend="justify">—  Buna vremea, a rostit un glas răguşit de trudă. Sărut dreapta, bădiţă Nicoară.</p>
                  <p rend="justify">Călugărul îl cunoscuse dintrodată, înainte de a-l fi auzit rostind aceste din urmă cuvinte. Îl cunoscuse mai ales după ochi. Era mezinul său, uscat şi ars de soarele copleşitor din ţinuturile de la miazăzi.</p>
                  <p rend="justify">Sunt în viaţa asta întâmplări cu totul neobişnuite, care se înşiră unele după altele ca metaniile; par fără noimă şi totuşi au o orânduire ascunsă. Dacă ar fi cunoscut toate, domnia sa pârcălabul ar fi înţeles că întâlnirea acelor fraţi era scrisă de mai nainte, de împrejurări, de voinţa oamenilor şi de ceea ce numim destin, adică de înţelepciunea în veci nepătrunsă a lui Dumnezeu, aşezată pururi în zidirea sa. Mai degrabă trebuia să se întâmple o asemenea întâlnire, decât să nu se întâmple. Aşa îşi făceau socoteală Nicoară şi Jder, pe când pârcălabului i se umbrea în priviri teama genunelor. Totuşi, îndată ce i-a auzit vorbind pe cei doi fraţi, a început să-şi deie samă că erau între dânşii lucruri puse la cale.</p>
                  <p rend="justify">—  Bădiţă Nicoară, a zis Jder, eu am îndeplinit ce mi s-a poruncit şi am ajuns cu bine la Sfântu Munte. Acolo, la sfânta mănăstire Vatopedi, am găsit pe părintele Stratonic. După ce am luat cu mine pe părintele Stratonic, am umblat până ce-am găsit iar unele din urdiile care vin la Dunăre; de asta am să dau samă numaidecât părintelui arhimandrit. Acuma am a-ţi spune cuvioşiei tale alta, părinte Nicodim şi bădiţă Nicoară. Eu am avut nevoie de părintele Stratonic pentru o treabă de la Brăila. Precum ştii, trăiesc acolo, la schela Brăilei ori în raia, subt ocrotirea ismailitenilor, nişte boieri de-ai Radului-Vodă şi, pe lângă aceştia, şi doi boieri de la Moldova. Astă-vară, pe la Sântilie, au mai intrat în raia doi fugari de la noi, nişte haidamaci viteji de loc din Ucraina, care s-au fost oploşit în slujbă la curtea lui Vodă Ştefan. Eu nu cunoşteam dacă aceşti haidamaci au intrat la Brăila; de aceea am rugat pe părintele Stratonic să păşească în raia şi să umble cercetând nesimţit, să înţeleagă dacă între slujitorii boierilor pribegi se află ucrainienii mei. Cât a întârziat părintele Stratonic, eu m-am ţinut întâi pe Siret, la Cotulung, pe urmă la Năneşti; apoi m-am întors la Cotulung şi acolo m-am întâlnit cu părintele Stratonic, întors de la Brăila. Oamenii mei se află acolo în slujba unuia din boierii noştri pribegi. Mai mult n-am avut nevoie să ştiu deocamdată. Părintele Stratonic nu s-a dat pe faţă şi n-a vorbit cu ucrainienii. Numai a venit la Cotulung pe Siret după înţelegere şi mi-a făcut cunoscut. Îndată ce-am aflat asta, l-am trimes înapoi; iar eu m-am grăbit să vin aicea la Crăciuna, ştiind c-am să te întâlnesc. Acuma, după ce s-a întoarce a doua oară părintele Stratonic ş-a veni aicea la cetate precum i-am poruncit, vom vedea cum facem ca să aducem caii fugari la herghelia lor.</p>
                  <p rend="justify">Dar ce lucruri anume erau puse la cale între cei doi fraţi, jupânul părcălab tot n-a putut înţelege desluşit, aşa că s-a dus la hodina nopţii c-o nemulţumire pe care a avut-o înoită în toate visurile sale. Ba se visa fără sabie într-o bătălie, la Cetatea Brăilei, ba îi era, căzută o scară de la şa la jumătate de cale, într-o pustie; ba voia să pălească ceva cu buzduganul şi-i lipsea buzduganul cu tot cu mâna dreaptă. După toate acestea – se gândea domnia sa pârcălabul, stând treaz în aşternut la miezul nopţii – aş putea crede că monahul acesta Nicodim ar avea o înţelegere acoperită cu necurate puteri; de aceea a şi putut aduce pe mezinul său tocmai de la Cotulung. Însă fiind, după înfăţişarea lui, bărbat cuvios, înţelepciunea de la miezul nopţii, mă îndeamnă să nu cred nimica din ce ne îndeamnă a crede frica şi neştiinţa. Aşa că să ne apropiem mai bine urechile ca să auzim mai desluşit şi să deschidem ochii mai tare ca să vedem mai bine, şi, ajutând şi Dumnezeu, toate s-or lămuri pentru folosul şi slava măriei sale Ştefan-Vodă.</p>
                  <p rend="justify">—  Bădiţă Nicoară, a zis mezinul cătră fratele său mai mare, ca să-ţi spun toate, mi-ar trebui o mie şi una de nopţi; iar eu cad din picioare şi nu mai ştiu ce spun din gură; aşa de trudit sunt încât aş dormi şi învălit cu urzici, cu capul pe-o ragilă.</p>
                  <p rend="justify">În dimineaţa următoare, soarele era ridicat la creasta turnului Jariştei şi Jder tot dormea. Părintele Nicodim de mult se sculase, căutând pe jupân Oancea părcălab; acum umbla după el pe podişca meterezelor de cătră miazăzi. Privea de sus depărtările nedesluşite; venea dintr-acolo un vântişor domol şi vremea era a moină. Totuşi îndărăt, spre Ţara Vrancei, muntele sta posomorât cu cadrul lui de brad, închizând în prăpăstii iarna.</p>
                  <p rend="justify">În cerdac, dinaintea uşii unde Jder dormea urmându-şi călătoria lui la împărăţia neliniştii, Gheorghe Botezatu stătea de vorbă în şopot cu fratele Gherasim. Tătarul purta între umeri cojocul pe care-l primise de la omul mănăstiresc ş-acuma nici nu-i mai păsa de vreme. Îşi scosese de la desagă custura lui de brici şi o trăgea cu grijă pe arcer. În gândul lui se lumina o zi în care stăpânul său avea să-şi lepede barba. Însă – cugeta el în sine – mai va până atunci!</p>
                  <p rend="justify">Fratele Gherasim îl privea eu o înfăţişare de supunere, ca pe un om înoit.</p>
                  <p rend="justify">—  Pe cât înţeleg, frate creştine, ai fost chiar la Sfântu Munte ş-ai stat acolo?</p>
                  <p rend="justify">—  Am fost, suspină Botezatu, fără a-şi conteni lucrarea; a binevoit Dumnezeu să mă fac hagiu.</p>
                  <p rend="justify">—  Frumosu-i într-acele locuri?</p>
                  <p rend="justify">—  Care nu se mai află, frate Gherasime. Şed sfinţii părinţi ia aşa cu ochii la cer. Nu le trebuie mâncare, nu le trebuie băutură. Se ţin sătui numai din cuvioasele rugăciuni.</p>
                  <p rend="justify">—  Oare aşa să fie?</p>
                  <p rend="justify">—  D-apoi cum?</p>
                  <p rend="justify">—  Şi nu-i, ca în alte părţi a omenirii, şi zavistie şi răutate?</p>
                  <p rend="justify">Tătarul şi-a ridicat ochii:</p>
                  <p rend="justify">—  Aceste ne-au purtat pe noi, frate Gherasime, atâta depărtată cale. Dar la Sfântu Munte e pace şi între monahi bunăvoire.</p>
                  <p rend="justify">—  Aşa am dorit eu totdeauna, a oftat fratele Gherasim, mângâindu-şi părul cărunt, să mă duc acolo, într-acel liman sfânt. Să nu mai ascut fier; să nu mai aud de răzmeriţă şi harţuri. Asta ştiu că nu se poate decât când s-or îmblânzi oamenii, după povaţa Domnului nostru Hristos. Când a veni asemenea ceas, nu ştiu.</p>
                  <p rend="justify">—  Cred că-i depărtat ceas, a mormăit tătarul. Am văzut cu ochii mei urdiile venind într-acoace asupra creştinătăţii. Spuneau părinţii de la sfânta mănăstire Vatopedi că vine ceasul să fie oborâtă fiara şi închisă o mie de ani în fundul mării.</p>
                  <p rend="justify">—  Ai văzut urdiile venind?</p>
                  <p rend="justify">—  Le-am văzut.</p>
                  <p rend="justify">—  Şi fiara are să steie închisă o mie de ani în fundul mării?</p>
                  <p rend="justify">—  Precum am auzit, frate Gherasime.</p>
                  <p rend="justify">—  Ehe! Cât a fi până atunci!</p>
                  <p rend="justify">—  Dumnezeu ştie, frate Gherasime. Nu ţinea săbiile acelea în mână degeaba. Iaca piatra ici: trage-le şi fă-le gură ageră.</p>
                  <p rend="justify">—  Of-of! Aşa este şi bine spui, a suspinat omul mănăstiresc. Până ce n-a fi un război mare, nu s-aşează pace.</p>
                  <p rend="justify">—  Aşa-i, frate Gherasime, ş-apoi, după pacea aceea, alt război.</p>
                  <p rend="justify">—  Aşa ai auzit la Sfântu Munte?</p>
                  <p rend="justify">—  Ba, frate Gherasime, aşa am învăţat din năcazurile mele.</p>
                  <p rend="justify">În după-amiaza aceleiaşi zile s-a întors din satele vrâncene de cătră Slam-Râmnic pârcălabul celălalt, Ivan. Era un bărbat mare şi lung în spete, c-un cap de leu, cu ochi blânzi albaştri. Era în el o putere liniştită, pe cât era în celălalt părcălab frământare fără istov. Măria sa Ştefan îi împărechease bine şi-i rânduise celui cu ochi albaştri judeţele; iar celui cu ochi negri privegherea războiului cătră Ismailitean.</p>
                  <p rend="justify">Părintele Nicodim şi Jder au fost poftiţi la cina lor ş-au sfătuit până la al patrulea ceas al nopţii, întrebându-se despre cele văzute şi zvonite. Într-acelaşi timp Jder lumina asupra Brăilei, socotind că poate să se işte într-aceea parte, pentru slujba măriei sale, o treabă grăbită, ca în clocot. Acea treabă nu poate fi cu întârziere şi se va vădi într-o zi, două când soseşte din acea parte un monah cu numele Stratonic.</p>
                  <p rend="justify">—  Îl cunosc, s-a veselit jupân Ivan Tudor părcălab; e un călugăr puţintel şchiop. Să nu se supere cuvioşia sa părintele Nicodim, aici de faţă; nu te supăra nici domnia ta; călugărul acela e un nebun.</p>
                  <p rend="justify">—  Părintele Nicodim nu se poate supăra, a lămurit Jder, căci în fiecare tagmă de oameni se găsesc şi nebuni şi înţelepţi. Dacă n-ar fi nebunii, nu s-ar şti care-s înţelepţii. Dar cu părintele Stratonic a fost altfel. Cuvioşia sa a avut canon nebunia de la stareţul său, cum alţii au canon muţenia. Iar nebunia sa a fost folositoare, căci a putut sta alăturea de înţelepciune; ca să poată băga de samă nebuniile înţelepciunii. Când i-a trecut vremea canonului, cuvioşia sa Stratonic n-a mai fost nici nebun, nici şchiop şi a primit poruncă să se ducă la Sfântu Munte. Acuma ai să-l cunoşti, cinstite pârcalabe Ivan, că nu-i mai nebun decât oamenii cuminţi.</p>
                  <p rend="justify">—  Lămuririle domniei tale, comise Jder, le-am înţeles prea puţin, a zâmbit pârcălabul cel mare cu ochi albaştri; însă îmi plac. Dac-a veni Stratonic, apoi poate aflu şi eu cele ce-mi fac trebuinţă aici. În satele din hotarul Slam-Râmnicului, am găsit urma brăilenilor. Trimet îndemnuri în Vrancea; le e lesne să trimeată asemenea îndemnuri, prin păcurarii care-şi poartă oile la păşunile bălţilor.</p>
                  <p rend="justify">Dumnealui Oancea părcălab a turnat vin în cupă:</p>
                  <p rend="justify">—  Eu închin paharul, a zis domnia sa cu ascuţime în priviri, eu închin paharul pentru socotinţile dumneavoastră politiceşti. Şi-n vremea asta am trimes carte la răzăşii noştri tecuceni, ca să s-apropie numaidecât de cetate. Pe slujitorii de aici îi ţin gata. Am înţeles că urdiile vin asupra noastră şi trebuie să facem faţă.</p>
                  <p rend="justify">—  Atuncea eu oi închina pentru domnia ta, a răspuns pârcălabul Ivan, primind paharul.</p>
                  <p rend="justify">Comisul Jder îi privea cu luare-aminte şi în acelaşi timp îşi făcea socoteală pe degete.</p>
                  <p rend="justify">—  Mâni, cuvioşia sa părintele Stratonic e aici, a zis el.</p>
                  <p rend="justify">Într-adevăr, părintele Stratonic a intrat în cetate la Crăciuna în ziua socotită de Ionuţ.</p>
                  <p rend="justify">Neagra lui uscăciune era geamănă cu a lui Jder. Mai slăbise din ce era odinioară; avea o purtare cumpănită, cu mişcări line. În toată înfăţişarea cuvioşiei sale era dorinţa de a şterge imaginea lui Stratonic de odinioară. Însă ochii luminaţi i se vedeau rar; căci îi rămăsese, din canon, năravul de a privi furiş dintr-o parte şi răsucit.</p>
                  <p rend="justify">—  Parcă voia să ridice de jos în sus lucrul ori fiinţa cătră care se uita. S-a închinat cuviincios la boierii pârcălabi şi nu şi-a adus aminte să-l fi văzut vreodată pe dumnealui Ivan Tudor părcălab.</p>
                  <p rend="justify">—  Poate într-altă lume şi într-altă viaţă, a zis cuvioşia sa, strecurând spre boier privirea-i furişată. Vă poftesc, boieri dumneavoastră, să mă iertaţi; şi cu umilinţă mă rog să-mi îngăduiţi ceas de rugăciune şi de hodină.</p>
                  <p rend="justify">Cuvioşia sa părintele Stratonic s-a dus la chilia care-i era orânduită, şi Jder a fost şi el îndată după dânsul.</p>
                  <p rend="justify">Monahul îşi scosese din desagă ceaslovul. Când a văzut pe Jder intrând, a pus bucoavna deoparte. A aşteptat până ce comisul s-a aşezat pe marginea vetrei, iar cuvioşia sa a rămas pe pardoseala lipită cu lut, lângă desagă, cu picioarele încrucişate sub şezut – după feleşagul sihaştrilor de la Tevaida, pe care îl deprinsese la Aton.</p>
                  <p rend="justify">—  L-ai întâlnit părinte?</p>
                  <p rend="justify">—  L-am întâlnit. Am făcut întocmai cum mi-ai poruncit şi m-ai povăţuit domnia ta. M-am dus ca un sărman monah pribeag, cerşind merinde de drum. Ocoleam casele turcilor; mă opream la fraţii mei creştini. Am stat în preajma porţii, la casa unde ştiam că-şi are gazda jupân Mihu. Când am văzut pe Grigorie Gogolea ieşind, m-am luat de departe după el. Când se oprea el, mă opream şi eu. Însă nu mă apropiam de dânsul; nici nu m-arătam că l-aş cunoaşte. Dacă bagă el de samă, atuncea să vie el la mine; să vorbească şi să aflu tot ce poftesc a afla. Am umblat aşa cât au fost case; pe urmă, la un medean, am stat şi m-am uitat cum curge Dunărea. Curgea lin şi se aflau în schelă corăbii turceşti. Au trecut prin medean călăreţi păgâni; m-am plecat până la pământ şi ei nu s-au uitat la mine; iar eu nu-l prăpădeam din coada ochiului pe acel căpitan Grigorie. După ce au trecut călăreţii, m-am dus de-a dreptul la o hudiţă. Am văzut o ciuşmea care curgea într-o cupă de piatră. Căpitanul Grigorie părea însetat şi m-am dus şi eu lângă el, aşteptând rând.</p>
                  <p rend="justify">Zice el:</p>
                  <p rend="justify">—  Sărut mâna, cuvioase părinte; văd că umbli după milostenie.</p>
                  <p rend="justify">—  Mă cunoşti? Îl întreb eu.</p>
                  <p rend="justify">—  Nu – zice Gogolea – dar creştinul îşi cunoaşte datoria sa faţă de un cuvios monah pribeag. Nu te-am mai văzut prin acest târg.</p>
                  <p rend="justify">—  Nu m-ai văzut, căci am venit acuma şi nu stau mult.</p>
                  <p rend="justify">—  Ai treabă cu cineva?</p>
                  <p rend="justify">—  Am treabă cu cineva; caut pe un slujitor aşa cum ai fi domnia ta. Dar nu cred să-l găsesc.</p>
                  <p rend="justify">—  Ce slujitor?</p>
                  <p rend="justify">—  Un slujitor domnesc; nu mi-i îngăduit să spun cum îl chiamă. Am de cătră stăpânul meu rânduit să-l caut până în ziua de Sâmedru. Iar dacă nu l-oi găsi până în ziua de Sâmedru, să nu-l mai caut.</p>
                  <p rend="justify">Mă ispiteşte Gogolea:</p>
                  <p rend="justify">—  Poţi să-mi spui numele stăpânului care te trimete?</p>
                  <p rend="justify">—  N-oi putea.</p>
                  <p rend="justify">—  Nici unde se află nu-mi poţi spune?</p>
                  <p rend="justify">—  Nici unde se află.</p>
                  <p rend="justify">—  Atuncea cum să facem, părinte, ca să-i dau înştiinţare că omul pe care-l caută se află aicea în Brăila? Şi cum aş face să afle acel stăpân al cuvioşiei tale că vorbele care s-au rostit rămân în picioare şi că tocmelile care s-au tocmit se află neclătite?</p>
                  <p rend="justify">—  Eu aş zice aşa – am răspuns – că să te duci să te-ntâlneşti cu acel slujitor care-mi face trebuinţă şi să te sfătueşti cu el şi pe urmă să-mi dai răspunsul lui îndată; eu mai mult n-oi putea întârzia în Cetatea Brăilei. Căpitănia nu mi-a dat învoire decât azi, ca să-mi strâng merinde pentru păcătos trupul meu.</p>
                  <p rend="justify">—  Apoi, cuvioase părinte, se întoarce Gogolea, acel slujitor sunt eu. Şi eu ţi-oi spune de la început că să nu te fereşti de mine. Înţeleg că ai dat târcol împrejurul meu cu sfială. Aşa ţi-a poruncit acel ce te trimete, fiind bărbat înţelept. Să-i dai răspuns aşa că Grigorie Pogonat Gogolea are numai un suflet; şi acel suflet l-a închinat lui Dumnezeu Hristos, pentru atâtea păcate câte a săvârşit acel Grigorie Pogonat Gogolea. Cum m-ai găsit?</p>
                  <p rend="justify">I-am răspuns:</p>
                  <p rend="justify">—  Am căutat şi am aflat, căpitane Grigorie.</p>
                  <p rend="justify">—  Mă gândesc – zice el – că aşa-i voia lui Dumnezeu. Cum ai intrat în cetate, cum m-ai găsit.</p>
                  <p rend="justify">—  Ba am mai cotit, ca un orb ce mă aflu: dar Dumnezeu m-a călăuzit; te-am găsit şi te-am cunoscut. De găsit a fost mai greu; căci de cunoscut mi-a fost uşor să cunosc asemenea bărbat cu asemenea mustăţi şi cu chica împletită.</p>
                  <p rend="justify">—  Aşa vrea Dumnezeu şi aşa mi-i rânduit părinte, oftează el. Parcă te-aş cunoaşte, dar cred că nu te-am văzut niciodată. Aşa mi-i rânduit ş-am să fac cum mi-i rânduit. Să-i spui stăpânului nostru ce-ţi spun eu.</p>
                  <p rend="justify">Jder s-a aşezat mai bine în locul său, lângă vatra caldă; şi-a sprijinit de un genunchi cotul, iar bărbia şi-a rezemat-o în pumn. Cuviosul Stratonic s-a oprit, privindu-l cu căutătura-i înţeleaptă.</p>
                  <p rend="justify">—  Spune, părinte Stratonic.</p>
                  <p rend="justify">Monahul şi-a coborât glasul:</p>
                  <p rend="justify">—  Să-i spui stăpânului nostru aşa: că am ajuns în raia ca un fugar de la Moldova, împreună cu bătrânul meu moş Ilia, şi ne-am tocmit în leafă la boierii brăileni, care au hălăduit aicea după războiul Radului-Vodă. Aşa, ca din întâmplare, a dat peste mine dumnealui jupân Mihu şi, după ce m-a privegheat o vreme, s-a arătat că mă cunoaşte şi m-a cerut boierilor brăileni. Am intrat în slujba lui, împreună cu moş Ilia. După ce am intrat în slujba lui, eu n-am uitat vadeaua pe care am fost legat-o cu stăpânul nostru. M-am uitat împrejurul meu ş-am cunoscut toate; ş-am văzut că-i greu să scoatem din cetate doi boieri şi să-i ducem ca pe nişte berbeci, atârnaţi la oblânc. Acestea-s semeţii de om ameţit de băutură. Bune sunt semeţiile la timp şi loc anumit; dar aicea se cere mai mult minte decât putere. Am văzut că boierii brăileni fac gătire şi strâng slujitori, fiecare după puterea sa. În acelaşi timp văd că încep a intra, în astă Cetate a Brăilei, călărimi ismailitene. După ce intră aceste călărimi şi se aşează în Cetate – le văd că ies, ca să cunoască locurile şi mai cu samă drumurile cătră hotarul Moldovei. Atuncea am înţeles că-s adevărate zvonurile ce se înteţesc şi nu-s departe urdiile lui Mehmet-Sultan. Mai au o săptămână, mult două săptămâni, şi-s la Dunăre. Până atuncea, aceste călărimi de la Brăila şi de aiurea însamnă drumurile, poştele şi popasurile oştilor, şi încep a pipăi ba la ţinutul Covurluiului, ba la Putna, ba în Ţara Vrancei. Am ieşit şi eu cu slujitorii lui jupân Mihu. Ş-am avut poruncă să mergem până la Corbu pe apa Siretului, ca să găsim acolo pe un fiastru al lui jupân Agapie Ciornohut – tovarăş de pribegie al lui jupân Mihu. Am fost de trei ori până acuma acolo. Am găsit pe Iancu Migdală, fost jitnicer, fiastrul lui Ciornohut; şi când l-am găsit a doua oară, acum o săptămână, am adus de la el răspuns, pe care l-am scos eu din închipuirea mea: că, în zece zile, să se afle boierii brăileni acolo, la Corbu, cu slujitorii lor. Acolo se află adunaţi starostele de Putna, şi pârcălabul Galaţilor şi alţi boieri moldoveni: ori i-or prinde şi i-or tăia, ori s-or alcătui cu ei; ş-or putea trece hotarul la Moldova atât jupân Mihu cât şi Agapie Ciornohut.</p>
                  <p rend="justify">Fii cu luare-aminte şi înţelege, părinte, că am avut poruncă în două rânduri să purcedem, dar oamenii şi caii n-au fost gata, înţelegi cuvioşia ta, ş-am amânat de două ori. Acuma, până săptămâna viitoare, stau lucrurile neschimbate. Căci Agapie Ciornohut, fiind un om mai bătrân şi mai greoi, când să descalice ieri, şi-a răsucit piciorul stâng din gleznă; şi până ce i l-a trage vraciul şi i l-a unge cu ir, mai stăm pe loc, precum spun. Dar îndată ce încalică Ciornohut, noi ne ducem la Corbu, pe Siret. Acolo este o dumbravă; şi după acea dumbravă duce drumul drept la apă. La malul Siretului, luncă. Dacă stăpânul nostru chibzuieşte bine cum să facă, apoi eu şi cu moş Ilia om putea trece sub mâna sa cu boierii despre care am vorbit.</p>
                  <p rend="justify">Am venit numai într-o fugă – a încheiat istorisirea sa părintele Stratonic; am schimbat trei cai, la poştele pe care mi le-ai orânduit domnia ta.</p>
                  <p rend="justify">—  Am înţeles cuvioase părinte, a răspuns Jder. Acuma după ce ai spus toate câte ai avut de spus, ospătează şi te hodineşte. Domnul Dumnezeu te-a călăuzit până într-acest liman şi toate încercările ţi s-au isprăvit. Numai eu am să mă mai întorc la apa Siretului. Am acolo încă o toană. Dacă m-ajută ş-acolo Dumnezeu, la vremea poruncită ajungem la Vaslui şi stăm cu umilinţă sub scara măriei sale, iar măria sa, de pe Vizir, se uită la noi. Cată să mă grăbesc, căci din urmă ne-ajung ismailitenii.</p>
                  <p rend="justify">Monahul Stratonic a deschis ceaslovul, s-a închinat ş-a cetit rugăciunea lui de umilinţă.</p>
                  <p rend="justify">—  Înaintea cinei, înaintea somnului şi înaintea tuturor celorlalte zădărnicii trupeşti.</p>
                  <p rend="justify">Comisul Jder s-a dus să găsească pe bădiţa Nicodim şi pe cei doi boieri pârcălabi, ca să ţie cu domniile lor mare sfat de război. Hotărârea acestui mare sfat de război era de mai nainte scrisă în mintea lui Jder, cum stă câte-odată scris un tighel de aur pe nourii de la asfinţit. Aşa că jupân Oancea părcălab a luat asupra domniei sale grija să întocmească stolul de apărare a acelei slujbe domneşti.</p>
                  <p rend="justify">Răzăşii tecuceni, pe măsură ce se înfăţişează la Cetatea Crăciunei, primesc poruncă să puie potcoave la copitele de dinainte ale cailor. Când numărul răzăşilor ajunge o sută, socoteala e încheiată. Ca oameni cunoscători ai locurilor, aceşti răzăşi tecuceni se ţin feriţi, ca şi cum ar fi în păşune, în zăvoaiele din stânga Siretului, pe aproape de Vadul lui Crăişor. Toţi aceştia stau la porunca domniei sale pârcălabului Oancea, care nu se ştie unde se află; iar la ceas anumit se va arăta la vedere şi atuncea va vorbi. Cât va grăi domnia sa, răzăşii stau cu mâna pe săbii. După ce va isprăvi de grăit, răzăşii trag săbiile şi se duc după domnia sa.</p>
                  <p rend="justify">În dreapta Siretului, se va afla, trecut cătră Corbu, comisul Ionuţ cu părintele Nicodim, cu slujitorii lor şi cu călăraşii domneşti. Sunt şase în totul. Mai au nevoie de alţi doi oameni, la malurile vadului, care să steie cuminţi şi fără arme, ca şi cum n-ar avea nici o treabă. Aceştia trebuie să fie cei mai ageri oameni pe care-i are Cetatea Crăciuna. Se găsesc şi aceştia; căci în marginea asta de ţară localnicii sunt rubedenie cu vulpea din Esopie.</p>
                  <p rend="justify">Vineri, în 27 octomvrie, a doua zi de Sâmedru, slujitorii domniilor sale Mihu şi Ciornohut au ajuns cătră Corbu. Popasul şi masul le fusese la jumătate de cale; căpitanul Gogolea îi pornise înainte de a se face ziuă. După rânduiala călăreţilor osmanlâi care se chiamă akingii, slujitorii domniilor lor Mihu şi Ciornohut nu umblau buluc, ci aveau pâlc de zece înainte, care să lumineze calea. La o sută de stânjeni în urmă, veneau boierii cu ceilalţi lefegii ai lor, în număr de şaptezeci. S-ar fi cuvenit să fie păzite şi aripele; dar de ce pază mai este nevoie pe drumuri aşa de cunoscute, pe unde mai bătuseră potcoavele acelor cai, de li se vedeau şi urmele vechi; şi pe unde mai priviseră ochii aceloraşi slujitori? Când ajung la un loc ştiut, în singurătate, căpitanul Gogolea dă glas, şi de la celălalt ţărm îi răspund numaidecât străjile jitnicerului Iancu Migdală.</p>
                  <p rend="justify">Aşa a fost; dar nu tocmai aşa. Înainte de a ajunge cei zece călăreţi la apă, Gogolea le-a dat semn de oprire. După aceea s-a dus la ei călare şi i-a călăuzit pe o potecă în râpa Siretului. Le-a poruncit să aştepte acolo. S-a întors cu repejune şi a făcut semn boierilor şi pâlcului rămas, să vie după el. Astfel a trecut între dumbrava de stejari şi lunca Siretului.</p>
                  <p rend="justify">Atuncea, dintrodată, jupân Agapie Ciornohut a cunoscut în vad pe fiastrul său, cu zece ori doisprezece slujitori. Venea cu grăbire, ca şi cum ar fi fost alungat. Copitele cailor fărâmau apa în stropi.</p>
                  <p rend="justify">—  Când, din laturea malului, au năvălit cu săbiile asupra lor alţi călăreţi.</p>
                  <p rend="justify">—  Scăpaţi-vă capetele, tătucă! A strigat Iancu Migdală cătră părintele său scuturând cuşma cu braţul drept. Apoi şi-a pus în cap cuşma şi a tras sabia.</p>
                  <p rend="justify">Cu porunci pripite, căpitanul Gogolea a împins bulucul celor şaptezeci în sprijinul fiastrului lui Ciornohut. Iar el, cu cazacul cel bătrân moş Ilia, a întors pe boieri în loc şi i-a îndrumat spre dumbrava de stejari. Nevăzând într-acolo nici o mişcare, i-a sucit iarăşi spre râu, ducându-i la lunca de sălcii. Atuncea s-au arătat şase călăreţi, de la deal, dinspre vad.</p>
                  <p rend="justify">Boierii cei bătrâni au strâns cu străşnicie frâiele şi au oprit caii năprasnic, ridicându-i în două picioare.</p>
                  <p rend="justify">Cunoscut-au în acei şase călăreţi pe nişte neprietini? Ori a ajuns mai desluşit la urechea lor strigătul de-al doilea şi de-al treilea al jitnicerului?</p>
                  <p rend="justify">Când căpitanul Gogolea şi moş Ilia Alapin au pus mâna pe frâiele boiereşti şi au vrut să împingă caii tot înainte spre acei călăreţi care veneau întins ca din săgeată, drept împotriva lor, domniile lor Mihu şi Ciornohut au înţeles că se află în capcană şi în primejdie. Au smuls de sub cingătoare buzduganele cu ghioagă de plumb şi au smuncit deodată zăbalele cailor. Când au sărit caii bătând în vânt cu copitele, Gogolea a tras jungherul şi a strigat o poruncă scurtă uncheşului său. Caii loviţi au căzut rânchezând, dar în aceeaşi clipă boierii au pălit cu buzduganele în căpăţânile slujitorilor lor.</p>
                  <p rend="justify">Călărimea răzăşilor din laturea jitnicerului a venit cu putere asupra sa, prăvălindu-l la adâncime; a trecut în prund luând din coastă pe slujitorii boiereşti şi risipindu-i. După ce i-au risipit, răzăşii au prins a-i alunga şi a-i ajunge – pe unii tăindu-i, pe alţii supunându-i.</p>
                  <p rend="justify">Jder şi monahul Nicodim au venit cu săbiile goale asupra boierilor pribegi. Slujitorii lor şi călăreţii domneşti le-au dat şi ei ocol, stăpânindu-i din toate părţile. La porunca lui Ionuţ, Gheorghe Botezatu i-a înfăşurat în acelaşi juvăţ, doborându-i unul peste altul; iar călăraşii le-au apucat braţele.</p>
                  <p rend="justify">—  Ne dăm prinşi… nu ne omorâţi! Gâfâia bătrânul Agapie Ciornohut.</p>
                  <p rend="justify">Jder a poruncit:</p>
                  <p rend="justify">—  Aburcaţi-i pe cai şi treceţi-i vadul dincolo.</p>
                  <p rend="justify">Atuncea a sosit la faţa locului ca să puie stăpânire pe toate jupân Oancea părcălab. Caii şi călăreţii brăileni erau dobândă a pârcălăblei de la Crăciuna. Numai cei doi boieri umflaţi de pohfala şi grăsimea lor erau ai comisului şi monahului şi nu aveau a face la cetate decât popas de trecere.</p>
                  <p rend="justify">Descălecând, comisul Jder s-a apropiat ca să vadă pe Gogolea şi pe uncheşul Ilia. Erau căzuţi, cel întâi pe-o coastă, al doilea cu faţa în jos. Le erau ţestele zdrobite şi sângerate; dar nu pieriseră. Se tânguiau, gemând. Comisul a poruncit şi pentru ei cai. Unii din slujitori le-au legat frunţile cu ştergare, iar alţii i-au încălărat; i-au sprijinit din câte două laturi şi au purces toţi cu mare hărnicie cătră cetate. Pe cale i-au întâmpinat alţi răzăşi, trimeşi din Crăciuna de cătră pârcălabul Ivan. Cu toţii au făcut alai izbândei.</p>
                  <p rend="justify">Bătrânul hultan de pustie, Ilia Alapin, şi-a dat sufletul pe drum, calare, şi aşa mort l-au dus răzăşii până în Cetatea Crăciunei. Iar căpitanul Grigorie şi-a păstrat în el cunoştinţa acestei lumi, până ce l-au descălecat în cerdacul pârcălăbiei, lângă paraclis. Privea ţintă înaintea lui, cu ochii înfierbântaţi, şi nu putea rosti nici un cuvânt.</p>
                  <p rend="justify">I-au întins poclăzi, pe urmă l-au aşezat cu faţa în sus, pe dulamă. Era o amiază aurie şi cântau cucoşii pe parmaclâcurile de la cerdacuri. Au venit la el părintele Nicodim şi comisul. Au stat un timp aşa, privindu-l de sus, în tăcere. Pe urmă lui Jder i s-a părut ca acei ochi fierbinte-aţintiţi îl cheamă.</p>
                  <p rend="justify">S-a aplecat deasupra rănitului.</p>
                  <p rend="justify">—  Pofteşti ceva, căpitane Grigorie?</p>
                  <p rend="justify">Căpitanul Grigorie nu putea da răspuns. Îi era aproape ceasul alinării. Lângă fruntea lui legată cu ştergar scorţoşat de sânge, s-a aplecat şi părintele Stratonic; s-a alăturat şi fratele Gherasim.</p>
                  <p rend="justify">Jder a întrebat iar:</p>
                  <p rend="justify">—  Pofteşti să-ţi facem slujbele şi pomenirile?</p>
                  <p rend="justify">Stratonic şi-a plecat urechea cu luare-aminte:</p>
                  <p rend="justify">—  Nu răspunde.</p>
                  <p rend="justify">—  Cum să înţeleg, căpitane Grigorie, ce dorinţă ai?</p>
                  <p rend="justify">Căpitanul Grigorie a rămas cu ochii aţintiţi şi îngheţaţi. Fratele Gherasim, slujitorul părintelui Nicodim, a oftat şi a îngânat cu lacrimi:</p>
                  <p rend="justify">—  Acuma acest om vede pe Dumnezeu.</p>
               </div>
               <div type="div3" rend="P12">
                  <head>Capitolul XIII.</head>
                  <subtitle>Avem hodina vântului şi tihna apelor.</subtitle>
                  <p rend="justify">Avem hodina vântului şi tihna apelor.</p>
                  <p rend="justify">Statornici întru nestatornicie, Ne bucurăm numai de moarte, Căci atunci vedem faţa lui Dumnezeu.</p>
                  <p rend="justify">Cuvioase părinte Amfilohie, să nu te tulburi mai mult decât se cuvine de întâmplarea asta…</p>
                  <p rend="justify">—  Mă tulbur, postelnice, deoarece până acuma toate le-a făcut bine acest Jder; a umblat cuviincios la Aton, a venit fără supărare de acolo; însă iată că aicea s-a apucat să aţâţe pe ismailiteni. După acel harţ la Corbu, în vadul Siretului, încep şi păgânii a strica hotarul nostru. Primesc veşti din multe părţi; are să se scârbească măria sa.</p>
                  <p rend="justify">Postelnicul Ştefan s-a răsucit în jilţul său, râzând:</p>
                  <p rend="justify">—  Iată, deci, că Ionuţ Păr-Negru face începătura războiului cu necredincioşii! Chiar dacă n-aş fi retor, cuvioase părinte Amfilohie, aş putea să-ţi fac dovadă că asta e numai o părere şi adevărul e altul.</p>
                  <p rend="justify">—  Dovedeşte-mi şi te-ascult bucuros; dar măria sa e iute la mânie şi nici n-are când asculta.</p>
                  <p rend="justify">—  Pe măria sa îmbunează-l cu darul pe care i l-a adus Jder.</p>
                  <p rend="justify">—  Acel dar e bun; totuşi vederea lui Ciornohut şi Mihu nu va însenina pe Vodă; mai curând îl va întuneca, răscolindu-i veninurile vechi.</p>
                  <p rend="justify">—  Întâi de toate, pune în slujbă didahia mea. Lucrarea acestui război e de mai nainte pornită de Mehmet-Sultan, prin voinţa sa neînfrânată. Ştiind că asemenea război nu poate fi înlăturat, măria sa Vodă Ştefan îşi pregăteşte apărarea; de aceea ne şi aflăm în această tabără. Cum ar putea fi retezat un cap înfierbântat ca al lui Jder pentru jucăria lui de la apa Siretului, pe pricina că el ar fi vinovat de războiul Ismailiteanului? Cel ce se socoate trimes al lui Alah pe pământ (ascultă şi nu zâmbi), cel ce se socoate domn al domnilor lumii, stăpân al tidvelor omeneşti, rigă al rigilor, împărat de Apus şi de Răsărit, clironom al şah-hanilor, cel ce binevoieşte a da tihnă au război lumii.</p>
                  <p rend="justify">—  Mai poate avea oare oprire a biruinţilor sale? La anul de la Hristos 1453 a detunat Constantinopole, cum ştii; la 1459 a călcat în picioarele oştilor sale Grecia şi Sârbia; după doi ani Trapezuntul, unde m-am aflat şi eu cu kezarii Comneni; după un an, Lesbos; după alt an Ţara Românească şi Bosnia; la un an după aceea, Caramania. La 1470 a fost stăpân în ostrovul Negroponte; la 1472 a biruit pe Uzun, Şah al turcomanilor. Acum doi ani apărând scaunul lui Radu-Vodă, oştile lui Mehmet-Sultan au suferit de la Ştefan-Vodă nişte înfrângeri prea aspre; deci în ce chip ar primi strălucirea sa Mehmet-Sultan să amâne năvala asupra Moldovei? Cum se ştie, simţindu-se prea ruşinat, chiar de astă-vară şi-a mişcat urdiile spre miazănoapte, cătră acest cuib de Viespi ce se chiamă Ac-Iflac. De trei luni aşteptăm şi ţi-a dat şi comisul Jder înştiinţarea sa că Soliman-Beg hadâmbul a primit din partea lui Belzebut semnele puterii asupra tuturor oştilor ce s-au alcătuit pentru Moldova. Cum poate rămânea Jder vinovat de acest război? Te poftesc, sfinţite părinte Amfilohie, îngăduie-mi să râd iar, ca să mi se răcorească rânza.</p>
                  <p rend="justify">—  Toate-s bune, postelnice, şi le ştim şi noi: dar cum facem când i-oi supune măriei sale veştile de care-ţi vorbesc?</p>
                  <p rend="justify">Postelnicul îşi potoli râsul şi privi cu pătrundere pe arhimandrit:</p>
                  <p rend="justify">—  Mi-e şi mie drag comisul, îngână domnia sa aţintind gânditor fereastra paraclisului; altora însă se pare că le e şi mai drag. Eu zic să-l pui pe Jder chiar acuma dinaintea măriei sale.</p>
                  <p rend="justify">—  Sfatul domniei tale mi se pare bun… încuviinţă părintele Amfilohie.</p>
                  <p rend="justify">Bătu de trei ori din palme şi numaidecât se înfăţişă cuviosul Emilian, eclesiarhul.</p>
                  <p rend="justify">—  Ce face Vodă?</p>
                  <p rend="justify">—  Luminăţia sa a trimes la copiii de casă poruncă să-i aducă straiele.</p>
                  <p rend="justify">—  Atuncea e tocmai vremea potrivită. Să-mi mai spui, părinte Emilian, ce face comisul.</p>
                  <p rend="justify">—  Comisul Jder, prea sfinţite, doarme în chilie la mine. Domnia sa pe laiţă; slujitorul jos. Poţi să tai pe dânşii lemne. Socot c-au să doarmă până la o amiază.</p>
                  <p rend="justify">—  Ba să nu mai doarmă nici un pic, părinte Emilian. Scoală-l pe comis şi spune-i aşa că să fie aici într-un pătrar de ceas. Prinşii pe care i-a adus domnia sa astă-noapte i-aţi coborât la loc bun?</p>
                  <p rend="justify">—  I-am coborât aicea dedesubt… suspină cu privirile plecate părintele Emilian.</p>
                  <p rend="justify">—  Aşa, urmă arhimandritul; să vie comisul numaidecât; dobânda pe care a adus-o s-o înfăţişeze dumnealui singur măriei sale.</p>
                  <p rend="justify">Părintele eclesiarh, a ieşit de la chilia stareţului său şi s-a strecurat cu grăbire pe dinaintea paraclisului, cătră odăile din laturea palatului. În lumina posomorâtă de afară, vântul de miazănoapte purta vârtejuri de ninsoare. Vremea se ţinuse bună o săptămână încheiată; numai în acea noapte, pe la ceasul al patrulea, când sosise Jder cu bădiţa său Nicodim, cu slujitorii domneşti şi cu boierii prinşi, deodată se prefăcuse văzduhul: schimbare a vremii după lumina lunii. Şi-n două ceasuri, până la miezul nopţii, cât a stat comisul cel tânăr la ascultarea arhimandritului, ca să-i spuie în pripă ce era mai de folos să se ştie, iarna a fost iarăşi asupra taberei. Acuma viscolul îi spulbera barba părintelui eclesiarh şi pulpanele straiului negru.</p>
                  <p rend="justify">Când a deschis uşa chiliei şi s-a uitat înlăuntru, a văzut aţintite asupra sa două părechi de ochi: ai lui Jder de pe laiţă, de sub pocladă, şi ai tătarului de pe tarniţa de jos, unde-şi hodinea capul.</p>
                  <p rend="justify">Comisul Jder a mormăit:</p>
                  <p rend="justify">—  Ce facem noi cu vremea asta? Măria sa nu mai iese în tabără calare, ca să m-aşez şi eu la loc potrivit cu robii…</p>
                  <p rend="justify">Spune-mi, părinte Eniilian, ce face fratele nostru. Vreau să mă sfătuiesc şi cu sfinţia sa.</p>
                  <p rend="justify">—  Lasă asta, comise, l-a luat cu grăbire eclesiarhul; fii harnic, ca să te duci la alt sfat, unde te aşteaptă Vodă.</p>
                  <p rend="justify">—  Cum ai spus?</p>
                  <p rend="justify">—  Am spus bine; scoală-te degrabă, stropeşte-ţi obrazul cu apă şi dă fuga la sfinţitul Amfilohie. Scoatem din tainiţi pe boierii pe care i-ai adus şi-i înfăţişezi domnia ta singur măriei sale.</p>
                  <p rend="justify">Jder a sărit din locul său.</p>
                  <p rend="justify">—  Te-ai dus, Botezatule, să-l chemi şi pe bădiţa Nicoară? Te-ai întors? Mi-ai dat cu briciul pe obraz?</p>
                  <p rend="justify">—  Nu-i vreme, nu-i vreme de asta, se tânguia eclesiarhul. Abia ai vreme să tragi straiul pe mânici şi să te înfăţişezi la Domnie. Hai mai repede, cinstite comise. Părintele arhimandrit era supărat.</p>
                  <p rend="justify">—  Da' ce i s-a întâmplat?</p>
                  <p rend="justify">—  Nu ştiu; stătea de vorbă cu dumnealui postelnicul; dar dumnealui postelnicul râdea.</p>
                  <p rend="justify">—  Ei, atuncea numaidecât îs şi eu acolo, părinte Emilian, ca să-i împac. Vâr degetul în apa pe care mi-o aduce Botezatu, ca să-mi luminez ochii; mai stau oleacă cu fruntea în viscol şi-s răcorit. Coborâm douăzeci şi două de trepte sub paraclis ca să ne găsim marfa; ne suim iar douăzeci şi două de trepete şi suntem la uşa părintelui arhimandrit. Botezatule, să vesteşti pe bădiţa Nicodim; să se afle şi cuvioşia sa numaidecât acolo.</p>
                  <p rend="justify">Jder trăgea pe el repezit straiele. Şi-a aşezat l-a cingătoare numai stiletul italienesc.</p>
                  <p rend="justify">Părintele Amfilohie şi postelnicul Ştefan l-au văzut sosind c-o înfăţişare umilită şi păroasă în sala de la cămările Domniei, cu boierii prinşi după el. Domniile lor Mihu şi Agapie se aflau într-o stare de decădere a trupurilor lor şi de ofilire a obrajilor, totuşi aveau cuviinţă în felul cum umblau, fără grabă şi fără teamă; nu mai purtau chimir, nu mai aveau arme – nu ştiau în ce să-şi sprijine mânile. Nu priveau nici în dreapta, nici în stânga; n-au vrut să cunoască pe sfinţitul Amfilohie; se uitau numai înlăuntrul lor, la ceasul negru de izbăvire ce li se apropia. Buzele lor şopteau abia văzut şi abia auzit rugăciunea cătră Hristos Dumnezeu. Doi slujitori îi împingeau din când în când înainte, punându-le străjile săbiilor între umerii împovăraţi de trudă şi suferinţă.</p>
                  <p rend="justify">Paşii celor care intrau s-au auzit un timp pe pardoseala de lemn, apoi au contenit. Arhimandritul a făcut un semn aprozilor de la uşa iatacului domnesc, şi aceştia s-au grăbit să se întoarcă în loc, pătrunzând la măria sa. O clipă, cei dimprejurul robilor s-au privit în lumina zilei de iarnă. La cele trei ferestre nalte se zbăteau fulgii în roiuri neostenite. S-au mai simţit din urmă paşi furişaţi. Intră, cel din urmă şi părintele Nicodim. Cu toţii deci, împreună cu eclesiarhul, se aftau şapte împrejurul boierilor robi.</p>
                  <p rend="justify">Atuncea s-au dat în laturi canaturile uşii şi a intrat cu pas liniştit măria sa Vodă Ştefan.</p>
                  <p rend="justify">După trei paşi de la prag, s-a oprit ş-a îndreptat asupra prinşilor o privire tare, de coloarea vremii de afară, în care nu se putea ceti nici blândeţă, nici mânie.</p>
                  <p rend="justify">Acea privire a cercetat pe celelalte fiinţi care erau de faţă. Măria sa a vrut să puie o întrebare, apoi a făcut încă un pas spre comisul Jder, cunoscându-l însfârşit. Se aştepta să vadă în faţa sa un oştean falnic, şi vedea un biet schivnic. I-a zâmbit; a primit şi părintele Nicodim până în inima sa acel zâmbet.</p>
                  <p rend="justify">—  Domniile voastre sunteţi? A rostit domol măria sa întorcându-se spre robi. Ca într-un fulger zâmbetul i se stinsese.</p>
                  <p rend="justify">Boierii n-au răspuns cu glas; şi-au plecat numai frunţile.</p>
                  <p rend="justify">—  Dumnezeu binevoieşte să v-aducă la judeţul meu, aici pe pământ, în această viaţă… a urmat măria sa; apoi s-a oprit o clipă. Domnul Dumnezeu binevoieşte să vă aducă la judeţul nostru, pentru greşale ce nu putem ierta. Domnia ta, jupâne Agapie, te-ai arătat prietin al părintelui nostru măria sa Bogdan-Vodă, şi, împreună cu alţii, l-ai ademenit; între petrecerile şi danţurile domniilor voastre, măria sa Bogdan-Vodă şi-a cunoscut pieirea. Pe cel care a fost cap răutăţilor, unchiul nostru Petru Aron-Vodă, l-am făcut să-şi primească osânda. Nu cu bucurie ci cu întristare i-am dat-o, luându-ne şi noi canon de ispăşire. Aşijderea acuma cu mâhnire te cunoaştem, o, Agapie Ciornohut, în faţa noastră; şi-ţi vei lua osânda cuvenită, ca să ai parte de linişte pe ceea lume. Iar pe domnia ta, Mihu logofăt, care ai uneltit vreme de douăzeci de ani împotriva noastră cu neprietinii noştri, deasemenea te va judeca divanul boierilor noştri şi-ţi va hotărî ispăşire după faptă. Până acuma am stat cu nelinişte în locul unde ne-a pus împăratul nostru Hristos; de acuma, putem găsi fără frică pe părintele nostru Bogdan-Voievod, în viaţa cea fără de amurg…</p>
                  <p rend="justify">Ochii măriei sale s-au aprins de lacrimi. Cu acelaşi posomorât amar, în care stăteau cufundaţi fără încetare de când fuseseră prinşi, cei doi boieri s-au închinat spre măria sa, apoi s-au supus în genunchi.</p>
                  <p rend="justify">—  Să se facă rânduielile cuviincioase acestor boieri, a hotărât după aceea măria sa; trupurile să fie îngropate cu cinste în bisericile unde sunt ctitori; şi neamurile domniilor lor să se înfăţişeze la mila noastră.</p>
                  <p rend="justify">Sala a încremenit în tăcere; numai vântul de iarnă fâlfâia şi zvonea afară. Măria sa a poruncit:</p>
                  <p rend="justify">—  Duceţi-i.</p>
                  <p rend="justify">Cei doi slujitori cu săbii i-au răsucit pe robi cătră alţi slujitori care aşteptau în tindă.</p>
                  <p rend="justify">—  Să rămâie comisul Jder în faţa noastră, a poruncit măria sa Ştefan, cu glas schimbat, ca după o trudă.</p>
                  <p rend="justify">—  Aicea sunt, luminate Doamne, s-a întors Jder în loc, făcând faţă măriei sale.</p>
                  <p rend="justify">—  Vină dinaintea noastră, comise, şi ne spune cât de lungă şi de grea ţi-a fost călătoria.</p>
                  <p rend="justify">Jder a răspuns cu îndrăzneală, dar cu glasul lui dulce:</p>
                  <p rend="justify">—  Luminate stăpâne, mi-a fost bună călătoria. Am umblat şi am văzut lucruri folositoare pe care, după cât m-a poruncit sfinţitul Amfilohie, am să le arăt măriei, tale. Am umblat printre noroade şi am fost şi în pustie. Numai în pustie am suferit de foame, măria ta, de-a trebuit să-mi mănânc ceasornicul.</p>
                  <p rend="justify">—  Ce spui domnia ta, comise?</p>
                  <p rend="justify">S-a amestecat numaidecât părintele Amfilohie, care stătea la pândă lângă măria sa:</p>
                  <p rend="justify">—  Luminate Doamne, comisul vorbeşte de un cucoş, pe care îl purta pe cale, ca să-l deştepte în toate dimineţile, când se îngână ziua cu noaptea. Toate le-a făcut, bune acest comis tânăr, măria ta; l-am mustrat numai pentru prinderea acestor boieri în hotarul Ţării Româneşti, stârnind războiul cu ismailitenii.</p>
                  <p rend="justify">—  Crezi, părinte Amfilohie, că acest credincios al meu s-a făcut vinovat de asta?</p>
                  <p rend="justify">—  Nu cred, slăvite stăpâne, dar mustrare i-am făcut.</p>
                  <p rend="justify">—  Atuncea se cuvine, părinte Amfilohie, să facem noi bună cumpănă acelei mustrări. Să dea cuvioşia ta înştiinţare marelui nostru logofăt Toma să poruncească unui diac al său să scrie hrisov, danie de la Domnia noastră lui Onu Păr-Negru, comis, un pământ al nostru Bolboceni, ce se află în ţinutul Neamţu între Iezerul lui Modrea şi Braniştea Popii Nandu; să-i fie ocină lui şi urmaşilor săi în veci, cu tot cu casa noastră de vânătoare ce se află pe acea moşie.</p>
                  <p rend="justify">La vorbele: „urmaşii săi în veci”, Jder a văzut dinaintea ochilor săi pe comisoaia Ilisafta încuviinţând. Stătea aşa de uimit la aceste porunci, încât nici nu băga de samă semnele ce-i făcea părintele arhimandrit, ca să îngenuncheze şi să mulţămească măriei sale. I-au dat numai lacrimile ş-a sărutat dreapta pe care Voievodul i-o întindea cu bunăvoinţă. Aceeaşi mână l-a bătut pe umăr.</p>
                  <p rend="justify">Tot în clipa aceea, măria sa a întrebat pe postelnic, care se apropiase cu doi paşi.</p>
                  <p rend="justify">—  Postelnice Ştefane, văd scrisă pe obrazul domniei tale veste…</p>
                  <p rend="justify">—  Veste bună, luminate stăpâne, s-a închinat boierul muntean. Doamnele mele sunt sănătoase.</p>
                  <p rend="justify">Obrazul lui Vodă s-a luminat deplin şi s-a întors iar spre Jder şi spre sfinţitul Amfilohie.</p>
                  <p rend="justify">—  Părinte arhimandrit, să mi-l aduci pe acest comis la sfatul nostru…</p>
                  <p rend="justify">—  Voi fi următor poruncii măriei tale, s-a închinat arhimandritul.</p>
                  <p rend="justify">Când Voievodul a făcut faţă şi ieromonahului Nicodim, mezinul s-a bucurat pentru bădiţa său.</p>
                  <p rend="justify">—  Cuvioase părinte, ce fac pârcălabii noştri de la Crăciuna?</p>
                  <p rend="justify">—  Fac bine, luminate stăpâne; îşi ţin ascuţite săbiile.</p>
                  <p rend="justify">—  Da, da… a îngânat măria sa; căci s-apropie fiara care s-a arătat şi în vedenia sfântului evanghelist. Stihurile acelea mi le-ai spus odată cuvioşia ta la mănăstire la Neamţu.</p>
                  <p rend="justify">A  stat un timp cugetând, cu bărbia rezemată în piept şi cu sprâncenele aplecate. Îşi bătea domol cu palma stângă paftalele de aur ale cingătorii.</p>
                  <p rend="justify">—  Părinte Amfilohie, a întrebat măria sa ridicând fruntea, care-i cea din urmă veste despre solii veneţieni?</p>
                  <p rend="justify">—  Luminate Doamne, solii au trecut vama Oituzului, precum luminăţia ta cunoşti, şi se află găzduiţi la stărostia Târgului Ocnei. Aşteaptă să-i ajungă din urmă şi solul sfinţiei sale papa. Fiind acuma în munte vreme tare, solul sfinţiei sale papa are să mai întârzie la Gheorgheni, unde stă acuma. După aceea, trece la Târgul Ocnei. De-acolo tustrei dau la Bacău şi-i primeşte Alexandru-Vodă. Mai fac o zi până la Roman şi acolo i-or aştepta boierii pe care-i porunceşti luminăţia ta, ca să-i aducă aici la tabără.</p>
                  <p rend="justify">—  Atuncea, într-o săptămână, să-i aştepte oamenii mei la Roman.</p>
                  <p rend="justify">S-a uitat în juru-i; şi-a oprit privirea asupra postelnicului, însă postelnicul şi arhimandritul ştiau că porunca ce avea să urmeze, şi care privea pe postelnicul Ştefan, era de mai nainte cugetată. Totuşi Vodă părea să mai caute un adaos poruncii sale.</p>
                  <p rend="justify">—  Rog pe domnia sa postelnicul Ştefan să binevoiască a fi la Roman într-o săptămână, împreună cu postelnicul nostru Iuga. Postelnicul Ştefan are a fi limba noastră în faţa acelor soli, căci italienii nu ştiu moldoveneşte.</p>
                  <p rend="justify">—  Ştiu, însă nu bine, a zâmbit postelnicul.</p>
                  <p rend="justify">Asta era o glumă veche a lui cu măria sa; şi măria sa a răspuns cu-n surâs. Vodă a urmat:</p>
                  <p rend="justify">—  Pe cine mai trimet cu cele două steaguri de răzăşi? Cu cele două steaguri de răzăşi poruncim să se ducă boierul nostru Onu Păr-Negru.</p>
                  <p rend="justify">A  privit ţintă la comis. Jder de data asta şi-a pus genunchiul drept în pământ – căci şi aceasta el n-o făcea ca alţi oameni, fiind stângaci.</p>
                  <p rend="justify">—  Luminate Doamne, a cutezat el să se alinte, cum ies de sub porunca măriei tale, mă şi duc la Botezatu, slujitorul meu, să-mi deie jos sălbătăcia asta de barbă. Şi dacă îngădui măria ta…</p>
                  <p rend="justify">Comisul Jder s-a oprit, căci îi făcea semn părintele Amfilohie să contenească asemenea îndrăzneală – încă nepomenită în faţa măritului stăpân.</p>
                  <p rend="justify">—  Ce este? Ce să îngădui, comise Onu?</p>
                  <p rend="justify">Jder nu mai cuteza.</p>
                  <p rend="justify">—  Dacă ai o dorinţă, mărturiseşte-o, căci astăzi e ziua ta, comise Onu.</p>
                  <p rend="justify">Cu aşa glas a rostit Vodă aceste cuvinte, încât toţi au înţeles că asupra acestui mezin al lui Manole Păr-Negru stă mai mult decât mila măriei sale. Se aflau împrejurul Domnului numai puţini credincioşi ai săi: arhimandritul, postelnicul şi monahul de la Neamţ. Avea drept şi măria sa, între puţini, să coboare o clipă din nourul în care îl vedeau curtenii şi noroadele.</p>
                  <p rend="justify">—  Mărite stăpâne, şi-a încâlcit Jder vorbirea, acuma nu mai am glas, căci se uită supărat la mine părintele arhimandrit. Socoteam că să-mi dai măria ta acuma steagurile acelea de călărime pe mână, ca să le iau din vreme la purtat şi la învăţat. Să umble numai după semnele mele; să suie în clipă un pripor, să pogoare în clipă o râpă; să descalice cu uşurinţă ca să lupte pe jos, să se încălăreze tot aşa de uşor. Eu am învăţat toate de la părintele meu comisul cel mare şi de la bădiţa Simion, şi de la bădiţa Nicoară care-i acuma părintele Nicodim. Mai cu samă domniile lor ar putea, împreună cu un alt frate al nostru Cristea, să deie învăţătură tare de călărie răzăşimilor măriei tale. Căci oamenii de rând au învăţat numai a sta pe cal; dar meşteşugul adevărat nu-l cunosc. Să le arătăm noi, măria ta, asemenea meşteşug; de asemenea meşteşug s-au mirat şi ismailitenii…</p>
                  <p rend="justify">—  Ei, de ce te-ai oprit, comise Onu? Vorbeşte…</p>
                  <p rend="justify">—  Asta-i altă poveste, măria ta. Când vei pofti măria ta, am s-o spun şi pe asta.</p>
                  <p rend="justify">—  Bine. Îţi poruncesc, comise Onu, să iei în mână cele două steaguri de răzăşi care se duc la Roman.</p>
                  <p rend="justify">Glasul lui Vodă se schimbase iar. Când s-a ridicat Jder din genunchi, măria sa nu mai era de faţă.</p>
                  <p rend="justify">Comisul Onu Păr-Negru – cum îi spusese măria sa şi cum fusese scris în porunca ce ieşise de la logofeţie – a luat într-adevăr, chiar de a doua zi, în stăpânire două steaguri de răzăşi, de la Neamţu şi Suceava. A dat deoparte caii slabi şi oamenii ce i s-au părut becisnici. Pe cei rămaşi i-a rânduit în stoluri de câte douăzeci şi i-a luat cu sine la purtat în nişte locuri potrivite, dincolo de Rediurile lui Vodă.</p>
                  <p rend="justify">Noi răzăşii, mai ales noi răzăşii din Ţara-de-Sus, suntem bărbaţi care nu ne spăriem cu uşurinţă de unii şi de alţii. Nouă ne-au dat Domniile ocini şi ne-au aşezat spre golişti, ca să facem ţară şi să ţinem rânduială, aşa că noi de lungă vreme, din strămoşi, cunoaştem ce-i aceea slujba Domniei; şi noi cu cloncanii cei mari boiereşti n-avem nimica; dumnealor or fi având slujbe, dar şi noi suntem neamuri, adică tot boieri; şi afară de Dumnezeu şi de Vodă, noi nu cunoaştem pe cineva mai mare.</p>
                  <p rend="justify">Ei, iaca, acuma am cunoscut. Nu pentru că ni l-a trimes luminăţia sa; dacă ni-l trimete luminăţia sa noi n-avem ce face şi-l ascultăm; nu pentru, că ni l-a trimes luminăţia sa, dar pentru că acest comis Jder e vrednic bărbat Domnia sa singur zice: „eu sunt un răzăş şi jumătate”. Despre domnia sa, umblă faimă în ţară de câte-a săvârşit. S-a dus numai cu puţin sprijin în raiaua Brăilei ş-a luat de-acolo, de sub mâna turcilor, doi boieri neprietini ai măriei sale, şi i-a adus de grumaz în tabără şi i-a lepădat la picioarele măriei sale. A mai făcut şi altele. A fost şi la Sfântu Munte.</p>
                  <p rend="justify">Pe acei doi boieri i-a tăiat gâdea alaltăieri. După aceea au venit neamurile şi au ridicat trupurile, spălându-le şi aşezându-le cuviincios în racle. Le-au pus în biserică la Sfântu-Ion şi preoţii le-au cetit molitvele. Li s-a rânduit pomenire şi praznice. Neamurile s-au dus să îngenuncheze la măria sa; şi măria sa le-a vorbit cu blândeţă şi cu părere de rău de păcatele acelor boieri. Iar de tăiat, nu se putea să nu-i taie.</p>
                  <p rend="justify">Aşa că noi stăm sub mâna acestui comis Jder şi domnia sa ne învaţă lucruri de-a mirare, care nouă ne plac. Ştiţi s-apucaţi tarniţa şi să vă faceţi vânt de-a dreptul în tarniţă fără a mai pune piciorul în scară? Asta o ştiţi cu toţii. Dar să săriţi de ceea parte de tarniţă nu ştiţi. Dar să culegi de la pământ suliţa în goana cea mare? Dar să te culci în lungul spinării calului, de la coamă la coadă? Dar să te dai după tarniţă şi să luneci sub pântecele calului şi pe urmă iar să te nalţi la loc? Dar să sai pe cal din goana lui? Dar să te cobori din goană? Toate acestea-s nişte jucării de oameni sprinteni, zice comisul; are să ne înveţe domnia sa şi altele, ca să nu se mai afle pe lume călăreţi care să ne steie împotrivă. Un călăreţ n-are numai calul; are şi suliţă şi arc, şi sabie. Apoi trebuie să cunoască când şi cum să lucreze cu toate acestea. Astfel îl cunoaştem noi pe comisul Onu mai mare şi ne fudulim cu dânsul. Altora nu le-ajungi cu prăjina la nas; domnia sa stă între noi ca frate, şi, când ne întoarcem sara la gazde, găsim un polobocel de vin ca să ne răcorim. Zice domnia sa Onu: dacă n-or bea răzăşii mei vinul, atuncea cine să-l beie?</p>
                  <p rend="justify">Să ştiţi, zice comisul, că ce s-aude cu turcii şi cu Sultan Mehmet e adevărat. Cu ochii mei am văzut urdiile viind într-acoace. Şi Sultan Mehmet a dat poruncă lui Soliman-Beg hadâmbul. Şi i-a spus aşa: Bre Soliman-Beg, să te duci să baţi şi să cuprinzi Ţara Moldovei. Iar Soliman-Beg s-a aşezat pe covor cu picioarele sub dânsul; i-au înşirat slujitorii săi, la dreapta, iatagan şi buzdugan; iar la stânga scut, arc şi cucură. A poruncit şi el: Să vie ciorbagiii şi sacagiii ienicerilor! Au venit mai-marii ienicerilor. Zice Soliman-Beg: Să mergem să batem Moldova! Ciorbagiii şi sacagiii s-au închinat şi s-au dus la ieniceri: Voi ienicerilor, zic ei, să mergem să batem Moldova!</p>
                  <p rend="justify">Pe când se pregăteau ei să meargă înainte spre Ţara Moldovei, iaca se scoală un popă de-al lor care se chiamă imam şi spune:</p>
                  <p rend="justify">—  Dar voi, bre, aţi auzit de unul Ştefan-Vodă?</p>
                  <p rend="justify">—  N-am auzit.</p>
                  <p rend="justify">—  Dar de slujitorii în leafă ai lui Ştefan-Vodă auzit-aţi?</p>
                  <p rend="justify">—  N-am auzit.</p>
                  <p rend="justify">—  Dar mai cu samă de răzăşii lui Ştefan-Vodă aţi auzit?</p>
                  <p rend="justify">—  Ioc, bre imam, n-am auzit nici de aceia…</p>
                  <p rend="justify">—  Ei, apoi întâi să vă duceţi şi să-i cunoaşteţi pe aceia; şi să veniţi pe urmă la mine să-mi spuneţi dacă mai puteţi bate şi cuprinde Ţara Moldovei.</p>
                  <p rend="justify">Vorbele acestea ale comisului nostru Onu sunt mai mult decât un pahar de vin bun.</p>
                  <p rend="justify">Într-acele zile de început de noemvrie, vremea a fost schimbătoare o săptămână. Pe urmă iar s-a limpezit cerul şi stătea soarele în senin ziua întreagă. Vreme răcoroasă, cu îngheţ uşor, cum e mai bună pentru călători.</p>
                  <p rend="justify">Postelnicul Ştefan şi comisul Onu Păr-Negru s-au dus la Roman cu cele două steaguri de răzăşi, ca să primească pe solii papii şi veneţienilor. I-au primit la sfânta episcopie; şi a stat înaintea domniilor lor, în odăjdii, prea sfinţitul vlădică Tarasie. După prea sfinţitul Tarasie, au stat înaintea solilor dumnealor postelnicii Iuga şi Ştefan. Şi postelnicul Ştefan a rostit cuvânt de bun-sosit din partea Domniei. Când l-au auzit solii grăind în limba lor, foarte s-au bucurat; ş-au prins a sfătui cu domnia sa, aflându-l din ce neam este şi unde a stat la învăţătură. Cunoscând toate, i s-au arătat îndată prietini şi le erau luminate feţele de bucurie.</p>
                  <p rend="justify">Solii veneţieni erau doi seniori mari, unul mai în vârstă şi unul mai tânăr; când îşi dădeau la o parte mantiile, le străluceau straiele cu podoabe. Solul papii era un cleric cu barbă căruntă şi strai cernit, călugăr după rânduiala sfântului Dominic.</p>
                  <p rend="justify">Dumnealui postelnicul Ştefan Meşter, cunoscător al italienilor, ştia că, dintre soli, cel cu înfăţişare mai umilită, adică părintele Geronimo dominicanul, are mai multă înţelepciune şi putere.</p>
                  <p rend="justify">Ceilalţi doi, patricieni ai Republicii.</p>
                  <p rend="justify">—  Îi lămurea domnia sa lui Jder – sunt numai bărbaţi cu înfăţişare falnică, cărora sfatul cel tainic de zece al Veneţiei nu le-a putut încredinţa decât îndatorirea de a duce o carte şi câteva cuvinte alese, de îndemn, lui Ştefan-Voievod.</p>
                  <p rend="justify">—  Veneţienii lucrează prea ascuns în treburile lor politiceşti. Îndeamnă pe alţii la război şi ei nu prea trag sabia. Căci rigii şi împăraţii au oşti, iar veneţienii au corăbii de negoţ. Cu toate acestea mie îmi plac aceşti doi seniori; îmi place cum se poartă, şi ei vin cu dragoste cătră Domnul nostru Ştefan-Vodă, despre care se vorbeşte cu mare laudă în ţara lor. Iar părintele Geronimo aduce cu sine mai mult folos, căci Sixt papa, luptător aprig împotriva lui Mehmet, îi dă scrisoare de bani cătră orice neguţător mare papistaş din lume, şi împuternicire la crai şi împăraţi pentru ajutor de oşti. De aceea a venit mai târziu, căci s-a oprit la Buda. Şi înainte de a se duce la Matiaş-Crai, a fost şi la Craiul Lehiei Cazimir. Bucuros sunt că măriei sale îi mai vine un rând de soli. Mai bucuros aş fi să ştiu că ies oşti împotriva turcilor.</p>
                  <p rend="justify">Când domnii soli au ieşit de la episcopie şi s-au pregătit, cu slujitorii lor, să încalece, au văzut stând ca un zid călărimea de răzăşi. Fără ca să fi băgat cineva de samă semnul lui Jder, pe care numai răzăşii săi îl ştiau, acel zid s-a mişcat şi, dintr-un salt, călăreţii au fost în tarniţi. Praporele s-au înălţat şi s-au închinat lin spre soli, pe când stolurile stăteau iarăşi ca de piatră.</p>
                  <p rend="justify">Au întrebat veneţienii cu mirare:</p>
                  <p rend="justify">—  Ce oşteni sunt aceştia?</p>
                  <p rend="justify">—  Sono gli uomini di Suo Onore… a răspuns postelnicul Ştefan.</p>
                  <p rend="justify">—  Oamenii măriei sale? S-au mirat iar veneţienii. Aş dori să cunosc, a adaos unul, din ce ţară i-a ales şi i-a năimit măria sa.</p>
                  <p rend="justify">—  Sunt oameni ai pământului, a lămurit postelnicul. Pe lângă curtea măriei sale, pe care aveţi s-o vedeţi, cu multe mii de slujitori în leafă, se adaogă de bună-voie şi aceşti oameni de ţară.</p>
                  <p rend="justify">Italienii ascultau cu luare-aminte – căci aceasta era treaba lor – observând mişcarea şi rânduiala fără cusur a călăreţilor. Erau oameni îmbrăcaţi cu şiac sur, în cap cu cuşme brumării de oaie. Purtau sabie şi suliţă. N-aveau za de sârmă, ci numai găitane de păr la coapse, la piept şi umeri.</p>
                  <p rend="justify">—  E călărime uşoară, după rânduiala veche a schiţilor, despre care vorbeşte şi Herodot… îşi făcea socoteală părintele dominican Geronimo della Rovere, nepotul papii Sixt. Aceştia au biruit pe Darie, Riga persienilor.</p>
                  <p rend="justify">—  Cine-i călăuzeşte? Întrebă cuvioşia sa pe postelnicul Ştefan.</p>
                  <p rend="justify">—  E un senior tânăr, cu numele Jder, cuvioase părinte Geronimo.</p>
                  <p rend="justify">—  A, mi se pare că am auzit ceva în legătură cu numele ce rosteşti domnia ta.</p>
                  <p rend="justify">—  Se poate.</p>
                  <p rend="justify">—  Dacă nu mă înşel, la masa înălţimii sale Voievodului Alexandru, la Bacău, s-au aflat boieri care au vorbit cu căldură înălţimii sale despre felul cum s-a început războiul cu necredincioşii, la sfârşitul lunii octomvrie, acum trei săptămâni. Acest Jder ar fi călcat hotarul şi a atacat pe necredincioşi, prinzând doi nobili, inamici vechi ai măriei sale.</p>
                  <p rend="justify">—  Aşa doresc să fie soarta tuturor duşmanilor lui Vodă, a suspinat postelnicul; căci măria sa nu luptă pentru dobândă, ci pentru credinţă.</p>
                  <p rend="justify">—  Deci acesta este? Şi a făcut el singur asemenea ispravă?</p>
                  <p rend="justify">—  Mai mult sau mai puţin singur. Te încredinţez, cuvioase părinte, că acest tânăr are minte cât şi vitejie.</p>
                  <p rend="justify">—  Oricum, am înţeles că trupa ce avea era mică faţă de duşmanii pe care i-a înfruntat.</p>
                  <p rend="justify">—  Poate să fi fost aşa. Spunea ceva, cumva, despre asta, înălţimea sa Voievodul Alexandru?</p>
                  <p rend="justify">—  Nu spunea; am văzut pe faţa sa puţină ceaţă – ţi-o spun numai domniei tale – deci fapta m-a interesat tocmai prin asta şi am păstrat-o în amintire. Am înţeles că Voievodul Alexandru ar fi fiind un tânăr prinţ doritor să iasă la isprăvi şi izbânzi, aşa ca să se povestească despre înălţimea sa ceea ce auzea povestindu-se despre altul. Mi-a plăcut însufleţirea aceasta şi am lăudat-o cătră seniorii veneţieni.</p>
                  <p rend="justify">Postelnicul a încuviinţat:</p>
                  <p rend="justify">—  E adevărat că se găseşte la Voievodul Alexandru dorinţa aceasta.</p>
                  <p rend="justify">—  Numai dorinţa?</p>
                  <p rend="justify">—  Deocamdată atât, părinte Geronimo; când va fi în vârsta părintelui său va săvârşi poate şi Voievodul cel tânăr măcar unele din cele pe care stăpânul nostru le săvârşeşte aşa cum se vede.</p>
                  <p rend="justify">—  Am auzit şi despre alte lucruri ciudate… ispiti cu voce blândă părintele Geronimo pe postelnic.</p>
                  <p rend="justify">—  Cuvioase părinte, răspunse grăbit boierul muntean; nobilii din ţara asta nu-şi prea stăpânesc limbile. E bine să nu crezi nimic din ce-ai auzit.</p>
                  <p rend="justify">—  Aşa am să fac, postelnice. Observ că nu ţi-s prea dragi boierii moldoveni.</p>
                  <p rend="justify">—  Unii îmi sunt dragi; alţii nu. Dacă i-aş judeca după felul cum poartă şi mânuiesc sabia, s-ar cuveni să-mi placă toţi; dar eu îi judec după lipsa de statornicie, după duşmănia cu care privesc pe străini, după trufia lor; după dorinţa necurmată de a trage de limbă pe oaspeţi, ca să afle toate câte sunt pe pământ.</p>
                  <p rend="justify">Dominicanul zâmbi, privind ţintă pe postelnic.</p>
                  <p rend="justify">—  Deci nu-ţi place, postelnice, dorinţa asta a unora de a afla?</p>
                  <p rend="justify">—  Nu-mi place la semenii mei; o găsesc firească la părintele Geronimo della Rovere.</p>
                  <p rend="justify">Călugărul se veseli o clipă; îşi conteni întrebările şi începu a fi cu luare-aminte la priveliştile ce se desfăşurau în juru-i, în soarele luminos al amiezii. De la plecarea din Roman nu întâlniseră pe cale nici o fiinţă omenească. Tropotul monoton al escortei şi întinderile goale se prelungiră îndelungă vreme.</p>
                  <p rend="justify">Într-un târziu iar se întoarse, c-o înfăţişare de prietinie, cătră postelnic.</p>
                  <p rend="justify">—  E frumoasă ţara asta, grăi el; nu înţeleg de ce-mi apare aşa de tristă.</p>
                  <p rend="justify">—  E frumoasă, căci e lucrarea mânilor lui Dumnezeu, răspunse postelnicul Ştefan; însă oamenii care o locuiesc n-au avut când aşeza pe ea semnele bucuriei. I-au înecat necontenite valuri în veac. I-au lovit şi i-au stropşit hoardele mongolilor. N-au putut agonisi nimic statornic. Locuinţile nu şi le-au putut dura decât din lemn şi glod; mulţi au urmat pilda fiarelor, care se ascund în pământ. În fiecare dimineaţă acest popor a mulţămit Domnului Dumnezeu nu atât pentru pâne, căci asta are cu îmbielşugare, cât pentru viaţă, care-i ca floarea din râpa Nistrului: o arde vântul stepei. Pe când ei mulţămeau, dimineaţa, pentru lumina ce le-o îngăduie Dumnezeu, adesea hoardele se şi învârtejeau cătră hotarul lor. Se învâlvorau zările de pârjol şi aceşti pământeni nu puteau hălădui decât în codru şi în munte. Numai în partea asta de lume meşterii lemnari s-au îndemnat a pune două proţapuri la car, unul în faţă, altul îndărăt: ca să-şi poată oamenii schimba calea cu uşurinţă în strâmtori, aducând numai boii din partea cealaltă în partea de dincoace. Meşteşug de război n-au avut, căci n-au râvnit la bunurile altora; au deprins numai să se apere ca de furtuni, pojar şi înecuri. De la aceste stihii au învăţat să se mişte: repede lovesc, cu repejune se retrag. După harţuri se întorc să-şi caute morţii, ca să le dea, în pământ, hodina poruncită de datină. Pe urmă nu uită pomenirile, săpând fântâni pentru drumeţii însetaţi şi făcând praznic din holda fiecărui an; astfel un rând de oameni se leagă de alt rând de oameni, aşteptând în viitorime un veac de pace pentru copiii strănepoţilor lor. Această lume neliniştită încearcă Voievodul s-o aşeze în hotarele ei; unui asemenea loc al negurii vrea să-i dea măria sa lumină. Cea dintâi putere ce aşează din stâncă sunt sfintele lăcaşuri închinate lui Dumnezeu Hristos. A doua putere ce vrea să aşeze măria sa e dintr-un material mai tare decât piatra: e rânduiala sufletească sub lumina credinţii. De aceea acuma ţara se ridică împotriva valului ismailitenilor.</p>
                  <p rend="justify">Călugărul dominican asculta, privind gânditor zarea satelor şi cumpenele fântânilor ici-colo, în şesuri. Departe umbla o turmă de oi pe malul unei ape, printre dumbrăvi pustii şi ogoare acoperite de zăpezi nouă.</p>
                  <p rend="justify">—  Sfântul nostru părinte papa, vorbi dominicanul, a mai avut soli care au ajuns în aceste părţi de lume. Nu ştiu dacă au cunoscut pe Voievodul Ştefan. Unii poate l-au cunoscut, alţii au adus ştiri despre măria sa de la curţile regilor noştri binecredincioşi care sunt vecini Moldovei. M-am învrednicit şi eu a cunoaşte aceste feţe auguste. De la nobilii maghiari şi leşi am ascultat cele mai frumoase vorbe cu putinţă despre Riga Matiaş şi Cazimir-Crai. Aşteptam şi de la domnia ta o apologie într-aceeaşi măsură a acestui Voievod; iar domnia ta nu-mi dai decât lămuriri istorice. E un om simplu? E un bărbat cultivat? E un aventurier inspirat? Ce este?</p>
                  <p rend="justify">—  E un prinţ adevărat, cuvioase părinte, ieşit din suferinţa lumii de aici.</p>
                  <p rend="justify">Dominicanul întoarse o privire cercetătoare, aşteptând. Postelnicul muntean avu un surâs răutăcios.</p>
                  <p rend="justify">—  Statele din Apus, zise el, se bucură de huzur, au moştenit cetăţi şi bunuri şi până la ele n-ajung loviturile hoardelor – pentru că stau aicea asemenea voievozi puţin cunoscuţi, cum este Domnul meu. Au mai fost şi alţii: Castriotul şi Iancu de la Hunedoara, cărora le-au venit în ajutor vorbele diplomaţilor sfântului scaun ori ai măritei Republici veneţiene. Să nu vă supăraţi dacă socot că soliile de astăzi au acelaşi scop. Totuşi Domnul meu are nevoie nu de vorbe şi epistole.</p>
                  <p rend="justify">—  Iubite domnule postelnic, se amestecă în vorbire unul dintre veneţieni, care ascultase cu luare-aminte până atunci; te rog stăruitor să binevoieşti a-ţi schimba părerea în privinţa noastră.</p>
                  <p rend="justify">—  Mi-o schimb cu plăcere, domnilor mei, dacă împrejurările şi faptele îmi îngăduie.</p>
                  <p rend="justify">—  Te încredinţez că suntem gata să tragem şi noi spada pentru Hristos.</p>
                  <p rend="justify">Postelnicul avu iar zâmbetul lui strâmb.</p>
                  <p rend="justify">—  Strălucite seniore, se înclină el cătră veneţian, îmi îngădui să atrag luarea-aminte a domniei tale asupra oştenilor liberi care ne întovărăşesc şi asupra comisului Onu Păr Negru care-i călăuzeşte. Vă poftesc să credeţi că săbiile lor sunt bune şi ascuţite. Voievodul nostru are şi castele, după putinţa vistieriei sale. Dar n-aş cuteza să spun că toate aceste săbii, adăugind şi pe ale domniilor voastre, fac un sfert din numărul oştenilor lui Antihrist. Vine asupra Moldovei o oştire pe care Ismailiteanul o socoteşte nebiruită.</p>
                  <p rend="justify">Călugărul dominican suspină:</p>
                  <p rend="justify">—  Cele trei sferturi care lipsesc vor fi împlinite de ocrotirea lui Dumnezeu.</p>
                  <p rend="justify">—  Amin, se închinară seniorii veneţieni.</p>
                  <p rend="justify">Postelnicul îi privi pe rând în tăcere şi nu rosti nici un cuvânt de răspuns.</p>
                  <p rend="justify">Solul de la Râm păru a-şi scutura fruntea ca de o umbră şi se întoarse iar cătră postelnic, cerându-i cu ochii îngăduinţă să-şi urmeze amândoi sfatul început.</p>
                  <p rend="justify">—  Sunt doritor, începu iar el cu voie-bună, să ascult toate laudele ce se pot aduce prinţului domniei tale.</p>
                  <p rend="justify">—  Unii prinţi şi regi au nevoie de laude, zâmbi postelnicul Ştefan, după cum are nevoie de laude un vin îndoielnic. Vinul de preţ mare m-am obişnuit a-l bea în tăcere. Îl veţi cunoaşte şi domniile voastre în acelaşi chip.</p>
                  <p rend="justify">—  Vorba asta îmi place, încuviinţă dominicanul. Sunt de părerea domniei tale în ce priveşte vinul. Mă îndoiesc că oamenii pot ajunge la asemenea desăvârşire. Aş dori să aflu unde şi-a deprins ştiinţa diplomatică şi meşteşugul armelor Voievodul domniei tale.</p>
                  <p rend="justify">—  Pe cât înţeleg, cuvioase părinte, se ascuţi iar postelnicul Ştefan, ştirile ce aveţi de la curţile crailor despre Ştefan-Vodă îl socotesc înrudit pe măria sa cu urşii şi cu bourii mai mult decât cu doctorii filosofiei. Vei avea plăcerea, părinte, să cunoşti că măria sa a băut apa înţelepciunii din aceeaşi fântână răsăriteană din care s-a adăpat Apusul. În tinereţa sa, Ştefan-Vodă, a stat la învăţătură între monahi şi dascăli ai Bizanţului.</p>
                  <p rend="justify">—  Voi avea deci plăcerea să mă înţeleg cu măria sa în limba elină?</p>
                  <p rend="justify">—  Vei avea plăcerea asta, cuvioase părinte, şi plăcerea va fi şi de partea Domnului meu. Socot că te vei îndemna deasemenea, cuvioase părinte, să cunoşti şi bisericile pe care le-a înălţat, măria sa lui Hristos. Ca să le ridice măria sa, a adus meşteri din ţara Italiei. Zugravii i-a chemat din Răsărit. Însă şi unora şi altora măria sa le este călăuz, cerându-le să-şi supuie meşteşugul lor gusturilor şi gândurilor măriei sale.</p>
                  <p rend="justify">—  Atunci cheia sufletului său e cu totul alta decât ne-am putut-o închipui.</p>
                  <p rend="justify">—  Dacă nu e supărare, e cu totul alta.</p>
                  <p rend="justify">—  Mă bucur nespus, aflând asta.</p>
                  <p rend="justify">—  Bucură-te, părinte, şi-ţi spune bucuria şi-n limba latină; măria sa te va înţelege deasemeni.</p>
                  <p rend="justify">—  Mă aflu plin de uimire, mărturisi, mişcat, părintele dominican. După ce m-am mirat de asta, îmi dai voie, cinstite postelnice, ca să mă mai mir de alta şi să mă întreb: Cum poate şi cu ce poate sta asemenea Domn într-un război ca cel ce se pregăteşte şi-n războaie ca cele pe care le-a avut?</p>
                  <p rend="justify">—  În ce priveşte oamenii, cuvioase părinte Geronimo, Domnul s-a îngrijit ca să aibă pe unii ca cei pe care i-ai văzut.</p>
                  <p rend="justify">—  Am văzut pe aceşti călăreţi din cartea lui Herodot.</p>
                  <p rend="justify">—  Mai vechi, cuvioase părinte Geronimo. Şi legaţi de acest pământ în care dorm părinţii lor din milenii. Veniturile trebuitoare oştilor curg în vistieria măriei sale de la vămile drumurilor de negoţ. De când Ismailiteanul a tăiat calea mării din mijloc prietinilor noştri veneţieni, s-au întocmit căi de negoţ continentale. Iar drumul cătră Cafa şi cătră aromatele răsăritene trece prin Moldova. Este o vorbă în ţara asta:</p>
                  <p rend="justify">Decât domniile, Mai grase-s neguţătoriile…</p>
                  <p rend="justify">Venitul acestor vămi măria sa Ştefan îl jertfeşte lui Hristos. După ce a apucat domnia, ani şi ani s-a pregătit pentru acest sfârşit.</p>
                  <p rend="justify">—  După cât am aflat, postelnice, şi domnia ta ai avut a suferi de ieşirea acestui prinţ în arenă. Căci domnia ta ai fost nobil al lui Basarab.</p>
                  <p rend="justify">—  Am fost boier al lui Radu-Vodă Basarab; dar inima mea era alături cu luptătorul pentru credinţă. Am sfătuit pe Basarab-Vodă să se întoarcă de cătră ismailiteni; măria sa nu m-a înţeles şi a căzut între necredincioşi. Destinul meu este să cad între ostaşii creştini.</p>
                  <p rend="justify">—  Deci te îndoieşti de biruinţa prinţului Moldovei?</p>
                  <p rend="justify">—  Poate se îndoieşte şi măria sa, dar nu pregetă nici o clipă. Să nu zâmbeşti, părinte Geronimo, când îţi voi spune că suntem aici în slujbă sfântă.</p>
                  <p rend="justify">Dominicanul a întors spre boierul muntean ochi care străluceau de lacrimi.</p>
                  <p rend="justify">Urcau în acel ceas al sfatului lor o colină deasupra văii Siretului. Depărtate întinderi se vedeau în soarele amiezii cătră sate, care nu se deosebeau decât prin stâlpi luminoşi de fum de priveliştile înconjurătoare. În fund erau păduri; în alt fund, codri; mai în fund, un munte mare, cu pisc de omăt trandafiriu.</p>
                  <p rend="justify">Cât au stat în popas, au avut această privelişte măreaţă a Ceahlăului în urma lor. După aceea au coborât pe o colină domoală într-o vale ascunsă. La un corn de dumbravă au ieşit de pe o potecă nevăzută doi călăreţi, cu dulame şi cuşme la fel ca ale răzăşilor lui Jder. Şi-au împins caii cătră comis, i s-au închinat şi i-au spus câteva cuvinte, apoi s-au desfăcut de pâlc şi s-au dus înainte cătră alte dumbrăvi, pe alte poteci tăinuite. Comisul Onu a venit spre postelnic.</p>
                  <p rend="justify">—  Cinstite postelnice, a zis el, trebuie să grăbim; măria sa ne aşteaptă înainte de asfinţitul soarelui.</p>
                  <p rend="justify">—  Bine, să silim caii, s-a învoit postelnicul Ştefan. Să ştii, comise Onu, că aceşti boieri venetici şi acest popă râmlean se ţin pe cai tot aşa de bine ca şi răzăşii domniei tale.</p>
                  <p rend="justify">—  Asta n-oi crede-o, cinstite postelnice, se fuduli Jder.</p>
                  <p rend="justify">—  Ba s-o crezi, comise Onu. Şi ce alta ţi-au mai spus acei doi călăreţi?</p>
                  <p rend="justify">—  Mi-au mai spus că unii brăileni s-au arătat în preajma Cetăţii Crăciuna. Mă gândesc că mai degrabă m-aş afla acolo decât cu aceşti papistaşi.</p>
                  <p rend="justify">—  Totuşi, dacă măria sa ne-a trimes să-i aducem, să ştii că măria sa îşi are ale sale socoteli. Nici noi, nici aceşti străini nu le cunoaştem; dar voia măriei sale trebuie s-o împlinim. Să ştii, comise Onu, că veacul său nu-l preţuieşte îndeajuns pe măria sa. Şi mai află că mi s-a arătat vedenie de izbândă la asfinţit, când s-au dat la o parte pâclele Ceahlăului. Toată partea asta de ţară a văzut minunea; unii vor fi înţeles şi s-au veselit.</p>
                  <p rend="justify">Jder a părut că se înfricoşează la început de aceste vorbe. După asta i s-au luminat privirile, şi îndată bună-vestirea postelnicului Ştefan a trecut între răzăşi. Când şi-au pus caii la umblet, grăbind mersul solilor la Domnie, ceva din bucuria feţelor lor a părut a se răsfrânge şi asupra priveliştii. Cuviosul părinte Geronimo della Rovere a văzut deodată o turmă mare de oi poposită în vale, cu tot tarhatul coborât de pe asini. Ieşise hora în marginea satului, ca să fie păstorilor petrecere. Bacii cei bătrâni cu saricile miţoase până la pământ stăteau rezemaţi în bâte privind tineretul. Doi dintre ciobanii tineri îşi lepădaseră miţele grele la pământ şi păşiseră cătră feciorii din partea locului. Erau doi juni înalţi şi mlădioşi. Dăduseră drumul de sub căciuli pletelor. Cât sunt în slujba oilor.</p>
                  <p rend="justify">—  Dădea lămurire italienilor postelnicul Ştefan – aceşti păcurari îşi ţin părul sub cuşmă. La sărbători ale tinereţii, cum e hora de azi, îşi lasă valurile de păr să le bată şalele, până la chimir. Unul avea plete bălai, altul negre-corb. Avântul cu care jucau împreună cu feciorii satului danţul voinicesc, la sunetul cimpoaielor, avea ceva înaripat şi sălbatic în acelaşi timp. Ţara părea dintrodată veselă şi fericită părintelui Geronimo.</p>
                  <p rend="justify">—  Însă asta nu-i decât o înşelare, îşi tălmăci postelnicul gândul său. Adevărat este că hora nu îmbătrâneşte şi nu se întristează niciodată; dar în dosul bucuriilor celor mai aprige stă la pândă aceeaşi grijă crâncenă de care vorbeşte un poet vechi.</p>
                  <p rend="justify">—  Într-adevăr, priveliştea nu mi se mai pare veselă, mărturisi, cu ochii umbriţi, părintele dominican.</p>
                  <p rend="justify">Când au trecut în cealaltă parte a satului, printre căsuţe albe şi uiliţi înguste, au văzut alt popor adunat la o înmormântare, lângă bisericuţa de lemn. Bătea un clopot sfios, risipindu-şi sunetele spre păduricea de stejari de-aproape, şi mortul, în sicriu deschis, era purtat într-un car cu boi porumbi, întovărăşit de neamuri: bărbaţii cu capetele goale, muierile cu broboade cernite. Preotul, în odăjdii, călăuzea alaiul; două bătrâne desfăşurau din când în când poduri de pânză, ca să poată trece călătorul spre veşnicie, în lumea umbrelor. Alte babe, bocitoare, cântau cu jale după sicriu. Pâlcul de răzăşi al lui Jder s-a oprit, salutând cuviincios pe necunoscutul care se ducea spre o lume mai fericită. Totuşi bocitoarele jeleau mâhnirea neamurilor.</p>
                  <p rend="justify">Cu fruntea descoperită, părintele dominican privea şi asculta cu încremenire.</p>
                  <p rend="justify">—  Am vedenia unui rit pe care îl credeam scufundat, a zis cuvioşia sa cătră postelnic. Credeam că asemenea voceratrice n-au mai rămas decât în munţii sălbatici ai Sardiniei.</p>
                  <p rend="justify">—  Se află şi la noi, la Vaslui, pe tărâmul celălalt, a zâmbit strâmb cătră dominican dumnealui postelnicul.</p>
               </div>
               <div type="div3" rend="P12">
                  <head>Capitolul XIV.</head>
                  <subtitle>În care se arată ce spun solii; iar la urmă ne întâlnim cu Hrana-Beg.</subtitle>
                  <p rend="justify">La 22 a lunii noemvrie, părintele dominican Geronimo della Rovere dădea papii Sixt cea dintâi înştiinţare despre solia sa la curtea Voievodului Ştefan.</p>
                  <p rend="justify">„Această curte, sfinte părinte şi stăpâne, scria dominicanul în cartea sa, se află improvizată într-un târg primitiv cu numele Vaslui. Oraşul de scaun al Domnului e în miazănoaptea ţării, la Suceava. Acolo îşi ţine Doamna şi averile, într-o cetate întărită ca şi cetăţile noastre, cu garnizoană bună. Însă prevăzând de mai multă vreme războiul cu Sultanul Mehmet, Voievodul şi-a întocmit tabără aici într-o regiune aleasă cu îngrijire, unde condiţiile naturale îi dau putinţă de bună apărare faţă de orice invazie. După asta am cunoscut că acest prinţ are, între alte însuşiri, o chibzuinţă strategică puţin obişnuită frunţilor încoronate. Un prietin al meu de aici, bărbat întru totul deosebit şi cultivat la şcolile veneţienilor, pe care îl voi numi signor postelnic, îmi spunea într-o sară, cu privire la coroanele Regilor, că ele sunt trebuitoare ca să puie strălucire materială acolo unde s-ar cuveni să fie strălucirea spiritului.</p>
                  <p rend="justify">N-aş putea susţine că Voievodul Moldovei nu mi s-a arătat şi mie, în primul ceas, întru toată măreţia unei curţi orientale, căci aşa cere rânduiala când vin solii. Se afla învestmântat în strai bizantin de brocart şi aur şi spătarul său, jupân Mihail Vrânceanu, îi purta cununa, buzduganul şi spada, iar în jurul său toţi boierii se înşirau în haine grele şi lungi. Obiceiul acesta l-au primit moldovenii de la curţile principilor bulgari şi sârbi, odată cu limba slavă a cultului lor şi a cancelariei; şi unii şi alţii încearcă a imita Bizanţul; dar sub ceremonial am cunoscut un bărbat asupra căruia Domnul Dumnezeu a binevoit a-şi coborî harul.</p>
                  <p rend="justify">Se aflau în faţa palatului puţine trupe, cu zale şi suliţi. Însă în toată împrejurimea observam tabără mare de corturi şi bărătci de lemn c-o rânduială strictă. Signor Onu, comandantul cortegiului nostru alcătuit din oameni ai ţării, a oprit printr-un semn al mânii coloana, şi atunci toată răzăşimea – cum se spune acestei călărimi – şi-a descoperit capetele şi, printr-un singur gest, oamenii au pus cuşmele între urechile cailor.</p>
                  <p rend="justify">—  Să trăieşti, măria ta, am adus solia, a zis singur Onu.</p>
                  <p rend="justify">După cât am înţeles de la signor postelnic, aceste vorbe nu erau în protocol; totuşi Voievodul a zâmbit şi i-a plăcut ţinuta oamenilor săi. Atunci răzăşii s-au desfăcut în dreapta şi-n stânga, deschizând trecere; Domnul a făcut doi paşi împotriva noastră; noi am descălecat şi ne-am dus cu grabă spre el închinându-ne. Când ne-am ridicat fruntea, am băgat de samă că Voievodul ne cercetează cu luare-aminte. N-aş înţelege de ce privirea măriei sale s-a aţintit asupra mea îndelung. M-am simţit tulburat şi mişcat.</p>
                  <p rend="justify">—  Bine-aţi venit, domnilor, la curtea noastră şi în ţara părinţilor mei… a zis măria sa.</p>
                  <p rend="justify">Signor postelnic mă prevenise că Domnul vorbeşte italiana. Totuşi surprinderea nu mi-a fost mai mică decât plăcerea, în acelaşi timp căutam un anumit sens cuvintelor: „în ţara părinţilor mei…”.</p>
                  <p rend="justify">Cată să mărturisesc, sfinte părinte şi stăpâne, că de mai multe ori, în acest loc unde am ajuns, am avut îndemn lăuntric a mă socoti într-o regiune misterioasă şi între oameni pe care încă nu-i pot descifra. Religia acestor ţinuturi e grecească, totuşi datinile ce observ au în ele ceva cu totul particular. Limba ce se vorbeşte obişnuit în popor ori între nobili e alta decât arhaica slavonă a cancelariei, aşa cum la noi, în Apus, limba vulgului e una şi vechea noastră latină alta. Fără să vreau am băgat de samă unele ecouri asemănătoare între muzica limbii de aici şi dialectele italiene. Am auzit desluşit chiar vocabule sarde şi spaniole. Multe alte lucruri misterioase m-au tulburat în felul de a fi al oamenilor, în chipul cum privesc ei moartea şi viaţa. Mă aflam departe, la hotarul lumii barbarilor, şi totuşi nu mă simţeam străin. E fără îndoială o iluzie, datorită înclinării mele cătră poezie; totuşi trebuie s-o mărturisesc părintelui şi domnului meu.</p>
                  <p rend="justify">După ce ne-am spus numele şi calităţile, Voievodul s-a închinat spre noi cu voie-bună şi ne-a spus:</p>
                  <p rend="justify">—  Domnilor, binevoiţi a îngădui să tacă puştile şi pivele ce trebuiau să sune în onoarea domniilor voastre. Mai potrivit e să păstrăm pulberea pentru alt scop. Vă rog să mă urmaţi în casa lui Hristos, ca să ne închinăm lui şi să-l rugăm să dea bună lumină sfatului nostru.</p>
                  <p rend="justify">L-am urmat în tăcere, în paraclisul curţii domneşti. Acolo au slujit trei preoţi întru lauda lui Dumnezeu Hristos. După ce-am ieşit de-acolo, Domnul ne-a îndemnat să trecem în camerele pregătite pentru noi; slujitorii noştri ne-au adus sacii de piele cu lucrurile şi ne-am schimbat hainele de drum. Nu mult după asta aprozii ne-au poftit la cină. Nu m-au interesat mâncările, cât oamenii. Şi în afară de cei pe care-i ştiam, am cunoscut la masa domnească pe un cleric cu înfăţişare ascetică de care m-am legat numaidecât. Duhul său nu e neliniştit şi caustic ca al domnului postelnic, ci paşnic şi blând, însă cu destulă ascuţime. Are numele Amfilohie arhimandrit; pare sfătuitor de orice clipă şi secretar intim al Voievodului. În stânga îl aveam pe cuvioşia sa; în faţă pe Domn. În urechea mea stângă a pătruns destulă dulceaţă de vorbe în limba zeilor Olimpului; iar în faţă aveam figura energică şi luminată a Voievodului. Cătră sfârşitul cinei, când paharnicul său i-a înfăţişat cupa de vin cu toate formele consacrate, gustând din ea şi apoi înghenunchind şi prezentându-i-o, am ascultat şi din gura măriei sale câteva cuvinte pe care nu mă obişnuisem a le auzi la curţile altor prinţi. A închinat cupa în cinstea stăpânilor noştri. A adăogit:</p>
                  <p rend="justify">—  Cinstiţi oaspeţi, bănuiesc că prinţii care v-au trimes la mine ca să cunoaşteţi ce fac şi ce pregătesc au o îndoială în privinţa acestui război. Eu socotesc că puterea lui Sultan Mehmet e mare, însă n-o cred nebiruită. N-aş fi în stare singur s-o înfrâng şi nădăjduiesc în ajutorul Domnului Hristos. Potrivit ar fi, pe lângă ajutorul lui Dumnezeu, să am şi ajutorul fraţilor mei creştini. Să ne înarmăm pe dinlăuntru cu credinţă tare, dar pe dinafară să nu uităm a pune zale şi a ţinea în mână sabie ascuţită. Înainte de acest război am căutat să aşez de partea mea şi alte împrejurări; de aceea am înarmat cu oşteni buni cetăţile mării şi am împins pe ismailiteni din Ţara Românească peste Dunăre. Socotinţa mea este că Mehmet-Sultan e bine să rămâie dincolo de fluviu. Şi mai bine decât atât este să nu poată intra în cetăţile Moldovei: atunci căderii noastre ar urma căderea neopriţi de nimic a fraţilor noştri care stăpânesc pe leşi şi unguri. Ori stăpânii domniilor voastre, ori fraţii noştri craii ar putea spune, dacă încă n-au spus, şi mi se pare că au spus, că ajutorul ce cred eu folositor pentru creştinătatea întreagă ar fi în rândul întâi folositor intereselor mele şi de aceea îl cer. Iar eu am să răspund în puţine cuvinte. Cunoscând bine puterea lui Mehmet-Sultan, m-aş putea alcătui lesne cu înălţimea sa, ca să-mi fie mie bine şi să aibă această ţară tihnă. Dacă pun eu la pământ sabia, măria sa Mehmet se îmblânzeşte îndată. Dar eu nu pun la pământ sabia, eu sunt oştean al credinţii mele, şi războiul ce pregătesc e un război pentru suflet, după cuvântul sfânt că omul nu se hrăneşte numai cu pâne.</p>
                  <p rend="justify">Taina acestor mărturisiri s-o cunoască Dumnezeu; eu am primit lovitura lor până în fundul sufletului; am cuprins mâna părintelui arhimandrit Amfilohie şi am strâns-o. M-am cufundat după aceea în sine-mi, am închis o clipă ochii şi m-am rugat pentru izbânda Voievodului.</p>
                  <p rend="justify">Se aflau la cina domnească cei mai mulţi dintre nobilii măriei sale, unii ocârmuitori de ţinuturi, alţii împlinind anume slujbe la curte, după rânduiala împărăţiei ruinate a Răsăritului. Mai erau, în afară de aceştia, şi alţii, stăpânitori bogaţi de pământuri, care aduceau Domniei contingentele lor de oaste. Îi observam şi, în acelaşi timp, ceream lămuriri părintelui arhimandrit. Înfăţişarea lor bărboasă şi violentă îmi îngăduise de la cea dintâi privire să-i aşez în categoria anumită a oamenilor necultivaţi care dau fiinţii lor cu îmbielşugare din seul şi laptele pământului. În ce priveşte preocupările spirituale, fără îndoială că între ei şi supuşii lor nu e mare deosebire. Cu toată cultura de care se bucură patria noastră, avem şi noi destui de-aceştia. Înainte de a veni Ştefan-Vodă la cârma Moldovei, toţi aceşti boieri nu se îndeletniceau decât cu intrigile politice şi împărecherile în jurul pretendenţilor la tron. Ţara n-are un statut anumit al succesiunii voievozilor. Nu se cere Domnului decât să fie din stirpea stăpânitorilor vechi şi legitimi; nobilii au datoria să aleagă pe cel mai vrednic. Cum s-a îndeplinit această sfântă dorinţă a întemeietorilor, care au ţinut să aşeze ca lege suverană a domniei virtutea, îşi va putea da sama sfântul meu părinte şi stăpân când îi voi spune că Voievodul Ştefan a apucat dreptul său de moştenire după ce, un sfert de veac, ţara a fost frământată de lupte lăuntrice, trădări, omoruri între fraţi şi neamuri. Însuşi părintele său Bogdan-Vodă fusese tăiat de un frate în aceste amestecuri. Dumnezeu a trimes ţării la timp pe bărbatul dorit de morţi şi aşteptat de vii. Braţul măriei sale a lovit, a stăpânit şi a călăuzit. Mă întrebam în acea oră, când îi priveam pe toţi, bătrâni şi tineri, prin ce meşteşug iscusit izbândise Voievodul Ştefan să facă a fermenta în asemenea amfore primitive vinul nou al unui ideal? Simţeam în cei mai mulţi o comunicare caldă cu prinţul lor şi o iluminare sufletească, şi socoteam asta încă una din tainele pe care le întâlnesc la fiecare pas în acest colţ de pământ.</p>
                  <p rend="justify">Părintele Amfilohie arhimandritul, cercetător mai rece al oamenilor de care mă interesam, îmi dădea a înţelege că s-ar putea tălmăci asemenea prefacere nu numai printr-o înrâurire mistică, ci mai ales prin puterea Voievodului de a-şi impune autoritatea. Cum judeţul său e totdeauna drept şi neînduplecat, măria sa ar socoti că păcătuieşte faţă de Dumnezeu dacă nu l-ar sprijini cu sabia. De la început Domnul Moldovei a adus în jurul său oşteni buni pe care a ştiut să-i aleagă şi să şi-i facă devotaţi. Cu o curte care numără zece ori douăsprezece mii de săbii, dacă ai însuşirile necesare stăpânitorilor, poţi pune rânduială acolo unde a fost anarhie.</p>
                  <p rend="justify">—  Însă nu e numai asta, a adaos zâmbind părintele arhimandrit; cred şi eu, cum cred toţi moldovenii, că Domnul Dumnezeu a ales şi a trimes la vreme Domn acestui pământ, în acest veac de restrişte.</p>
                  <p rend="justify">Rog pe sfântul meu părinte şi stăpân să binevoiască a nu zâmbi de toate aceste reflecţii ale mele, făcute într-o atmosferă de furtună apropiată. Să binevoiască părintele şi stăpânul meu să aştepte cele nouăzeci şi nouă de zile de care vorbesc astrologii naivi de aici, şi, dacă Ismailiteanul va fi înfrânt, stăpânul şi părintele meu să-mi dea dreptate.</p>
                  <p rend="justify">Mărturisesc că şi eu cred în izbândă ca şi toţi cei din jurul meu. E destul şi asta pentru a înţelege în parte puterea acestui om de la marginea lumii.”</p>
                  <p rend="justify">Cam în aceeaşi vreme îndrepta o carte de taină unul din solii veneţieni, signor Giuseppe Vanini, vărului şi ocrotitorului său gran signor Andrea Vanini, membru în consiliul de zece al Republicii.</p>
                  <p rend="justify">„Prea strălucite domn şi iubite vere, scria signor Giuseppe, niciodată nu mi-aş fi închipuit că de la somptuosul nostru San-Marc, şi de la Palazzo Dogale şi de la Garfa şi Osteria Nera, şi de la palatele noastre de marmoră în afară şi aur înăuntru, voi ajunge într-un loc de pedeapsă ca acesta întru care mă aflu. De aici de la Vaslui, până la Pontul Euxin nu-i departe. Acolo a suferit Ovidiu; aicea sufăr eu. N-am găsit nimic din obiceiurile noastre, din mâncărurile noastre, din petrecerile noastre. Doamnele frumoase cu care suntem prietini au rămas la Veneţia; aicea aşteptăm să ne covârşească în curând armiile nenumărate ale necredincioşilor. Cine poate fi atât de lipsit de logică încât să-şi închipuie că Voievodul Ştefan, cu mijloacele lui destul de sărace, ar putea săvârşi mai mult decât Veneţia şi decât regi mari împotriva Păgânului?</p>
                  <p rend="justify">Trebuie să recunosc Voievodului multe însuşiri; e un prinţ adevărat şi m-am bucurat de bunăvoinţa măriei sale; mi-a pus întrebări în limba noastră şi a părut atins de complimentele ce i-am făcut; are oaste în leafă dintre cele mai bine întocmite; are în sprijinul său şi pe autohtoni, ceea ce mi s-a părut interesant; are încredere în sprijinul divin şi-i dau dreptate să creadă că-l va avea, deşi e schismatic: nu văd însă cum toate acestea la un loc, adăogind şi îndemnurile noastre cele mai energice, ar putea opri valul care înaintează. Se spune că Soliman-Beg a şi atacat hotarul Moldovei.</p>
                  <p rend="justify">Mărturisesc că în minuni nu cred. Aşa că nu aştept decât întoarcerea mea la Veneţia, unde am lăsat toate cele iubite şi plăcute… Vei deschide ochii cu uimire când îţi voi face cunoscut că aici e iarnă de patru săptămâni. Unele zile sunt frumoase, de şi reci, soarele străluceşte în cer senin peste câmpii şi colibe, alte zile umplute de ceaţă îmi închid şi modesta privelişte a sus-ziselor câmpii şi colibe. Muzici şi baluri n-avem; cărţi şi şah nu joacă nimeni; nu-mi rămâne decât o singură îndeletnicire: mărturisesc că e plăcută şi am la ea buni tovarăşi. Ca să beau vinul foarte bun al ţării, am nevoie numai de cupă; tovarăşii pe care întâmplarea mi-i pune la îndămână mă înţeleg fără cuvinte. Gestul braţului drept e singura noastră elocvenţă. Am auzit că şi măria sa Voievodul iubeşte asemenea îndeletnicire, însă până acuma n-am avut onoarea să-i fiu adversar. Ai fi spunând unii şi alţii că măria sa, de când se află cu oştile în această tabără, duce viaţă aspră, ajunează des şi înlătură întrucâtva de la mesele sale îmbielşugarea acestui rod dumnezeiesc. Măria sa gustă numai o dată din cupă; după aceea se întoarce la grijile, poruncile, cercetările sale, c-o stăruinţă pe care o admir, însă o socot o zădărnicie a zădărniciilor. Bineînţeles nu spun asta în gura mare, dar o cred desăvârşit înlăuntrul meu.</p>
                  <p rend="justify">Iată care-i părerea curentă a unora dintre boierii moldoveni. Mi-a împărtăşit-o singurul bărbat cultivat din ţară – afară de Voievod, în faţa căruia sunt obligat să mă închin după protocol şi să accept că are toate însuşirile prinţilor. Acest singur bărbat cultivat din ţară se numeşte. Postelnicul Ştefan Meşter. Nu-ţi voi face portretul său fizic; să ştii că nu e un Adonis; dar spiritul lui îmi place.</p>
                  <p rend="justify">—  Turcii, argumentează domnia sa pentru alţii, sunt pedeapsa lui Dumnezeu pentru păcatele noastre. Fiind de la Dumnezeu pedeapsă, nu se cuvine să ne împotrivim, ci cată să ne supunem lor.</p>
                  <p rend="justify">E  o logică neînduplecată pe care, dealtminteri, o cunoaşte şi Mehmet-Sultan. Sprijinind-o c-un pahar de vin vechi, domnia sa postelnicul Ştefan îi îndoieşte valoarea.</p>
                  <p rend="justify">De la domnia sa am cunoscut şi nişte versuri celebre în Orient, ale unui poet mahomedan cu numele Hafiz. Mi le-a rostit chiar în limba originală. I-am făcut observarea că nu înţeleg nimic şi domnia sa mi le-a tălmăcit. Iată-le:</p>
                  <p rend="justify">Beţia e maica stricăciunilor, Dar această maică a stricăciunilor Are sărutare mai dulce decât o fecioară.</p>
                  <p rend="justify">După ce am descoperit că orientalii au poeţi aşa de înţelepţi, m-am putut încredinţa cu ochii mei că moldovenii au prea frumoase muieri. Într-o călătorie pe care am făcut-o la Suceava, ca să vedem cetatea de scaun, am cunoscut pe o doamnă care are numele neobişnuit de Candachia şi o frumuseţă cu mult mai puţin obişnuită decât numele. E vrednică de penelul pictorilor noştri, nu ca să înfăţişeze madone, ci o Salomee prezentând lui Herod capul sfântului Ioan Botezătorul. Pentru o sărutare a ei mi-aş da şi eu căpăţâna, de şi mă numesc Giuseppe.</p>
                  <p rend="justify">Se spune că tânărul moştenitor al tronului Moldovei, Alexandru-Voievod, care se afla în clipa aceea la Cetatea Sucevii, venit pentru noi solii din porunca părintelui său, ar fi fost cuprins de o patimă subită pentru această frumoasă doamnă Candachia. Urmarea a fost, ca la orice curte de prinţ, că soţul, domnia sa boierul Cristea Păr-Negru, a fost poftit la Alexandru-Vodă, ca să se bucure de cuvintele amicale şi preţuirea neaşteptată a tânărului său prinţ. Alexandru-Vodă i-a şi spus că-l va cere părintelui său pentru curtea sa particulară, pe care o ţine la Bacău, cătră hotarul Ţării Ungureşti. Signor Cristea Păr-Negru, tânăr nobil plin de vanitate, nu mai cunoaşte margini mândriei sale pentru asemenea alegere. Doamna Candachia mi s-a părut cu mult mai puţin încântată. Cu spaimă am aflat că practică virtutea şi iubeşte cu adevărat pe soţul său. Iată unde a trebuit să vin ca să descopăr îndeplinite poruncile ce se dau femeii în textele sfintei noastre religii creştine.</p>
                  <p rend="justify">Îţi voi mai spune în puţine cuvinte că ne-am înfăţişat Doamnei Voievodului Ştefan, principesă din neamul împărătesc al Comnenilor. Mi s-a părut palidă şi înfricoşată de evenimente. Gurile rele spun, şi agenţii noştri n-au întârziat să-mi comunice, că mâhnirea împărătesei Maria s-ar fi datorând mai cu samă unei tinere domniţe, fiică a lui Radu Basarab, Voievodul căzut al Ţării Româneşti. Această tânără roabă n-are ochi decât pentru Domnul şi stăpânul care a cucerit-o: ceea ce ar arăta că prinţii şi prinţesele de aici sunt oameni, ca pretutindeni pe lumea aceasta.</p>
                  <p rend="justify">Mai folositoare mi-a fost la Suceava cunoştinţa unui oarecare stolnic Gavriluţă, boier şi el al lui Basarab ca şi amicul meu postelnicul şi oploşit aici cu jupâneasa lui. Altă frumuseţă, ceva mai îmbielşugată decât a jupânesei Candachia. Nu înţeleg cum pot ajunge până aici bărbaţi cu soţiile lor, pe când eu mă aflu singur şi văduvit de toate. Îmi vine a crede că cei care ajung aici cu soţiile lor tind a deveni binefăcători ai celor singuri, cum sunt eu.</p>
                  <p rend="justify">Doamna aceasta, cu numele Dafina, e foarte sprâncenată şi m-a privit îndelung cu ochii ei negri. Am aflat că n-ar fi admiratoarea soţului său, ceea ce m-a bucurat; şi al doilea zâmbet al său l-am primit până în fundul fiinţii mele. Cea din urmă anecdotă a iubirilor acestei doamne mi-a fost comunicată tot de domnia sa postelnicul.</p>
                  <p rend="justify">Se zice că soţul a intrat în camera soţiei tocmai când prietinul păşea peste fereastră. Cine-i acel prietin, Gavriluţă stolnicul n-a putut şti. S-a întors cu gesturi semnificative cătră frumoasa jupâneasa Dafina, cerând lămurire. Dar frumoasa jupâneasă căzuse pe spate şi se făcea moartă pe pardoseala camerei. Iubind-o profund, după duhul său simplu, stolnicul Gavriluţă a socotit-o pierdută pentru totdeauna şi a început a plânge şi a se tângui. După un pătrar de oră jupâneasa Dafina n-a mai putut suferi lacrimile lui care-i pătau obrazul sulemenit şi a deschis un ochi. El se opreşte din plâns şi întreabă grăbit, ca să n-o vadă murind iar:</p>
                  <p rend="justify">—  Ce s-a întâmplat? Spune, sufletul meu, ce este?</p>
                  <p rend="justify">—  Era să mor de spaima ta… suspină ea.</p>
                  <p rend="justify">—  Şi acuma te simţeşti mai bine?</p>
                  <p rend="justify">—  Nu ştiu, dragul meu soţ; tot mă simţesc înfricoşată; m-aş face bine şi aş învia deplin dacă mi-ai jura ceva…</p>
                  <p rend="justify">—  Jur! Jur! Se leagă numaidecât Gavriluţă.</p>
                  <p rend="justify">—  Atunci jură, iubitul meu soţ, că n-ai văzut nimic.</p>
                  <p rend="justify">—  Amin! Se grăbeşte să încheie Gavriluţă drama. Şi jupâneasa Dafina a înviat cu desăvârşire.</p>
                  <p rend="justify">Am binecuvântat această înviere. O socotesc preludiu la mângâierea unui biet nobil veneţian în exil.”</p>
                  <p rend="justify">Aceluiaşi mare domn şi membru în consiliul secret de zece, i-a adresat carte şi al doilea sol veneţian, signor Guido Solari.</p>
                  <p rend="justify">„Nobilului meu protector, strălucitul domn Andrea Vanini, cele mai respectuoase şi recunoscătoare salutări trimete Guido Solari, sol în Moldova. Şi să ştii, nobilul meu domn şi protector, că am ajuns cu bine la această curte depărtată şi aşteptăm aici războiul cu necredinciosul Ismailitean.</p>
                  <p rend="justify">Despre lucrurile cele mai de căpetenie fără îndoială a scris înălţimii tale soţul meu de solie prea onoratul domn Giuseppe, ca unul ce se află mai vârstnic decât mine, mai cu experienţă şi mai cunoscător al lumii. Aşa că eu n-aş cuteza să atac ca domnia sa problemele de strategie şi diplomaţie. Am socotit însă că ar putea interesa pe înălţimea voastră unele împrejurări şi fapte de la această curte care mie mi s-au înfăţişat într-o lumină deosebită. Între cele văzute, pe mine m-au interesat mai ales trupele de nobilime mică rurală a ţării, cărora aici li se spune răzăşi. Întâia oară i-am văzut pe răzăşi la Roman; şi un prietin al meu de aici, bărbat în vârstă şi instruit la noi la Veneţia, ne-a informat că acele contingente remarcabile prin înfăţişarea şi ţinuta lor servesc pe Voievod fără simbrie. Sunt oamenii măriei sale, spunea acest prietin de care vorbesc, domnul postelnic Ştefan Meşter, văr al lui Basarab-Vodă, fost principe al Ţării Româneşti. Cum destinaţia mea, din mila marilor domni care mă ocrotesc, este să servesc Veneţia cu sabia, fie la hotarele noastre continentale, fie în ostroavele pe care le avem în stăpânire, am fost cu luare-aminte faţă de trupele Voievodului Moldovei. Am văzut zece până la douăsprezece mii de curteni în leafă, trupe de mâna întâia, cu armură uşoară, cu care măria sa Ştefan a făcut acum trei ani războiul cu Basarab-Vodă. De fapt războiul a fost cu ismailitenii, sub mâna cărora domnea Basarab-Vodă. Însuşi Basarab avea oaste puţină; iar războiul a fost purtat mai cu samă de necredincioşi, cu oşti din cetăţile Dunării. În acel război lefegiii lui Ştefan-Vodă şi boierii Moldovei cu oamenii lor au dovedit vitejie şi disciplină. De atuncea măria sa, Voievodul a întărit şi mai mult disciplina şi meşteşugul trupelor sale, ţinându-le mai ales în tabăra de aici. Pe o înălţime ce se chiamă Cetăţuia, măria sa are şi artilerie destul de bună, care aicea se chiama „puşti”'. Unele puşti uşoare pot fi trase cu uşurinţă de două părechi de boi; însă altele care se chiamă „pive”, turnate în bronz, sunt foarte grele şi stau pe căruţe mari cu roate joase, şi trebuiesc douăzeci şi treizeci de părechi de boi ca să le mişte. Se zice că turcii aduc pive de acestea şi mai mari decât ale Voievodului. Nu ştiu cum le vor purta pe drumurile ţării, căci aceste drumuri pur şi simplu nu există; aşa încât aud că, pe lângă şaizeci de boi de fiecare pivă, mai au şi câte cincizeci ori şaizeci robi creştini, care le împing şi le saltă în locuri grele.</p>
                  <p rend="justify">Pe lângă puşti şi curteni, Voievodul mai are şi contingente auxiliare: unele care se chiamă „gloate” – adică mişeii de rând care vin cu arme primitive şi care se dovedesc înfricoşători când duşmanul e biruit; altele care servesc în schimbul unor foloase, privilegii şi moşii, şi care nu primesc de la Voievod nici soldă, nici hrană. Aceştia sunt răzăşii, care m-au interesat pe mine.</p>
                  <p rend="justify">Cu sprijinul prietinului nostru, domnul postelnic Ştefan Meşter, am intrat în legătură cu unul din cei care îi conduc. E un boier tânăr cu numele Onu Păr-Negru, prea devotat stăpânului său. Se află aici şi alţi tineri devotaţi măriei sale; însă domnul Onu Păr-Negru e un june care adaogă devotamentului o valoare personală puţin obişnuită.</p>
                  <p rend="justify">Mi s-a dat învoirea să comunic cu domnia sa şi să-l întovărăşesc în unele expediţii. Signor Ştefan Meşter vine şi domnia sa cu mine, ca să-mi fie interpret: şi astfel am ajuns să înţeleg până la un punct sufletul acestor oşteni care, lucru curios pentru noi, servesc fără simbrie. Pare că se găsesc şi în alte ţări asemenea participări ale autohtonilor; totdeauna însă asemenea participări se află legate mai mult de interese venale. Particularitatea oamenilor acestora de aici e că ei socotesc războiul cu Păgânul ca o afacere personală, şi nu văd atât dobândă după biruinţă pe cât datoria sacră, pe care o vor depune în cumpăna Domnului luminii, la judecata ultimă.</p>
                  <p rend="justify">Signor Giuseppe mi-a făcut o mustrare amicală pentru amestecul meu între răzăşi. Cum ismailitenii au început a înţepa cu trupele lor de pradă hotarul Moldovei, răzăşii se pregătesc să intre şi ei în acţiune, cu porunca şi învoirea Voievodului. Ţin să fiu şi eu de faţă la ce se petrece; signor Giuseppe înţelege să fac asta pe răspunderea mea proprie. Cu toată nemulţămirea, ce-i pot produce, mă duc pe răspunderea mea, ca să nu se spuie cândva că Veneţia n-a dat sprijin cu sabia în acest război cu necredincioşii.”</p>
                  <p rend="justify">La începutul lunii dechemvrie, domnia sa comisul Manole Păr-Negru se afla ieşit la oaste cu feciorii săi. Numai jupân Dămian lipsea, fiind neguţător în ţară străină. Părintele ieromonah Nicodim îşi lăsase iar singurătatea de la Neamţu şi ţinuse să stea alături de tatăl şi fraţii săi după trup. Îndrăznise a încinge şi sabie, fără a lepăda crucea de chiparos în care se afla dăltuit chipul lui Hristos şi pe care o purta la piept, pe straiul monahicesc de dedesubt. Iar pe deasupra purta dulamă de oştean după cuviinţă.</p>
                  <p rend="justify">Uneori steagurile de răzăşi se aflau bulucite toate în preajma Domniei, şi atuncea stăteau la porunca lui jupân Manole, comisul cel mare, pentru rânduiala învăţăturilor de război. Câteodată unele steaguri se desfăceau într-o parte spre Ţara-de-Jos, altele prin cotiturile munţilor în hotarul ţinutului Putnei; dar aveau unele de altele ştire şi se răspundeau cu bătrânul Manole Păr-Negru.</p>
                  <p rend="justify">În ajunul Sfintei Naşteri, Soliman-Beg hadâmbul, aflându-se la Cetatea Brăilei, a slobozit poruncă navrapilor să spargă hotarul înspre Crăciuna. Când i-a venit ştire că hotărârea s-a împlinit, a purces şi el cu grosul oştilor ca să intre în valea Siretului şi de-acolo, ţinând laturile cât spre munte, cât spre şes, să împingă înspre miazănoapte orice i-ar sta în cale, până ce va găsi grosul oştilor lui Ştefan-Vodă.</p>
                  <p rend="justify">Înainte de a călca Focşanii, hadâmbul şi-a oprit tabăra în popas de o zi. Ulemalele au strigat asupra urdiei lauda lui Mahomet proroc şi crainicii au adăogit porunca marelui Sultan.</p>
                  <p rend="justify">—  Poruncit este lui Soliman-Beg, de cătră Domnul şi Împăratul lumii Mehmet, să vă ducă asupra beiului de la Ac-Iflac, să-i găsiţi oştile, să-i sfărmaţi oştile şi Soliman-Beg să apuce de barbă pe beiul de la Ac-Iflac şi să-l târâie la picioarele Împăratului lumii Mehmet-Sultan.</p>
                  <p rend="justify">Jder, cu patru steaguri de câte cinci sute de răzăşi, se afla în laturea Cetăţii Crăciuna sub munte. Şi aştepta acolo veşti de la comisul cel bătrân, care se ţinea dincolo de Trotuş cu celelalte douăsprezece steaguri, grosul răzăşimii ce avea sub mâna sa. Era sară de iarnă cu moloşag şi pâclă. Sub brădet, roatele de răzăşi aprinseseră focuri.</p>
                  <p rend="justify">Lui Jder şi soţilor săi, obraze subţiri, Gheorghe Tătaru le aşternuse cetină groasă în preajma flăcărilor. Obrazele subţiri erau talianul Guido şi domnia sa postelnicul Ştefan Meşter.</p>
                  <p rend="justify">Veneţianul îşi lepădase straiele lui scumpe cu înflorituri de matasă şi pusese pe el şiac şi dulamă de oştean, în cap căciulă. În această parte de lume, îl încredinţase postelnicul Ştefan, iarna şi nu gustul oamenilor hotărăşte straiul. Deci signor Guido se simţea foarte bine în preajma unui pojar clădit din trunchiuri întregi şi socotea căldura aceea care-i intra în toate mădulările drept cel mai mare bun al vieţii. Însă răzăşii cât şi comisul lor cel tânăr Onu aveau altă socotinţă şi ţineau să întrebuinţeze focul şi pentru alte nevoi ale trupului. Înaintea lui signor Guido Solari apăruse un hartan de berbece străpuns de o ţiglă de lemn şi acel hartan fusese aşa potrivit în preajma jarului, încât nu mai putea ieşi din câmpul de cercetare al oaspetelui veneţian. Gheorghe Tătaru dintr-o parte, un răzăş din altă parte începură a-l stropi cu salamură şi atunci o mireasmă plăcută de friptură dădu înştiinţare veneţianului că sunt pe lumea asta şi alte plăceri decât un pat de cetină în preajma focului. Îndată ce hartanul a început a se rumeni, Gheorghe Botezatu găsi în desagii lui o ploscă cu vinars de afine.</p>
                  <p rend="justify">—  Asemenea lucruri uşurează suferinţele războiului, a zâmbit jupân Ştefan Meşter</p>
                  <p rend="justify">—  Până acum n-am a mă plânge de nimic, a dat răspuns signor Guido.</p>
                  <p rend="justify">—  Nădăjduiesc că nu vei avea a te plânge nici de acuma înainte, domnul meu, a urmat a grăi postelnicul, de şi de ieri oştile ismailitenilor au pătruns dincoace de hotar.</p>
                  <p rend="justify">—  Ştiu asta; mi-au lămurit răzăşii cu semne, şi mi-a confirmat şi signor Onu cu alte semne însoţite de vorbe.</p>
                  <p rend="justify">—  Însă comisul Onu nu ţi-a putut tălmăci discursul crainicilor.</p>
                  <p rend="justify">—  Despre ce-i vorba? Se amestecă Jder.</p>
                  <p rend="justify">—  Despre ce-au spus crainicii urdiei.</p>
                  <p rend="justify">—  Atuncea lămureşte-i talianului aşa, că măria sa Ştefan-Vodă are bărbieri iscusiţi şi nu poartă barbă.</p>
                  <p rend="justify">—  Ce zice comisul, signor postelnic? Şi de ce râzi domnia ta?</p>
                  <p rend="justify">Postelnicul Ştefan Meşter a dat lămuririle trebuitoare şi italianul s-a simţit îndemnat să se veselească zgomotos. Jder şi-a adunat luarea-aminte asupra fripturii şi a scos la lumină un cuţit potrivit pentru împrejurare. Domnul Guido Solari îi admirase stiletul, însă, pentru a scoate felii dintr-un hartan de berbece, e mai bun un cuţit lat şi bine ascuţit pe piatră, făurit dintr-o bucată de fier vechi de un meşter oacheş al răzăşilor, care-şi poartă cu el în desagi mangalul, ciocanele şi foiul.</p>
                  <p rend="justify">—  După ce mi-am îndestulat trupul, a grăit într-un târziu veneţianul, urmează să-mi hrănesc şi curiozitatea. Sunt doritor să aflu, signor postelnic, în ce chip îşi fac aprovizionările răzăşii domniilor voastre. Desagii pe care-i poartă nu sunt nici prea mari, nici prea pântecoşi; totuşi la popasuri îi văd că scot din ei tot ce le trebuie. Nici nu i-am observat că ar fi făcând război împotriva localnicilor ca să-şi adune hrana, cum e în obiceiul oştilor de la noi. Atunci cum fac?</p>
                  <p rend="justify">—  Fac bine, signor Guido; nu se duc răzăşii după merinde, ci vin merindele după răzăşi. N-aş putea afirma că ţara asta e bogată, însă are cu îndestulare de toate. Dar iată că, mâni, toţi cei care se află în calea oştilor păgâne nu vor mai avea nimic. Îşi încarcă în cară atât cât pot; îşi părăsesc satele şi se trag sub munte, ori subt adăpostul pădurilor. Umblând şi noi în această regiune de invazie, pământenii ne pun la îndămână o parte cel puţin din ce nu pot lua cu ei: vite, brânză şi pită. Apa bună o găsim la fântâni pe care le cunoaştem numai noi; celelalte, rămase în fiinţă, au fost otrăvite cu măselariţă şi cucută. În poieni depărtate, aflăm vite care pasc slobod. La vaduri de mori, ştim unde să aflăm mălaiul. Dacă se suie câţiva oameni în munte, dau peste păstori, care ne dăruiesc burdufuri de brânză. Toată ţara ia astfel parte la război în toate formele. Vrei să mă întrebi cum se plătesc toate? Mulţămim pentru apă cinstiţilor întemeietori ai fântânilor, închinând un strop pentru sufletele morţilor, cărora aceste fântâni au fost consacrate. Deasemenea aceloraşi suflete ale morţilor sunt jertfite toate celelalte provizii ce găsim, ori daruri ce ne vin. După cum ai băgat de samă şi domnia ta, ne ies întru întâmpinare oameni, mai ales femei, care aduc blide cu mâncare oştenilor măriei sale.</p>
                  <p rend="justify">—  Am văzut asta. Dar credeam că se plătesc.</p>
                  <p rend="justify">—  Asemenea lucruri nu se plătesc, signor Guido, şi au în ochii celor ce le dăruiesc un preţ cu mult mai înalt. Aceşti oameni nu sunt departe de noi, dar stau foarte departe de duşmani, căci drumurile cotite şi tainiţile codrilor numai lor şi nouă ne sunt cunoscute. După ce se vor potoli sfaturile de la focuri şi se va face linişte împrejurul nostru, la anumit ceas al nopţii, dacă asculţi cu luare-aminte, ai s-auzi în depărtare cucoşi cântând. Acolo de unde vin aceste semnale, se află poposiţi bejănari cu puţinul ce au încărcat de la vetrele părăsite. Sunt mulţumiţi că şi-au scăpat sufletele şi aşteaptă să treacă vijelia cum aşteaptă să treacă iarna şi să revie o primăvară nouă. De-asemeni, nu vor trece două ceasuri de la înserat şi ai să vezi singur cum vin la comisul Onu pământeni care, din bună-voia lor, au băgat de seamă popasul oştilor lui Soliman şi locurile unde se ţin stolurile de pradă ale navrapilor. Înştiinţează pe slujitorii măriei sale, ca să le înlesnească războiul.</p>
                  <p rend="justify">Veneţianul asculta cu luare-aminte asemenea lămuriri şi privea în juru-i aşteptând întâmplări cu totul deosebite, în măsura acestor oameni necunoscuţi încă lumii civilizate. Răzăşii se aşezau la hodină pe cetini. La fiecare foc rămânea strajă, ca să ţie flăcările necontenit vii. Pădurea şi-a câştigat încet-încet tăcerea şi, când mişcările s-au împuţinat cu totul, s-a auzit fiorul vântului în vârfurile brădetului. Din altă poiană, de la conoveţele cailor, tresăreau din când în când vuietele înăbuşite pe care le făceau animalele scuturându-se. Şi acolo răzăşii ţineau din loc în loc vetre de foc.</p>
                  <p rend="justify">La al treilea ceas al nopţii s-a auzit undeva, spre străjile de la margine, lătrături. Nu mult după asta răzăşii de veghe au adus doi oameni străini cu cojocele, glugi şi toiege. Purtau plete sub căciuli mari. Un dulău alb ciobănesc venea după ei.</p>
                  <p rend="justify">—  Spun că vor să vorbească cu comisul nostru, a grăit unul dintre răzăşi cătră Botezatu.</p>
                  <p rend="justify">Jder s-a ridicat numaidecât din culcuş ş-a venit lângă flăcări. A cercetat fără cuvinte pe cei doi ciobani. Când s-a aşezat el, s-au lăsat şi ei pe vine, cu cânele alb între dânşii.</p>
                  <p rend="justify">—  De unde sunteţi?</p>
                  <p rend="justify">—  De la Caşin, cinstite comise, a răspuns cel mai bătrân. Oile noastre au trecut înainte acu o săptămână cu mari greutăţi, fiind o vreme ca asta. Dar ce să facem? Ne plecăm la voia lui Dumnezeu. Socoate baciul nostru cel bătrân Andonie, care a împlinit optzeci de ani la Sfinţii-Arhangheli, cum că n-a mai fost asemenea iarnă grăbită de când ţine el minte. Şi în loc să se-ntărească, e tot mai moale şi mai-mai să dea în ploaie. Apoi, zice el, că asta ar fi de la Dumnezeu, pentru păgâni, ca să umble greu şi să se înglodeze.</p>
                  <p rend="justify">—  Fiţi cu băgare de samă, feciori, ne porunceşte el, rămâneţi câţiva în urmă şi priveghiaţi cum umblă navrapii; daţi-ne de ştire nouă ca să ştim ce poteci să apucăm în munte, unde numai capra neagră umblă; c-apoi şi de asta îi vreme de moină, ca să putem noi hălădui la loc tare; nu uitaţi cumva să înştiinţaţi şi pe oştenii măriei sale, ca să ştie oştenii măriei sale ce au de făcut. Am stat noi, comise, în locuri pe care le cunoaştem, unde am vărat cu oile noastre; bune locuri şi rău ne pare că le lăsăm. Şi ieri am văzut pe navrapi venind. Umblau unii ca copoii amirosind vântul; iar bulucurile şi-au încurat dintrodată caii în zvoană şi-au pălit în sat la Motoceni. S-au supărat că n-au găsit ţipenie de om ş-au dat foc Motocenilor. Pe urmă au descălicat într-o branişte ş-au făcut prânzarea. Noi ne uitam de pe un runc şi vedeam toate. Au încălicat iar şi au ţinut numai o fugă până la Voineasa. Au găsit ş-acolo gol. N-au mai dat foc ş-am înţeles că au de gând să facă la Voineasa popas. Am stat noi pe-o jidovină la marginea pădurii, să vedem dacă se duc ori într-adevăr rămân pe loc. Şi-au adăpat caii în Trotuş, şi au stat pe loc. Au băut şi navrapii tot din Trotuş, căci din fântâni au înţeles că nu-i sănătos să beie. Apoi şi-au aşezat străji şi s-au liniştit. Noi, la asfinţitul soarelui, am purces într-acoace. Am dat pe la moara lui Costiţă şi pe la mitocul lui Belciug. Acolo am aflat încotro puteţi fi domniile voastre. La Mohorâţii de sub pădure, oamenii ne-au spus anume că aţi fi fiind aicea la Cornu-Pietrii, sub Dealul Cucului. Să fii sănătos, cinstite comise, domnia ta vei face cum vei crede de cuviinţă. Am aflat cum că i-ai mai pălit o dată pe navrapi la Domneşti.</p>
                  <p rend="justify">—  Într-adevăr, răspunse comisul, dar nu le-am putut pricinui multă stricăciune.</p>
                  <p rend="justify">—  Apoi a da Dumnezeu şi i-i păli acuma mai bine.</p>
                  <p rend="justify">Comisul Onu a tăcut; oamenii au oftat şi au rămas privind flăcările albastre ale jarului.</p>
                  <p rend="justify">Ciobanul cel bătrân s-a ridicat, şi după el şi cel tânăr. Cânele însă a rămas tupilat pe pântece, cu botul pe labe.</p>
                  <p rend="justify">—  Apoi noi ne-om duce, a grăit cel mai vârstnic. Jder l-a oprit numai cu privirea ochilor.</p>
                  <p rend="justify">—  Cum îl chiamă pe dulău? A întrebat el.</p>
                  <p rend="justify">—  Bolţu, cinstite comise.</p>
                  <p rend="justify">—  Bun; faceţi şi dumneavoastră ca Bolţu, care înţelege că mai are de aşteptat. Dar dumnitale cum îţi zice?</p>
                  <p rend="justify">—  Mie îmi zice Pintilie, cinstite comise.</p>
                  <p rend="justify">—  Şi istuilalt mai tânăr?</p>
                  <p rend="justify">—  Acestuia tot Pintilie îi spune: mi-i nepot.</p>
                  <p rend="justify">—  Sunteţi cumva flămânzi?</p>
                  <p rend="justify">—  Nu; am mâncat pe drum, venind într-acoace.</p>
                  <p rend="justify">—  A călări ştiţi?</p>
                  <p rend="justify">—  Ştim, cinstite comise.</p>
                  <p rend="justify">—  Drumul îl cunoaşteţi bine, noaptea?</p>
                  <p rend="justify">—  Pot umbla până la Voineasa cu ochii închişi, cinstite comise.</p>
                  <p rend="justify">—  Altă treabă n-aveţi? De hodinit nu poftiţi a vă hodini?</p>
                  <p rend="justify">—  Cinstite comise, nu ne socoti vicleni, răspunse Pintilie cel vârstnic, ridicându-se iar. Creştini suntem ş-un suflet avem, şi de el dăm samă când vine vremea. Nu ne trebuie mâncare, nu ne trebuie hodină. Dacă încălicăm, suntem la Voineasa înainte de miezul nopţii.</p>
                  <p rend="justify">—  Stăi liniştit lângă Bolţu, cumetre Pintilie, porunci Jder, cu glas potolit.</p>
                  <p rend="justify">Întoarse fruntea spre Gheorghe Tătaru:</p>
                  <p rend="justify">—  Botezatule, du-te şi-mi adă aici pe căpitanii de steaguri.</p>
                  <p rend="justify">Gheorghe Botezatu se depărtă.</p>
                  <p rend="justify">—  Cumetre Pintilie, o treabă ca asta se face cu socoteală, vorbi el iar, c-un glas mai moale decât cel de până atunci. Eu nu cunosc bine satul acela Voineasa despre care îmi vorbeşti domnia ta. Spune-mi cum e aşezarea, unde-i biserica, unde-i râpa pârăului.</p>
                  <p rend="justify">—  Toate le ştii, cinstite comise, căci ai trecut alaltăieri pe-acolo.</p>
                  <p rend="justify">Jder începu a râde. Dar îndărătul râsului care îi sfeclea la lumina jarului, cugetul său lucra cu învierşunare.</p>
                  <p rend="justify">Când s-au înfăţişat la ascultare căpitanii de steaguri, signor Guido s-a sprijinit într-un cot, ascultând fără a pricepe, dar înţelegând totuşi că răzăşimea din jurul lui se pregăteşte de plecare. Într-adevăr, oamenii de la vetre se sculau în capul oaselor şi întindeau capetele înspre partea unde comisul îşi întocmea rânduielile sale de război. Toată mişcarea celor două mii de călăreţi s-a făcut cu linişte şi fără grabă.</p>
                  <p rend="justify">Postelnicul Ştefan Meşter a poruncit şi domnia sa lui Gore Doda să-i gătească cele de cuviinţă şi mai ales să-i închinge strâns calul.</p>
                  <p rend="justify">—  Avem vreme destulă, nu vă pripiţi… îi îndemna pe toţi comisul Onu, c-un glas leneş. Dar toată lumea încet-încet se înfiora de grabă.</p>
                  <p rend="justify">Jder pofti în sfârşit la sfat pe jupânul postelnic.</p>
                  <p rend="justify">—  Cinstite jupâne, vorbi el cu grijă, eu n-aş vrea să intru într-o capcană şi într-o primejdie la vreme de noapte. Aşa că socotinţa mea este să reped chiar acum pe loc vestire la Ioneşti, unde stă părintele meu cu putere mai multă. Să se găsească degrabă răzăşii care îmi trebuiesc, care să umble fără oprire şi fără înconjur drept în locul unde-i tabăra comisului celui mare, să-i spuie de la mine numai două vorbe. Ş-apoi ne luăm şi noi domol şi cu fereală şi ne ducem să ne aţinem în preajma Voinesei. Nu-i grabă, şi am eu o socoteală. Cred că la revărsarea zilei plouă; dumneata ce zici, cumetre Pintilie?</p>
                  <p rend="justify">—  Cinstite comise, după cât arată nourii şi moloşagul, şi fiind şi pişcatul luminii, socotinţa mea ar fi că în zori-de-ziuă plouă.</p>
                  <p rend="justify">—  Însă poate nu plouă, cumetre Pintilie.</p>
                  <p rend="justify">—  Şi asta se poate, cinstite comise. Bine-i şi dacă plouă şi dacă nu plouă, numai să-i apucăm în somn.</p>
                  <p rend="justify">—  Dulce-i somnul în zori, pe vreme de ploaie, cumetre Pintilie. Eu aş pofti pe căpitanii noştri să-şi ridice oamenii în scări şi să mergem cu priveghere până sub pădurile de cătră Voineasa. Umblăm călări o vreme şi după asta poposim; apoi ne ducem caii de căpestre; şi după asta lăsăm şi caii în sama unora dintre călăreţi. Când lăsăm caii, dau eu poruncă de ce este de săvârşit. Să vie acuma împrejurul meu cei şase călăreţi pe care mi i-au ales căpitanii, şi să afle de la domnia mea aceşti şase călăreţi că trebuie să treacă înainte cu repeziciunea cea mai mare, dau prin vad, suie celălalt mal al Trotuşului la Ioneşti şi-i spun părintelui meu Manole Păr-Negru să-şi aţie steagurile cătră Motoceni şi în jos de Motoceni. Noi avem să-i abatem într-acolo oile la strungă.</p>
                  <p rend="justify">Signor Guido a băgat de samă că glasul comisului Onu se schimbă.</p>
                  <p rend="justify">—  Avem să-i abatem într-acolo, dacă ne stă într-ajutor Dumnezeu. Şi mai cu samă dacă fiecare om îşi ţine bine sabia în mână, şi dacă din fiecare roată se duc doi oameni la o casă, fără amestec de la unii la alţii, şi stau roatele în preajmă. Şi dacă toţi tac până ce s-a auzi cornul meu. Iar dacă nu s-a face aşa, cu straşnică luare-aminte, apoi mai bine să mă pun jos aici şi să mor.</p>
                  <p rend="justify">Unii din răzăşii din preajmă au ascultat aceste vorbe fără mirare şi le-au spus altora din apropiere, până ce s-au împrăştiat la patru steaguri. După asta oamenii au încălecat şi au coborât dealul în şes, ca umbre sub lumina stelelor. Fără îndoială – îşi făcea o socotinţă şi signor Guido – fără îndoială că aceşti răzăşi sunt dintr-o rasă anumită de oameni, ori s-au deprins din pruncie a umbla noaptea fără făclii şi fânare; căci se mişcă fără greş prin locuri grele, ocolesc gropi şi mlaştini, urcă în colnice şi coboară în văi, fără a se îmbulzi şi fără a vorbi. S-ar putea spune mai curând că în aceste locuri de vechi invazii au ieşit din morminte necunoscute luptători din veacurile stinse şi-i duce amintirea mută în priveliştile unde au pierit. Oricum, îşi făcea închipuire veneţianul, sufletele morţilor trăiesc în cei vii şi-i călăuzesc în locurile unde s-au mai dat multe bătălii crâncene.</p>
                  <p rend="justify">Sub stele se adunau din când în când nouri care treceau mânaţi de vânturile înălţimilor. Când Pintilie cel bătrân, ciobanul, a cunoscut că vremea-i trecută de crucea miezului nopţii, căpitanii celor patru steaguri au văzut scăpărând în pripor amnarul lui Jder; atunci au poprit pe oameni şi s-a făcut fără nici un zgomot descălecarea. Cu caii de frâu, răzăşii şi-au urmat drumul până în lunca unui pârău. Acolo, la fiecare cinci oameni, unul a rămas cu caii; iar ceilalţi, pedestriţi, numai cu săbiile goale în pumn, au întârziat un timp, ca să se puie în rânduială, să se despartă, să se aleagă şi să-şi deie sama fiecare grămadă unde are a se aşeza.</p>
                  <p rend="justify">—  Înţeleg de ce te miri, îi zicea postelnicul Ştefan lui signor Guido. Dar nu te mira. Oamenii aceştia nu sunt mercenari; au fost aleşi cu grijă; fiecare cunoaşte bine ce are de făcut, n-are nevoie să fie călăuzit, căci fiecare ar putea fi căpitanul celorlalţi, iar căpitanii lor sunt numai căpitani de vârstă. Din pricina asta n-ai auzit din partea comisului Onu lămuriri prea multe. Aceşti oameni mai cunosc că duşmanii lor sunt oameni de miazăzi, care, în noaptea asta umedă, au căutat cu plăcere adăpost acoperit şi închis. Cât sunt ei afară şi duşmanii lor închişi în case, se socotesc ei mai tari. Ajutând şi împrejurările, se poate să izbândească; deoarece ei bănuiesc la comisul lor o pătrundere mai adâncă a lucrurilor. Nu s-ar porunci atâta grijă dacă ar fi să dea numai spaimă acestor navrapi.</p>
                  <p rend="justify">Desfăşurarea împrejurărilor părea a da dreptate postelnicului. Caii oştenilor lui Soliman-Beg erau legaţi la stâlpii caselor din Voineasa şi stăteau neclintiţi, aşteptând dimineaţa apropiată cu tainul ei de orz. Câteva focuri ale străjilor se stingeau, la acea margine dinspre pădure; cei care privegheaseră până la o vreme târzie lângă vetre îşi căutaseră adăposturi mai prielnice în girezi de paie ori poduri cu fân. Cânii lipseau din sat, duşi cu stăpânii în bejenie.</p>
                  <p rend="justify">Vântul înălţimii scăzuse, nourii se îmbulziseră şi se apropiau de pământ cernind bură rece. La acest ceas dinaintea zorilor, Jder se afla sub ferestrele casei părintelui Bucium. Era un loc unde poposise cu două săptămâni în urmă; găsise bună primire şi găzduire şi socoteala lui era că în cea mai bună casă a satului fără îndoială îşi va fi căutat loc de hodină şi căpitenia navrapilor. Ar fi dorit să ştie cine e şi să-l cunoască. Nu era alt mijloc pentru împlinirea unei asemenea dorinţi decât să sune din corn sfârşitul lumii.</p>
                  <p rend="justify">Aşa de cumplit a sunat şi în aşa chip i-au răspuns cornurile căpitanilor de steag, iar urletele răzăşimii din sute de piepturi, din cotloanele satului, s-au învârtejit în ploaie cu atâta putere, încât signor Guido a simţit că părul din cap i s-a făcut arici. A strâns spada în pumn cu tărie şi l-a fulgerat înfiorarea năprasnică a atacului. Oamenii urdiei, buimăciţi de somn, au pus mâna pe arme ş-au dat să iasă pe uşi. Îndată au fost loviţi şi împinşi îndărăt. Au încercat în clipă cu mai multă putere altă ieşire, lăsându-se sângeraţi. Unii au răzbit cu vrednicie, luptându-se; însă nici noaptea, nici locul nu le erau prielnice. Unii au lepădat armele, alţii straiele, printre caii cu pripoanele rupte, şi au apucat-o în fugă la vale, chemându-se unii pe alţii în limba lor străină. Uliţile mai îndepărtate şi cotloanele mai ferite ale acelui sat întins, răzăşii n-avuseseră încă vreme a le cuprinde, când sunase cornul comisului; din acea parte navrapii roiau cu grăbire, pălindu-se cu năvălitorii în săbii.</p>
                  <p rend="justify">La casa popii Bucium lucrurile nu s-au petrecut altfel decât se aştepta Jder. Au dat slujitorii să iasă, au fost loviţi. Au încercat încă o dată şi iarăşi; Botezatu şi Gore Doda i-au ciocnit cu fierul, dărâmându-i. Începea să se zărească nedesluşit prin bură, când bărbatul de căpetenie al navrapilor şi-a făcut loc cu iuţime printre slujitorii săi, purtând în amândouă mânile hamgere sprintene. Atunci asupră-i s-a abătut spada lui signor Guido; acea căpitenie a ferit-o cu hamgerul din dreapta, spada a lunecat până la strajă, fără a lovi. Postelnicul şi comisul au păşit în sprijinul veneţianului şi şi-au încrucişat săbiile deasupra căpitanului de navrapi, când Botezatu a dat un strigăt. Jder a răspuns fulgerându-şi îndărăt sabia. Botezatu a mai adaos un cuvânt în limba străină a acelui ameninţat de pieire, şi acela a lepădat hamgerele.</p>
                  <p rend="justify">—  Lăsaţi-l, e robul meu, a ţipat Jder, cu voce răguşită de tulburare. E Hrana-Beg, omul meu de care v-am vorbit.</p>
                  <p rend="justify">Jder s-a dus asupra lui, ţinând în stânga fierul. I-a pus dreapta pe umăr. A zis:</p>
                  <p rend="justify">—  Botezatule, spune-i!</p>
                  <p rend="justify">—  Dacă te supui, stăpânul meu îţi dă viaţa, a lămurit Gheorghe Tătaru.</p>
                  <p rend="justify">Hrana-Beg gâfâia încă.</p>
                  <p rend="justify">—  Mă supun… a răspuns el. Halahal behadâr!</p>
                  <p rend="justify">Încerca să zâmbească şi rânjea în barba-i neagră, sub lucirea cenuşie care se deschidea din răsărit. Tătarul şi Gore Doda au păşit asupra lui şi l-au luat în stăpânire.</p>
                  <p rend="justify">Împrejur, satul se deşertase cu grăbire de navrapi. Unii căzuseră sub săbii. Cei care totuşi răzbiseră cu puterea desnădejdei şi se prăpăstuiau în lungul văii chemându-se, nu puteau să-şi apere capetele decât întorcându-se cu armele asupra celor ce-i prigoneau. Cât s-a înşirat şi s-a înteţit bătălia asta, alţi năvrapi au izbutit să apuce caii şi să încalece, învălmăşeala a crescut; călăreţii au răzbit spre Motoceni, dar acolo i-au prins în voloc unul din steagurile înşirate de cătră comisul cel bătrân.</p>
                  <p rend="justify">În ceasul cel dintâi al dimineţii cei mai mulţi dintre navrapi erau la pământ. Asupra celor prinşi venea cu privire crâncenă Simion Păr-Negru, stăpânul de la Timiş. Steagurile lui au tras săbiile, pentru a secera şi a cosi, cu ură grămădită în ei din îndelungate spaime şi dureri trecute.</p>
                  <p rend="justify">Atunci a venit călare, spre părintele său, comisul Onu.</p>
                  <p rend="justify">—  Tătuţă, a grăit ei cu hotărâre, noi lucrăm toţi sub mâna şi la porunca domniei tale. Porunceşte lui bădiţa Simion să cruţe măcar pe unii dintre prinşi, ca să-i ducem de Sfântu-Ştefan plocon măriei sale. Limba lor are mai mult preţ decât moartea şi pot fi de folos lui Vodă.</p>
                  <p rend="justify">Când şi-a umflat glasul bătrânul Manole, poruncind, comisul Simion s-a oprit, cu uimire şi şi-a plecat paloşul. Apoi a înţeles îndată şi a zâmbit cătră mezinul său.</p>
                  <p rend="justify">—  Bădiţă Simioane, a zis cu supunere comisul Onu. Aceştia sunt toţi ai domniei tale, iar eu mă mulţămesc numai cu un prietin al meu care l-am prins în sat şi pe care îl chiamă Hrana-Beg.</p>
               </div>
               <div type="div3" rend="P12">
                  <head>Capitolul XV.</head>
                  <subtitle>Genunea pe genune o chiamă… „Genunea pe genune o chiamă Cu glasul vâltorilor.</subtitle>
                  <p rend="justify">Toate şuvoaiele şi valurile tale Peste mine au trecut…”</p>
                  <p rend="justify">Pe când comisii Simion şi Onu duceau limbă măriei sale la Vaslui, plocon de Sfântu-Ştefan, armiile lui Soliman-Beg hadâmbul acopereau pe rând ţinuturile Putnei, Tecuciului şi Bacăului, înaintând spre miazănoapte. Steagurile de răzăşi de sub stăpânirea comisului celui mare Manole păleau necontenit această înaintare şi, în acelaşi timp, după poruncile lui Vodă, cu asemenea harţuri o călăuzeau încet-încet cătră locurile Vasluiului, unde îşi făcuse pregătirile şi-şi luase măsurile măria sa.</p>
                  <p rend="justify">Cu toată sprinteneala acestor mişcări, steagurile răzăşimii aveau destulă pagubă de oameni. După vechea rânduială a acestor oşteni ai pământului, răniţii nu erau părăsiţi în sama necredincioşilor, ci aburcaţi pe cai şi duşi în retragere de soţii lor, apoi lăsaţi ori în adăposturile muntelui, ori în satele depărtate de dincolo de Siret, unde pipăirile oştilor hadâmbului nu mai puteau ajunge. Deasemenea, nu se cuvenea să-şi lese morţii. Numai când nu era chip să-i ridice îi părăseau sub grija lui Dumnezeu, însemnând locul, pentru fântânile de ispăşire şi pomenire ce aveau să se dureze mai târziu. Altfel îi luau cu ei, ca să-i îngroape în pământ sfinţit, la un ţintirim de sat, unde puteau veni după aceea neamurile, ca să le poarte grijile cele de cuviinţă, după legea noastră răsăriteană şi după datina din veac.</p>
                  <p rend="justify">Cei doi fraţi Jderi au ajuns la vreme în Vaslui cu robii lor. Cu domniile lor, se întorsese şi signor Guido, cu postelnicul. Se simţea şi postelnicul faţă de sine însuşi dator să-şi sărbătorească onomastica, de şi nu adăogea cu bucurie încă un an vieţii sale de zbucium. Iar signor Guido Solari se socotea ţinut să nu lipsească de la sărbătorirea domnească. Totdeauna, după cât i se spusese, această a treia zi a Crăciunului se petrecea la Suceava cu muzici, bencheturi şi danţ. În acelaşi timp, obiceiurile străvechi ale tineretului de a umbla cu pluguşorul ori cu capra, ori cu căluţul şi ursul, ori cu nunta, în preajma Sfântului Vasile, porneau chiar în ziua asta a sărbătoririi Voievodului. Atunci feciorii boiereşti şi slujitorii curţii întocmeau bulucurile de urători cu mare zvoană de clopot, buhai şi fluiere, ori roatele de nuntaşi cu capra şi ursul, cu cimpoaie şi cetere, iar măria sa îi primea pe toţi în pridvor mulţămindu-le şi împărţindu-le colaci şi bani.</p>
                  <p rend="justify">De data asta cei ce soseau au fost miraţi de tăcerea palatului.</p>
                  <p rend="justify">Era o vreme de moină. Când ningea, când curgeau ape. Când se îmbulzeau nouri din miazăzi, când se arăta soarele în senin puţine ceasuri în acele scurte zile de dechemvrie, în ziua aceea de Sfântu-Ştefan cumpăna stihiilor a stătut cu linişte; nu ploua şi nu ningea, dar nici nu se arăta rază de soare. Vântul de la amiază urma să sune cu întristare în pomii şi copacii desfrunziţi din preajma curţii domneşti. La casele, bordeile şi bărătcile oştimii era odihnă, dar nici o mişcare de veselie. La palat, deasemeni, o înfăţişare posomorâtă a lucrurilor şi oamenilor.</p>
                  <p rend="justify">Comişii au trecut la odăi, ca să dea pe prinşii lor în sama oştenilor ce erau de rând la paza curţii. Aveau de gând după aceea să se spele şi să se schimbe, ca să se poată înfăţişa cuviincios la Vodă. Însă abia au pus un picior în pământ aflându-se cu celălalt în scară, şi doi aprozi s-au înfăţişat din partea măriei sale. Măria sa a văzut pe fereastră steagul de răzăşi şi robii ismailiteni şi a dat poruncă să steie toate pe loc, căci măria sa iese numaidecât afară.</p>
                  <p rend="justify">—  Măria sa e singur? A întrebat cu mirare comisul Onu.</p>
                  <p rend="justify">—  Măria sa e singur, a dat răspuns unul din aprozi. S-au înfăţişat boierii dimineaţă şi măria sa i-a primit pe rând, câte trei şi câte patru, mulţămindu-le pentru urări. Care cum intrau rămâneau în jurul măriei sale. Când s-au adunat toţi, luminăţia sa le-a urat bună petrecere pentru această zi şi le-a mai spus şi altele. După asta le-a dat drumul să se ducă.</p>
                  <p rend="justify">Comisul Onu a îndreptat o întrebare şoptită cătră Simion şi postelnic:</p>
                  <p rend="justify">—  Ce-o fi asta?</p>
                  <p rend="justify">Simion a strâns din umeri.</p>
                  <p rend="justify">—  Să vedem, a îngânat postelnicul.</p>
                  <p rend="justify">Jder a zâmbit a râde:</p>
                  <p rend="justify">—  Mie mi-i mai mult de talianul nostru, care n-a mâncat de-asară şi se aştepta la masă întinsă.</p>
                  <p rend="justify">Apoi s-a înturnat spre aprozi.</p>
                  <p rend="justify">—  Deci măria sa porunceşte să-i înfăţişăm robii?</p>
                  <p rend="justify">—  De asta nu ştim, cinstite comise Onu; măria sa a poruncit să vă înfăţişaţi aşa cum sunteţi.</p>
                  <p rend="justify">—  Dar de masă avem când să ne gătim?</p>
                  <p rend="justify">—  Care masă, cinstite comise?</p>
                  <p rend="justify">—  Masa care se dă întru cinstirea măriei sale.</p>
                  <p rend="justify">—  Pentru curte se găteşte puţină masă, cinstite comise; dar la cuhnia luminăţiei sale bucătarii stau cu braţele subpuse. Măria sa ajunează. Părintele arhimandrit spune că pentru măria sa ziua de azi e zi neagră de scârbă, căci ţara e în prada păgânilor, şi sufletul măriei sale nu-i la benchet, ci la rugăciune. Asemenea vorbe le-am auzit cu toţii. În alţi ani era altfel, cinstite comise Onu.</p>
                  <p rend="justify">Pe când se schimbau aceste vorbe, comişii se ridicaseră iar în scări. Steagul de răzăşi trecu în ogradă, înşirându-se ca un zid dinaintea Cerdacului. Prinşii de rând au rămas în laturea stângă, călări şi fără arme. Hrana-Beg a fost poftit alăturea de stăpânul său comisul Onu. Lângă Hrana-Beg şi-a oprit calul postelnicul Ştefan. Comisul Simion şi solul veneţian au trecut mai departe. Şi în aceeaşi clipă canaturile uşii celei mari de la intrare s-au desfăcut şi Vodă Ştefan a ieşit singur, fără nici o ţeremonie, în straiul lui de toate zilele, cu care umbla la tabără şi la rugăciune.</p>
                  <p rend="justify">Era cu capul gol; s-a oprit, sprijinindu-se cu amândouă mânile de parmaclâc. Comisul Simion s-a descoperit şi i s-a închinat:</p>
                  <p rend="justify">—  Să trăieşti întru mulţi ani, măria ta.</p>
                  <p rend="justify">Răzăşii şi-au tras cu stânga cuşmele rezemându-le pe capetele cailor după învăţătura lui Jder, şi au strigat şi ei într-un glas:</p>
                  <p rend="justify">—  Să trăieşti, măria ta!</p>
                  <p rend="justify">—  Mulţămescu-ţi domniei tale, iubite al meu comise, a răspuns Vodă. Vă mulţămesc tuturor. Inima mea primeşte cu plăcere urarea şi darul ce văd că-mi aduceţi.</p>
                  <p rend="justify">Măria sa părea înseninat şi zâmbea cu blândeţă. Obrazul său încununat de cărunteţă răzăşii l-au văzut ca într-o lumină de sfinţenie şi s-au bucurat în inimile lor, bănuind că măria sa are de la Dumnezeu nădejde de biruinţă.</p>
                  <p rend="justify">Voievodul a avut o înclinare a frunţii cătră signor Guido şi l-a poftit c-un semn al mânii să vie lângă măria sa. Signor Guido a descălecat în pripă, a aruncat slujitorului său frâul, şi a trecut cătră Domn.</p>
                  <p rend="justify">—  Apropie-te, comise Simioane, a urmat Vodă Ştefan. După cât înţeleg, aceştia sunt prinşii de la Voineasa, de care mi-a trimes înştiinţare jupân Manole Păr-Negru.</p>
                  <p rend="justify">—  Da, luminate Doamne.</p>
                  <p rend="justify">—  Se află cu ei şi Hrana-Beg?</p>
                  <p rend="justify">—  Pe Hrana-Beg, măria ta, îl înfăţişează fratele meu, comisul Onu.</p>
                  <p rend="justify">—  Porunceşte să mi se înfăţişeze toţi. Vorbirea măriei sale se asprise o clipită.</p>
                  <p rend="justify">Comisul Simion şi-a întors calul spre aripa stângă a răzăşilor. Trăgând săbiile, o roată de călăreţi i-a împins pe năvrapi cătră Domnie. Călăreţii ismailiteni erau în număr de cincisprezece duzini, după socoteala lui Simion şi a lui Onu, înşiraţi în cincisprezece rânduri. Potrivit cu poruncile date şi rânduiala ştiută, navrapii au făcut călări câţiva paşi, după asta au descălecat cu grăbire şi au venit buluc să se supuie în genunchi măriei sale, dinaintea cerdacului.</p>
                  <p rend="justify">Hrana-Beg a coborât din şa domol, a păşit până la scara palatului şi acolo, pe cea dintâi treaptă, şi-a plecat un genunchi. Comisul Onu şi Botezatu au descălecat şi ei, venind şi aşezându-se îndărătul lui Hrana-Beg.</p>
                  <p rend="justify">—  Până ce Dumnezeu va hotărî dreptatea noastră, a rostit cu blândeţă măria sa cătră bei, te ţin oaspete al meu, Hrana-Beg, şi te dau în sama slujitorului meu, comisul Onu Păr-Negru.</p>
                  <p rend="justify">Gheorghe Botezatu a tălmăcit beiului ismailitean vorbele bune ale măriei sale. Hrana-Beg şi-a ridicat fruntea şi a făcut salutarea răsăritenilor, ducându-şi mâna la inimă, la buze şi la frunte, după care a înclinat iar nasul spre treptele pe care sta.</p>
                  <p rend="justify">—  Acest mare căpitan de răufăcători, a suspinat postelnicul Ştefan cătră comisul Simion, nu se mai poate întoarce la Domnul său, căci acolo îl aşteaptă poate ştreangul muţilor, însă aici, la măria sa, se bucură de milă, căci măria sa îşi sărbătoreşte în felul său ziua numelui.</p>
                  <p rend="justify">—  Robii de rând să fie întâi cercetaţi, apoi duşi la Suceava, a poruncit măria sa. Rânduiala lor are s-o facă în chip anumit părintele Amfilohie. Iar pe Hrana-Beg, comise Onu, să-l trimeţi la Timiş.</p>
                  <p rend="justify">După ce Vodă s-a dus, iar comisul Simion a trecut căpitanului din acea zi al curţii atât poruncile măriei sale cât şi robii aduşi, a venit înştiinţare de la părintele Amfilohie pentru găzduire şi masă. Solul veneţian s-a dus să găsească pe signor Giuseppe; postelnicul şi comisii au fost poftiţi la prânz la palat, în cămările Domnului. După ce şi-au schimbat straiele şi s-au odihnit şi au ospătat, au trecut la sfinţitul arhimandrit.</p>
                  <p rend="justify">L-au găsit cu obrazul pălit de veghere şi îngrijorare.</p>
                  <p rend="justify">—  Am primit toate înştiinţările de la comisul Manole, a zis cuvioşia sa, şi toate le-am lămurit măriei sale. Faptele răzăşilor săi şi isprăvile domniilor voastre i-au adus măriei sale oarecare bucurie. Nădăjduim până la sfârşit în ajutorul lui Dumnezeu.</p>
                  <p rend="justify">La aceste vorbe comisul Simion a tăcut, cum îi era obiceiul. Jder n-a cutezat să ridice cuvânt înaintea fratelui său mai mare, aşa că i-a fost tălmaci postelnicul. Şi a spus domnia sa Ştefan Meşter unele lucruri pe care le socotea mai vrednice de amintit, lăudând cu vorbe iscusite pe prietinii săi şi mai ales pe comisul cel bătrân.</p>
                  <p rend="justify">—  Măria sa e prea mulţămit de slujba lui Păr-Negru şi a feciorilor săi, a zis iar părintele arhimandrit. Dacă treburile se aşează după dorinţa şi nădejdea noastră, apoi toţi aceştia – spune însuşi măria sa, cu chiar aceste vorbe ale măriei sale – apoi toţi aceşti vrednici slujitori ai noştri vor sta lângă noi ca nişte prietini iubiţi. Auzind asemenea cuvinte ale măriei sale, mult m-am bucurat.</p>
                  <p rend="justify">—  Aş fi poftit să le afle întâi părintele nostru… a rostit cu voce domoală şi cu un surâs slab comisul Simion.</p>
                  <p rend="justify">—  I le-am adus la ştiinţă comisului celui bătrân, jupâne Simioane, a răspuns cu bunătate arhimandritul.</p>
                  <p rend="justify">—  Să nu afle cumva maica noastră comisoaia Ilisafta, s-a amestecat cu jumătate de glas Jder, c-apoi mă chiamă de la oaste să mă ducă undeva în peţit.</p>
                  <p rend="justify">Ochii cuvioşiei sale arhimandritului s-au subţiat, semn că înlăuntrul său se veselea; dar îndată i s-a încreţit iar fruntea şi a privit pe oaspeţii săi ca din adâncimea unei nopţi de gânduri.</p>
                  <p rend="justify">—  Prietinilor mei, a grăit cuvioşia sa, aflaţi că eu nu mai am stare de pace. Acuma înţeleg cât sunt de puţintel pe lângă măria sa. Căci măria sa Ştefan se împietreşte ca o stâncă, pe când eu slăbesc, ca un biet suflet ce mă aflu. De când ţin oamenii minte şi au însemnat monahii în cărţi, de puţine ori asemenea valuri au bântuit ţara. Năvălirile tătarilor se fac vara, după ce gospodarii şi-au strâns oarzele şi grâiele. Singuri aceşti păgâni bagă de samă să se învârtejească asupra creştinilor la vreme de secetă; aşa li-i lor mai cu priinţă. Pălesc trei zile ş-apoi se trag în pustia lor. Omenirea face ce poate, ferindu-se din calea prădalnicilor, ca să-şi cruţe măcar vieţile. Bejenia însă e la vreme bună când creştinul găseşte orişiunde un adăpost; îşi aşează muierea şi copiii într-un ponor, vitele într-o râpă. Găseşte un fruct ori o rădăcină de mâncare. Repede a venit navala, repede se duce, omul se întoarce la ale sale. Dar acum o urdie ca asta, cum nu s-a mai pomenit, umblă cu încetineală, zdrobind tot, mâncând şi păscând tot; iar fugarii, la o vreme de iarnă, până ce ajung subt un acoperământ, îşi văd copiii rebegind şi vitele pierind de foame. Aşezându-se astfel asupra ţării, eu îi văd pe aceşti păgâni ca o omidă care umblă şi roade câmpurile şi pădurile, suie dealuri, coboară văi, trece ape şi nu se opreşte decât la o poruncă mai presus de noi. Eu aud de pretutindeni plângerile şi suspinurile care vin şi-mi sângerează inima. În fiecare zi, în fiecare noapte, alergătorii sosesc aici la curte şi arată unde au fost prădăciuni, pojaruri şi tăieri. Porunca mea este să nu întârzii nici o clipă şi să intru în orice ceas la Vodă; noaptea, să-l scol din somn şi să-i spun tot. Măria sa ascultă în tăcere şi-şi face numai socoteală unde au ajuns ismailitenii şi în ce chip se mişcă spre Vaslui. Parcă nu l-ar durea nimic din câte află; dar îl doare şi cunosc eu în ochii măriei sale cât de afundată îi este durerea. Atuncea sloboade acele porunci la căpitanii săi pe care îi are trimeşi în preajma urdiei. Şi-l văd, după puţine vorbe, cât se bucură, când îi vin şi veşti bune, ca acele pe care i le trimete comisul cel bătrân.</p>
                  <p rend="justify">—  Ţara are credinţă în măria sa, a zis cu voce neaşteptată comisul Simion.</p>
                  <p rend="justify">—  Într-adevăr, a adăogit postelnicul. Ţara crede în izbândă, după cum cred şi eu. După grindini şi vârtejuri de vânt, am văzut de multe ori cum se deşteaptă şi se ridică la soare holdele culcate. Să ştiţi că şi asta-i o izbândă şi Dumnezeu a mai dat-o şi în alte rânduri acestor pământeni.</p>
                  <p rend="justify">Arhimandritul a întors cuvânt cu glas schimbat:</p>
                  <p rend="justify">—  Altfel de izbândă vrea măria sa.</p>
                  <p rend="justify">—  Tătuţa spune… s-a amestecat cu aţâţare Jder; apoi, fără nici o pricină s-a oprit.</p>
                  <p rend="justify">—  Ce spune tătuţa domniei tale? L-a îndemnat arhimandritul.</p>
                  <p rend="justify">Mezinul Jderilor stătea încă la îndoială, rânduindu-şi oarecum în sine vorbele şi înfăţişările de la popasurile trudnice pe care le avusese cu părintele său. La focurile de popas din acele seri, umblau poveştile şi prorocirile, împletindu-se prin flăcări şi fum spre stele. Acele poveşti şi prorociri erau ca un suflet al pământului Moldovei.</p>
                  <p rend="justify">—  Spunea tătuţa… spunea tuţa într-o sară, pe când sta de vorbă cu căpitanii de steag şi alţi răzăşi vârstnici, cum că, dacă Antihrist a cuprins Cetatea Împărăţiei şi tot bate şi cuprinde ţările şi noroadele, apoi, după vorba părintelui Nicodim, aşa i-i scris şi rânduit. Să se întrebe creştinii: cât îi poate fi scris şi rânduit lui Antihrist să bată şi să cuprindă? Dacă nimeni nu s-a ridica în acest veac cu sabia să taie capul fiarei, să ştiţi că domnia ei va fi de o mie de ani asupra lumii. Dar iată că de la Moldova iese luptător cu sabie ageră, zice bădiţa şi părintele Nicodim. Atuncea bătrânul nostru adaogă aşa: Degeaba mă tot ciocăneşte la cap şi mă îndeamnă jupâneasa Ilisafta să-i aduc noră; noi bărbaţii cei bătrâni şi cei tineri, avem altele de făcut. Noi n-avem alta de făcut decât să murim pentru legea noastră: a fi să fie domnia de o mie de ani a fiarei, ori doborâm fiara şi măria sa Ştefan îi ia capul. Noi ne-om înfăţişa la scaunul Împărăţiei celei ce stă deasupra veacurilor şi lumilor şi ne-om da samă cu sufletul. Când a auzi de asemenea vorbe muţa, apoi are ce se mira; căci asemenea vorbe nu s-au mai spus. Iar eu, cuvioase părinte Amfilohie, mă uitam la răzăşii care ascultau şi-i vedeam lăcrămând. De ce să spun că n-am plâns şi eu? Am plâns şi eu; deasemenea a plâns şi bădiţa Simion, care-i de faţă; să spuie bădiţa Simion dacă n-a plâns şi domnia sa…</p>
                  <p rend="justify">Bădiţa Simion sta încruntat şi şi-a întors obrazul spre un ungher al chiliei.</p>
                  <p rend="justify">—  Acum eu să vă spun domniilor voastre, a urmat Jder; toate acestea au ieşit din sfaturile tătuţii cu părintele Nicodim. Dimineaţa şi sară părintele Nicodim stă în sfat cu părintele nostru; iar uneori părintele Nicodim îl îndeamnă la mărturisire pe comisul Manole şi-i cântă nişte rugăciuni ale lui. De când am fost la cuvioşia sa la învăţătură, am aflat eu că părintele Nicodim scorneşte din inima lui asemenea rugăciuni pe care nu le-am mai auzit. Iar acuma, stând noi toţi în popas, comisul Monale îl tot roagă să-i cânte una care-i place domniei sale…</p>
                  <p rend="justify">Jder se opri dintrodată din vorbire. Urechea lui mai ascuţită auzise paşii Voievodului sunând pe pardoseala de piatră a sălii de afară. Măria sa venea în paraclis, să se închine. În acea zi, încă de dimineaţă, toate făcliile erau aprinse. Şi era poruncă să fie lăsate necontenit aprinse, deoarece Vodă se întorcea din trei în trei ceasuri la rugăciune.</p>
                  <p rend="justify">Toţi câţi se aflau în chilia părintelui arhimandrit Amfilohie au stat în tăcere neclintită, privind prin geamul care răspundea în paraclis. Însă măria sa a împins uşa chiliei arhimandritului şi a intrat, găsind sfatul amuţit. Oaspeţii s-au ridicat, ca să se ducă şi să lese pe măria sa singur cu sfetnicul său de taină; dar măria sa le-a făcut semn să rămâie. S-a aşezat în jilţ, şi-a sprijinit tâmpla dreaptă şi a rămas un timp cugetând. Apoi a zâmbit spre cei de faţă.</p>
                  <p rend="justify">—  Prietinilor, despre ce vorbeaţi? A întrebat cu blândeţă măria sa.</p>
                  <p rend="justify">Arhimandritul a dat lămurire:</p>
                  <p rend="justify">—  Luminate stăpâne, comisul Onu ne povestea ce se spune în popasurile răzăşimii pe care o călăuzeşte comisul Manole Păr-Negru.</p>
                  <p rend="justify">—  Ce se spune?</p>
                  <p rend="justify">—  Se spun vorbe bune, măria ta, pentru lauda şi pentru izbânda măriei tale. Iar mai cu samă ne vorbea comisul Onu despre părintele său şi despre o rugăciune pe care a alcătuit-o, pentru bătrân, părintele ieromonah Nicodim.</p>
                  <p rend="justify">—  A alcătuit o cântare părintele Nicodim? Nu mă mir şi-mi aduc aminte că mi-a spus şi mie odată, la mănăstire la Neamţu, nişte stihuri cu vedenia sfântului Ioan Evanghelistul. Acele stihuri se adeveresc acuma, părinte Amfilohie. Şi ce mai spune acest prietin al meu comisul Onu?</p>
                  <p rend="justify">Aşa a zâmbit măria sa şi cu aşa glas a rostit aceste cuvinte încât Jder a pus genunchiul în pământ şi a sărutat dreapta măriei sale.</p>
                  <p rend="justify">—  Luminate Doamne, a zis el cu glas tulburat, tatăl meu crede în izbândă, după cum se arată în cântarea părintelui Nicodim.</p>
                  <p rend="justify">—  Ai învăţat şi domnia ta acea cântare?</p>
                  <p rend="justify">—  Am învăţat-o şi eu, după cum au învăţat-o mulţi din răzăşii măriei tale.</p>
                  <p rend="justify">—  Atuncea să ne-o spui şi nouă, comise Onu, a poruncit măria sa. Avem gânduri şi griji; şi în asemenea gânduri aspre şi griji grele, obişnuim a sta singuri. Totuşi, într-o zi ca asta, am vrut să mai văd un semen al meu şi să-i ascult glasul; aşa e blăstămată firea noastră omenească, să ne căutăm unii pe alţii. De aceea am intrat la părintele Amfilohie, şi m-am bucurat găsindu-vă. Binevoiţi a veni cu mine la rugăciune; după aceea mă duc iar la singurătate, şi nu doresc alta în noaptea asta care vine decât să-mi aducă părintele Amfilohie şi veşti bune.</p>
                  <p rend="justify">—  Nădăjduiesc să fie bune, luminate stăpâne.</p>
                  <p rend="justify">—  Dumnezeu să ne bucure şi să ne întărească cu milosârdia sa.</p>
                  <p rend="justify">Voievodul a făcut semn de îndemnare. La porunca măriei sale, arhimandritul, postelnicul şi comişii l-au urmat în paraclis. Luminăţia sa a îngenunchiat; au îngenunchiat şi ei. A început clopotul în turn. Au stat neclintiţi cât a bătut clopotul. S-a făcut tăcere şi Jder a mai simţit un timp tremurul zidăriei până în inima sa. Se aştepta parcă la un cutremur, aşa încremenirea de icoană a măriei sale se prelungea. Prin ferestrele nalte pătrundea cenuşiul zilei de afară; făcliile dădeau o lumină dulce ca a unei zile de toamnă în asfinţit.</p>
                  <p rend="justify">Vodă şoptea singur, în sine; numai buzele i se mişcau; nu s-auzea nici un sunet. Când măria sa a întors fruntea, comisul Onu era plin ca un fagure; mila şi dragostea îi covârşeau sufletul; cântarea părintelui Nicodim îi era pe buze şi a rostit-o măriei sale fără nici o greutate, ca şi cum i-ar fi închinat o oraţie în acea zi a Sfântului Ştefan.</p>
                  <p rend="justify">Doamne, suflet neprihănit mi-ai dat:</p>
                  <p rend="justify">Ca flacăra de lumânare de trup l-ai legat.</p>
                  <p rend="justify">În mâna ta sufletul mi-l încredinţez, Hristoase.</p>
                  <p rend="justify">Întru credinţa ta lămurit a fost;</p>
                  <p rend="justify">Laolaltă cu al păcătoşilor nu-l pune, Doamne.</p>
                  <p rend="justify">Dă-mi, Dumnezeule, moartea drepţilor, A celor căzuţi pentru lege;</p>
                  <p rend="justify">Doamne, adaogă sufletul meu În ceata oştenilor tăi, lângă tine!</p>
                  <p rend="justify">Vodă a stat încă un răstimp destul de lung neclintit, cu faţa întoarsă cătră icoana Fecioarei prea curate cu pruncul. A suspinat apoi şi s-a ridicat. A zâmbit ca dintr-un vis credincioşilor săi şi s-a dus iar la singurătate.</p>
                  <p rend="justify">Treburile războiului au urmat în acelaşi chip până în ziua de 9 ianuarie; înaintarea nebiruită a urdiei a pătruns în valea Bârladului spre Vaslui. Toată vremea, steagurile de răzăşi se hărăţiseră cu navrapii şi cu deliii, pricinuindu-le multă nelinişte şi prăpădind şi ele destul sânge. Acuma, din porunca lui Vodă, se strângeau cătră taberile curtenilor.</p>
                  <p rend="justify">În dimineaţa de 9, luni, a plouat până spre amiază: o ploaie călduţă, ca în vremea verii. Cât omăt mai fusese în râpi, l-au spălat puhoaiele. Îndată ce pământul s-a zvântat puţin, Alexandru-Vodă, coconul domnesc, care se afla ieşit cu patru steaguri ale sale în lungul pârăului Chiţoc, a socotit că poate păşi cu îndrăzneală spre urdie. Vremea urma să fie prielnică moldovenilor; măria sa de mult poftea să se înfăţişeze lumii cu o faptă de arme care să umple de bucurie inima părintelui său.</p>
                  <p rend="justify">Avea sub mâna măriei sale buni oşteni, între alţii pe jupân Cristea Păr-Negru, vistiernic, şi pe starostele Nechifor cu feciorii săi. Deasemenea îl avea pe Calistrat Mânzatu, sabie tare care stătuse la învăţătura comisului Manole. Acest Calistrat Mânzatu era căpitan al steagului de la Bacău.</p>
                  <p rend="justify">Urmând malul drept al pârăului Chiţoc, măria sa Alexandru şi-a împins steagurile până la un loc ce se chema Dumbrava Mestecănişului. Acolo, după o desime de mesteceni bătrâni şi plopi, se afla un iezurcan al brebilor. Ocolind dumbrava şi iazul, au dat cătră apa Bârladului şi au umblat aşa până la altă dumbravă. Răzăşii ce umblau înainte cercetând s-au întors dând ştire că, în şes, în nişte poieni ale luncii Bârladului, s-ar afla descălecat un stol de delii. Răzăşii îi cunoşteau după înfăţişare, căci deliii umblau îmbrăcaţi şi încuşmaţi cu piei de pardos şi râs.</p>
                  <p rend="justify">Dându-şi cu grăbire poruncile, măria sa Alexandru a împărţit steagurile sale în două: pe Calistrat Mânzatu l-a trimes să ocolească pe la deal, iar măria sa, păstrând pe jupân Cristea lângă sine, cu starostele Nechifor şi feciorii starostelui, a ţinut tot înainte, ca dintr-o săgeată, izbindu-i pe delii şi punându-i în scurtă vreme sub sabie pe cei mai mulţi.</p>
                  <p rend="justify">S-a întâmplat însă că deliii să nu fie singuri în acea parte a şesului. Dincolo de poiana popasului lor, mai erau alte poieni ale altor popasuri. Şi la zvoana de război, s-au sculat de acolo alţi delii, sprijiniţi de navrapi, spahii şi akingii, care au venit ca un vârtej de săbii, izbind în călărimea lui Alexandru-Vodă.</p>
                  <p rend="justify">Atunci s-a văzut vrednicia acestui cocon domnesc, căci nu s-a înfricoşat, nici n-a dat îndărăt; ci, înţepenindu-se în scări, a mers înainte numai cu sabia goală. Iar starostele Nechifor, ca un bătrân mai cuminte ce se afla, l-a sprijinit numaidecât cu suliţi lungi de carpăn cu bold de fier. Cu acele suliţi, atât bătrânul cât şi Samoilă şi Onofrei, feciorii starostelui, când s-au repezit cu caii, au împuns ca în frigare câte doi şi câte trei din călăreţii ismailiteni. Abia atuncea, lepădând suliţile, Căliman bătrânul împreună cu Strâmbă-Lemne şi Sfarmă-Piatră au apucat în mâni toporaşele cu coadă lungă pe care le aveau atârnate la oblâncuri. Îndată s-a limpezit împrejurimea în locul unde se afla Alexandru-Vodă.</p>
                  <p rend="justify">Cristea Păr-Negru a trecut înainte; toţi răzăşii săi şi-au scânteiat săbiile şi au început a bate. Dar abia atunci a năvălit în acel loc grosul acelor pilcuri de călăreţi osmanlâi. Cu aşa putere au venit, strânşi în rânduri dese şi cu suliţile între capetele cailor, încât răzăşii lui Cristea au fost străpunşi şi împărţiţi. În avântul lor ismailitenii au trecut până la Alexandru-Vodă, fără a-l cunoaşte. Atunci au ieşit unii din răzăşi cu suliţile, iar starostele Neehifor şi feciorii săi cu topoarele, ca să apere fiinţa scumpă a coconului domnesc. Până atuncea nimene nu se gândise că unui cocon domnesc i se poate întâmpla asemenea poznă. Atuncea au văzut; şi unii dintre dânşii s-au înfricoşat, căci dacă pică Alexăndrel-Vodă, pică din umăr un braţ al lui Ştofan-Vodă.</p>
                  <p rend="justify">—  Ptiu, drace! S-a mirat starostele. Daţi cu tărie, feciorilor.</p>
                  <p rend="justify">Onofrei şi Samoilă dădeau cu tărie, ca şi părintele lor. Într-o clipă de răgaz, ca să le fie mai îndămână, s-au pedestrit şi au făcut scut de trupuri măriei sale.</p>
                  <p rend="justify">Atuncea a mai rostit câteva cuvinte obişnuite ale sale Căliman bătrânul:</p>
                  <p rend="justify">—  Oameni buni, mare poznă!</p>
                  <p rend="justify">N-a mai auzit decât Onofrei şi a întors capul, mirat că acele vorbe nu sunt rostite în rânduiala lor. Bătrânul căzuse cu Samoilă Strâmbă-Lemne alături. Erau sângeraţi şi amestecaţi cu mâzga. Chiar în acel răstimp a stat o clipă harţul, parcă s-ar fi cumpănit, şi a sosit dintr-o lăture, cu mare putere, Calistrat Mânzatu cu steagul său, dând spaimă unora şi nădejde altora. Cum au lovit, călăreţii lui Mânzatu au şi lunecat înainte, luând după ei pe navrapi, pe spahii şi pe delii.</p>
                  <p rend="justify">Jupân Cristea Păr-Negru şi-a văzut săbiile sale slobode şi s-a grăbit să-şi scoată stăpânul la lărgime înapoi, spre tabăra lui Vodă.</p>
                  <p rend="justify">Onofrei s-a dus cătră ai săi şi i-a căutat de lovituri, întorcându-i cu faţa în sus. Samoilă fusese străpuns de patru suliţi. Bătrânul fusese lovit de fier la grumaz şi vărsa sânge din rana largă, dar tot mai sufla şi a deschis ochii asupra feciorului său.</p>
                  <p rend="justify">—  Tu eşti, Onofrei?</p>
                  <p rend="justify">—  Eu sunt, tătucă.</p>
                  <p rend="justify">—  Adă-ţi aminte de cele rânduite.</p>
                  <p rend="justify">—  Da, tătucă, n-om mai avea în ce da orz cailor… Dar eu te-oi pune în sicriul domniei tale, cum mi-ai poruncit.</p>
                  <p rend="justify">Bătrânului i s-au înegurat ochii. Onofrei s-a aplecat şi l-a prins de subsuoara stângă; s-a opintit şi l-a ridicat la subsuoara dreaptă şi pe Samoilă, şi s-a grăbit să-i aşeze pe câte-un cal, cu pântecele în tarniţi şi cu braţele şi picioarele atârnând. Le-a înodat la spate scările; a încălecat şi el, între morţi, călăuzind caii cu poverile după pâlcul lui Cristea. Unii din răzăşi, văzându-l la o treabă aşa de grea, i-au dat ajutor, venind împrejurul său, şi astfel a hălăduit şi Onofrei cu morţii pe urmele lui Alexăndrel-Vodă. De mirare le era răzăşilor că acel fecior nici nu grăieşte, nici nu plânge. El îşi ducea morţii săi, după o poruncă pe care o avea.</p>
                  <p rend="justify">În după-amiaza aceea de luni, până ce s-a făcut noapte, harţurile şi împunsăturile n-au contenit din partea unora dintre bulucurile răzăşimii. Numai cele şaisprezece steaguri ale lui jupân Manole Păr-Negru nu s-au arătat nicăieri. Îi venise comisului celui bătrân anumită poruncă de la măria sa şi îşi ţinea oamenii feriţi în văi şi între păduri pe care nu le ştia nimeni. Noaptea, s-au spălat nourii de pe cer, iar la revărsarea zorilor de marţi s-au umplut văile Bârladului, între codri, ca de un abur de lapte. Era deasă pâcla, s-o tai cu cuţitul, cum spuneau pământenii. „Hadâmbul nu vede nimica şi-şi dă cu degetele în ochi”, prujeau oamenii de la munte, după năravul lor cel rău. N-a fost ceată de slujitori, de la nemţi, până la hânsari şi dorobanţi; şi n-a fost îmbulzeală de om cătră dealul lui Mirenilă, unde se adunaseră gloatele cu îmblăcie şi coase; n-a fost răzăş, ori călare ori descălecat, dar treaz în toată vremea nopţii, care să nu vadă în pâcla care acoperise văile un semn şi o ocrotire de la Dumnezeu.</p>
                  <p rend="justify">Urdia se mişcase toată noaptea. Când s-a oprit frământarea, la dezvălirea dimineţii, s-a întins tăcere cătră mlaştinile ce se chiamă Trei Ape şi s-au auzit glasurile tânguitoare ale hogilor şi ulemalelor. După ce au proslăvit pe Alah şi pe Mahomed proroc, acele glasuri neînţelese ale oamenilor străini au contenit, şi foirea urdiei a pornit din nou, ca a unui balaur cu multe capete şi labe care se târâia prin mlaştină. Într-un timp iar s-a făcut o oprire şi atunci au sunat pe mare întindere strigările crainicilor, care făceau cunoscute bulucurilor înşirate în lungul văii, ori răsfirate pe aripi, poruncile beiului Soliman. Străjile măriei sale Ştefan-Vodă, care băgau de samă la toate din locurile lor din ponoare, au înţeles că ar fi ajuns într-o vreme şi puştile urdiei dincolo de vărsarea Chiţocului. Se auzeau îndemnurile bouarilor, pocnetele harapnicelor şi opintirile robilor la roţile înglodate.</p>
                  <p rend="justify">Când a căzut de la Domnie porunca aşteptată, surlaşii şi trâmbiţaşii de dincolo de lunca Bârladului au dat zvoană mare, iar alţii au bătut din tobe şi au slobozit sacaluşuri.</p>
                  <p rend="justify">Asemenea zvoană repezită până la cer a părut a fi dintrodată o strămurare năprasnică dată urdiei. Akingii şi spahiii s-au repezit prin ceaţă înainte. Au dat în mlaştină, au descălecat; au trimes numaidecât ştire în urmă să înainteze la harţ pedestrimea cu baltagurile, să taie lunca şi să deschidă drumuri oştii. În zvoana şi în neorânduiala acestui început, capetele urdiei au înaintat singure la pieirea lor, cătră larma înşelătoare de război; s-au adaos şi carăle cu pive care s-au înglodat în mlaştină şi s-au pus apoi de-a curmezişul. Îndată ce s-a înţeles asemenea lucru, măria sa a mişcat cătră coarnele dinainte ale armiei încă neînglodate pe unii dintre curtenii săi şi pe secui.</p>
                  <p rend="justify">Pe loc s-a cunoscut care-i înţelepciunea şi cumpăna acelei bătălii. Şi măria sa a repezit alte porunci.</p>
                  <p rend="justify">Atunci s-a mişcat comisul Manoie cu cele şaisprezece steaguri. Fruntea urdiei se îmbulzea în mlaştină, cercând să treacă dincolo, la lărgime. Nu putea trece ş-o călcau din urmă alţii care se repezeau cu nerăbdare aprigă. Prin dimineaţa nedesluşită două tovărăşii de steaguri au pălit mai la vale sila ismailitenilor, din două laturi. Din laturea stânga a apei Bârladului, de cătră Bobriac, au pălit Jder şi Nicoară Păr-Negru. În acelaşi timp de pe Chiţoc au intrat în cealaltă coastă a urdiei Manole bătrânul şi comisul Simion. Aşa de tari au fost aceste lovituri şi atât de neînduplecate, cu mare pieire şi jertfă din partea răzăşimii, încât trupul balaurului a fost curmat în două. Jder şi Nicoară au prins a bate şi a mâna înapoi coada, prăvălind-o spre căruţele şi saivanele hadâmbului, iar Manole Păr-Negru şi Simion Păr-Negru, împingând bătaia în răspăr, au pripit acea înfricoşătoare izbândă a lui Ştefan-Vodă, care s-a vestit îndată cu faimă în lume şi s-a pomenit în veac. La loviturile de berbece ale steagurilor comisului celui bătrân, ieşeau şi într-o parte şi în alte viermete de oameni negri, în care spaima izbucnise ca pulberea de puşcă. Osmanlâii au pornit în risipă mânaţi de biciul de foc al acelui arhanghel înfricoşat, care vine îndată asupra oamenilor după descumpănirea minţii.</p>
                  <p rend="justify">O  clipă s-a arătat lumină asupra învălmăşelii. Atunci când s-a arătat acea rază de soare, au căzut unul lângă altul, cu arma în mână, străpunşi de multe suliţi, Simion Jder şi părintele său Manole Păr-Negru. Tot atunci cei dintâi fugari ismailiteni au năboit prin văile de sub Bobriac şi pe sub dealul lui Mirenilă, iar gloatele s-au îndemnat asupra lor, stupind în palme şi pregătindu-şi topoarele şi coasele. Unii întrebuinţau îmblăciul, pălind pe fugari din goană după cap. S-a înşirat urdia la mari depărtări, prigonită astfel de pământeni. În vremea asta curtenii şi răzăşii au pisat pe cei din mlaştină până ce li s-au trudit braţele. Măria sa a trimes steaguri proaspete cătră vremea amiezii ca să împresure şi să ia în stăpânire ce mai rămânea. Jder şi Nicoară au muşcat şi au hărţuit o poştă pe hadâmb cu curtea lui; apoi au oprit şi au poruncit răzăşilor să descalece şi să caute în desagi pită şi brânză, ca unii ce se osteniseră şi flămânziseră cu folos.</p>
                  <p rend="justify">După ceasul al cincilea, au fâlfâit perdelele ceţii şi au prins a fi mânate de un vânt din răsărit. Se părea că acel vânt le învăluie în sus, amestecându-le cu nourii coborâţi. Spuneau bătrânii că niciodată nu s-ar fi văzut astfel amestecate ceţele de jos cu nourii de sus, şi a binevoit Domnul Dumnezeu să fie asta tocmai în acel răstimp de greu cumpăt. Se vedea împrejurimea umplută de spaimele morţii şi risipiri, puştile intrate ca în sorb, cu vitele şi omenirea care le slujeau, cai şi călăreţi căzuţi cât n-ar fi fost chip să-i numeri. Cât vedeau ochii în josul mlaştinei şi apei, se afla lume şi dobitoc măcinat în vârtejul urgiei şi risipit grămezi ca de o mânie sfântă. Zdrobirea aceea a balaurului se încreţea încă de zvârcoliri şi tresărea de gemete. Pe sub nouri au trecut două învăluiri de corbi.</p>
                  <p rend="justify">Atunci s-a arătat pe un pripor măria sa Ştefan călare, sub prapor, privind. Veneau vestitori, descălecau, se închinau şi-i aduceau ştirile. În jurul măriei sale se aflau stând cu încremenire şi cu inimile îngheţate unii dintre boieri. Măria sa a aflat nu târzie vreme de pieirea unora dintre slujitorii săi iubiţi şi a poruncit să fie aleşi din nomoluri. Mai cu samă dorea să se aleagă comişii: bătrânul şi tânărul. Locul unde căzuseră ei şi cei care luptaseră împreună cu dânşii se cunoştea, subt un val mort de pedestrime a ismailitenilor.</p>
                  <p rend="justify">—  Acolo sunt şi să-i scoateţi, a poruncit măria sa înălţând privirile spre nouri. Apoi a adăogit cu un suspin, mai mult cătră sine: Acolo s-au trudit secerătorii din Apocalipsis.</p>
                  <p rend="justify">Curtenii şi răzăşimile s-au muncit toată după-amiaza ca să aleagă pe creştini, pe când alte steaguri ale măriei sale, cu gloatele ce se aţineau pe drumurile văilor, spârcuiau pe fugarii lui Soliman-Beg. Unele bulucuri au fost tăiate de pământeni tocmai la apa Smilei, în ziua a treia după război.</p>
                  <p rend="justify">Voievodul a poruncit slujbe la bisericile târgului şi însuşi măria sa a intrat în paraclis, stând îngenunchiat îndelungată vreme, ca şi cum şi-ar fi uitat trupul său acolo, înălţându-se numai cu sufletul la Izvorul tuturor nădejdilor. Când s-a trezit, înegura sara cu cele dintâi ceasuri de alinare după biruinţă. De pretutindeni îi veneau veşti bune de topirea năvălitorilor osmanlâi, amestecaţi cu zăpezile vremelnice ale acelei ierni şi căzuţi în puhoiul care curgea la râpă. În chilia arhimandritului, luminăţia sa a rostit vorbe ce urmau a fi însemnate pe cartea domnească, vestind domnilor şi crailor fapta de la Vaslui. La tălmăcirea acestei cărţi a fost apoi meşter cu mare osârdie părintele Geronimo dominicanul.</p>
                  <p rend="justify">Cuprinsul cărţii domneşti a fost acesta: „Noi Ştefan-Voievod, din mila lui Dumnezeu Domn al Ţării Moldovei, ne închinăm cu prietinie domniilor voastre tuturor cărora vă scriem; şi vă dorim tot binele. Domniile voastre cunoaşteţi că Împăratul cel necredincios al turcilor a fost şi este prigonitorul creştinătăţii şi zilnic cugetă cum ar putea supune şi zdrobi pe creştini. Vă facem cunoscut că pe la Boboteaza trecută a intrat de la împărăţia Ismailiteanului în ţara noastră şi asupra domniei noastre mare oaste, în număr de o sută douăzeci de mii de oameni, având căpitan de frunte pe Soliman-Paşa Beglerbegul; împreună cu dânsul având pe toţi curtenii Păgânului şi seminţiile din Rumelia şi pe Voievodul Ţării Româneşti cu oastea.</p>
                  <p rend="justify">Auzind şi văzând noi asta, am luat în mână sabia şi, cu ajutorul Dumnezeului nostru atotputernic, am ieşit împotriva duşmanilor creştinătăţii, i-am biruit şi i-am călcat în picioare şi pe toţi i-am trecut subt ascuţişul săbiei; pentru care lucru dăm laudă lui Dumnezeu.</p>
                  <p rend="justify">Aflând de asta, Împăratul păgân va pofti să-şi răscumpere înfrângerea şi va să vie el însuşi împotrivă-ne cu toată tăria, ca să supuie Ţara. Până acuma feritu-ne-a Dumnezeu de asemenea cădere. Ci dacă această poartă a creştinătăţii, ţara noastră, ar fi să fie, ferească Dumnezeu, pierdută, atunci creştinătatea întreagă ar fi în primejdie. De aceea vă îndemn pe domniile voastre să ne trimeteţi căpitani şi oaste într-ajutor cât mai este vreme, împotriva duşmanului nostru al tuturora. Acuma e ceas potrivit, având Ismailitieanul mulţi potrivnici, care stau în toate părţile asupra lui cu sabia. Iar noi făgăduim, pe credinţa noastră, sub jurământ al Domniei noastre, să luptăm până la moarte pentru legea creştinească. Faceţi şi domniile voastre aşa pretutindeni, după ce noi, cu ajutorul Domnului, i-am retezat mâna dreaptă; şi fiţi gata fără întârziere.”</p>
                  <p rend="justify">După ce a rostit măria sa aceste vorbe, a rămas visând îndelungă vreme cu fruntea plecată în palme şi cu coatele pe genunchi şi a oftat, cugetând la toate câte se petrecuseră în acea zi ca într-un spulber de furtună.</p>
                  <p rend="justify">—  Părinte Amfilohie, a vorbit măria sa într-un târziu, după ce s-a trezit c-un suspin din gânduri; să dai vestire curţii şi Ţării că mâni e zi de post şi de rugăciune pentru morţii noştri.</p>
                  <p rend="justify">A  doua zi, în ceasul cel dintâi, a prins a ninge domol. Peste noapte se înseninase cerul şi amorţise pământul de îngheţ uşor; după asta veniseră, cu vântul răsăritean, alţi nouri cu fulgi. Abia acuma, ca după o silinţă grea a stihiilor, năştea începutul adevărat de iarnă.</p>
                  <p rend="justify">Călare pe Vizir, şi împresurat de curteni, măria sa a făcut în pas ocolul bătăliei; apoi s-a oprit în locul unde morţii Moldovei fuseseră adunaţi. Se oprea ici-colo căutând cu privirile, până ce deodată a simţit la harmăsarul său, încăpestrit cu surguci şi fuior de barbă, o nelinişte. Vizir a ferit în laturi, forăind. Măria sa a descălecat şi a cunoscut la câţiva paşi pe comişii săi, şi mai încolo pe bătrânul Căliman starostele. Lepădând frâul, a trecut spre altarul ce se ridicase sub cerul liber şi sub ninsoare şi a îngenunchiat. S-au supus în genunchi steagurile de răzăşi, curtenii şi toată suflarea câtă era de faţă, iar vlădica Tarasie a început a ceti între clericii săi, sub prapori, stâlpu morţilor.</p>
                  <p rend="justify">Din îngenuncherea sa, Voievodul ridica în răstimpuri privirile, chemat de acea tăcere îngheţată a oştenilor săi. Stăteau cu faţa spre cer, înseninaţi de alinarea din urmă şi luminăţia sa îşi simţea inima înegurată de jale. După ce s-au cetit stâlpii şi preoţii cu psalţii au cântat cu frumoase glasuri veşnica-pomenire a căzuţilor, Domnul nu şi-a putut stăpâni tulburarea şi a rupt din sufletul său aceste vorbe în auzul celor din juru-i:</p>
                  <p rend="justify">—  Când răsare soarele avem să ne aducem aminte de ei. Şi avem să-i jelim deasemeni când soarele asfinţeşte. Şi când ne vom trezi la bătaia miezului nopţii, avem să-i simţim în jurul nostru şi ne vom afla nemângâiaţi de pieirea lor.</p>
                  <p rend="justify">După ce a tăcut măria sa, a sunat vântul mai cu tărie în mlaştini şi păduri şi au plutit din ceea parte de ape până la auzul măriei sale bocete ale muierilor, care se şi înfăţişaseră să-şi petreacă morţii.</p>
                  <p rend="justify">În aceeaşi zi, la ceasul amiezii, domnia sa postelnicul Ştefan Meşter a purces din porunca Voievodului cătră Neamţu şi Suceava. La Cetatea Neamţului se aflau ocrotite Doamna şi Domniţa Radului-Vodă; iar la Cetatea Sucevii aştepta vestea izbândei împărătiţa Maria Comneanca. Cu slujitorii domneşti ce-i făceau alai şi cu slujitorul său Gore Doda, postelnicul a străbătut repede calea. A doua zi dimineaţă s-a abătut din drum, după făgăduinţa dată unor prietini, şi a intrat la curtea Jderilor devale la Timiş.</p>
                  <p rend="justify">Cum s-a arătat domnia sa la poartă, jupâneasa Ilisafta l-a văzut din cămara sa. Trăgându-şi repede pe mânici scurteica de vulpe a ieşit cu grabă mare în pridvor, strigând cu glasu-i frumos cătră oaspete:</p>
                  <p rend="justify">—  Lume nouă, cu iarnă nouă! Bine ne-ai sosit, jupâne postelnice!</p>
                  <p rend="justify">—  Bine te-am găsit, dragă jupâneasă Ilisaftă… a răspuns boierul muntean.</p>
                  <p rend="justify">—  Apoi aşteptam oameni şi veşti de la bătălie, cinstite postelnice, a strigat cu hărnicie jupâneasa Ilisafta, pe când postelnicul descăleca. Pofteşte înlăuntru şi ne spune cum stau treburile prin acea parte de lume. Se aude că măria sa a avut mare izbândă asupra păgânilor. Mulţămesc lui Dumnezeu şi Maicii prea curate. Stăi colea în scaunul ista larg, jupâne postelnice Ştefane, şi-mi spune te rog. Spune-mi veşti bune de la toţi ai noştri. Nici o clipă să nu întârzii şi să-mi spui toate. Dar să-mi spui întâi dacă nu ţi-i foame. Eu numai am spus vorba, iar nana Chira s-a gândit mai înainte decât mine şi a aduce numaidecât toate câte îi fac trebuinţă unui călător, flămând; şi n-a uita nici pe slujitorii domniei tale. Vai, jupâne postelnice Ştefane, dacă ai şti ce năcaz am cu acel Hrana-Beg pe care nu ştiu de ce mi l-a trimes pe cap măria sa. Adevărat că-i robul lui Ionuţ, dar de ce să mi-l deie mie pe samă? Nu-i place nimica. Îi trimet carne de porc.</p>
                  <p rend="justify">—  Nu! Că el carne de porc nu mănâncă. Îi trimet carne de viţel, ori de pasere.</p>
                  <p rend="justify">—  Strâmbă din nas. Îi fac scrob cu unt: nici asta nu-i place. Dar crezi domnia ta că de plăcinte s-atinge? Da' de unde! Şi-n loc de unt, lui să-i dai numai seu de oaie! Doamne Maica Domnului! Asemenea pacoste îmi trebuie mie? Şi nu pricepe boabă din ce spunem noi; nici noi nu ştim ce bolboroseşte el. Altfel, ce să zic? E om ca şi noi şi nu-i bărbat urât. Spune-mi numaidecât, jupâne postelnice, ce fac ai noştri. Şi dacă te-ntorci la tabără, să nu cumva să uiţi a-i hotărî din partea mea comisului Manole, că de-acuma toate s-au isprăvit, şi-i caut noră. Dacă nu-l aşezăm pe Ionuţ, nu mai are din partea mea stare de linişte şi pace…</p>
                  <p rend="justify">Băgând de samă în acea clipă ochii postelnicului şi zâmbetul său pierit, jupâneasa Ilisafta s-a oprit.</p>
                  <p rend="justify">—  Dragă jupâneasă Ilisaftă, a rostit cu glas blând postelnicul, prietinul nostru comisul Manole şi-a găsit liniştea şi pacea.</p>
                  <p rend="justify">Obrazul comisoaiei s-a albit de năvala sângelui la inimă; i-au crescut ochii: şi-a dus palmele la tâmple şi s-a întors cătră colţul întunecat al cămării.</p>
                  <p rend="justify">—  Hah! A suspinat domnia sa, ca şi cum ar fi cuprins-o pe neaşteptate un val rece.</p>
                  <p rend="justify">S-a întors, cu privirile uscate şi cu buzele tremurând:</p>
                  <p rend="justify">—  Când?</p>
                  <p rend="justify">—  Alaltăieri dimineaţă, dragă jupâneasă Ilisaftă. Cu el s-a prăpădit şi comisul Simion.</p>
                  <p rend="justify">—  Hah! A suspinat a doua oară comisoaia.</p>
                  <p rend="justify">De la inimă i s-a întors sângele în faţă.</p>
                  <p rend="justify">—  Nană Chiră! Nană Chiră! A prins dumneaei a striga. Nană Chiră. Vină repede aici, ca să afli că s-au prăpădit doi dintre iubiţii noştri. S-a prăpădit soţul nostru şi fiul nostru cel mai mare. Să-mi chemaţi numaidecât aici pe jupâneasa Maruşca noră-mea. Dar să nu-i suflaţi o vorbă până ce n-oi vedea-o eu; să-i spun cu această gură a mea şi cum ştiu eu. Şi în acesta ceas să pregătiţi sanie, slujitori şi merinde, ca să ne ducem amândouă la Vaslui, să facem pomenire şi praznic morţilor, după rânduială.</p>
                  <p rend="justify">Astfel a rămas singur, numai cu dădacele, în cuibul de la Timiş, Manole cel nou Păr-Negru; iar bunică-sa şi maică-sa au pornit cu sania în aceeaşi zi la Vaslui, având în spate viscol din miazănoapte.</p>
                  <p rend="justify">Mai târziu, după ce s-a întors la ale sale cu slujitorul său Gherasim, în chilia de la sfânta mănăstire Neamţu, părintele ieromonah Nicodim n-a uitat să scrie în ceaslov întâmplările: „Anul de la Hristos 1475, iar de la facerea lumii 6983, în ziua de marţi, patru zile după sfânta Bobotează, fost-a mare război cu turcii la Vaslui şi i-a biruit luminăţia sa Ştefan-Vodă pe păgâni.</p>
                  <p rend="justify">Pierit-au în acest război părintele nostru după trup comisul Manole Păr-Negru şi fratele nostru după trup comisul Simion şi alţi mulţi, Dumnezeu să-i miluiască întru iertarea sa.</p>
                  <p rend="justify">Iar mai înainte de aceasta, s-a fost întors mezinul nostru comisul Onu de la Sfântu Munte şi de la Brăila, cu barbă, de nu l-a mai cunoscut nimeni; ş-a zâmbit măria sa când l-a văzut şi l-a cunoscut.”</p>
                  <trailer>SFÂRŞIT</trailer>
               </div>
            </div>
         </div>
      </body>
   </text>
</TEI>
