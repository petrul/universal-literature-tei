<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Panza de paianjen</title>
            <author>Cella Serghi</author>
         </titleStmt>
         <editionStmt>
            <edition>
               <date>2013-08-08T09:33:00</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
         <textClass>
            <keywords scheme="unknown">
               <list>
                  <item/>
               </list>
            </keywords>
         </textClass>
      </profileDesc>
      <revisionDesc>
         <listChange>
            <change>
               <name/>
               <date>2022-12-04T19:56:01.804023459</date>
            </change>
         </listChange>
      </revisionDesc>
   </teiHeader>
   <text>                         
      <body>
         <author>Cella Serghi</author>
         <head>Panza de paianjen</head>
         <div type="div1">
            <head>Pânza de păianjen</head>
            <epigraph>MOTO: Je crois que le secret de votre tristesse, (car vous ętes triste, Laura), c'est que la vie vous a divisée. L'amour n'a voulu de vous qu'incomplète. Vous répartissez sur plusieurs ce que vous auriez voulu donner à un seul.</epigraph>
            <epigraph>ANDRE GIDE</epigraph>
            <div type="div2">
               <head>I</head>
               <p rend="justify">Camera în care mă trezesc e salonul. Din mobila de altădată au rămas doar scaunele tapisate cu mătase şi două fotolii la fel. Altădată erau îmbrăcate în huse. Divanul pe care lenevesc acum, aproape până la ora prânzului, nu exista, iar eu nu aveam voie să lenevesc.</p>
               <p rend="justify">În locul pianului stătea altădată pianina; pe ea, aceleaşi fotografii de oameni bătrâni, bunicii mei, pe care nu i-am văzut niciodată, şi un copil gol, întins pe o blană, fratele meu, pe care nu l-am cunoscut nicicând. Deşi mobila a rămas aceeaşi, ca şi cele mai multe tablouri – unul reprezintă garoafe şi e iscălit Marie, altul, margarete, e semnat Eugenia, o Veneţie fadă, pe care, într-un colţ, scrie oblic: „Souvenir de la pension, Rodica” – şi eu, pe vremea când eram ca un adevărat pui de chinezoaică, înţepenită într-un costum naţional oltenesc – totuşi, odaia asta nu mai seamănă de loc cu salonul de odinioară, când doamnele cu voaletele ridicate numai până sub nas, atât cât să poată băga în gură linguriţa de dulceaţă, mă întrebau: „Ilinco, spune tu frumos, cum te cheamă?” sau „Pe cine iubeşti tu mai mult, Ilinco, pe mama sau pe tata?”.</p>
               <p rend="justify">Teracota înaltă, sculptată minuţios, a fost înlocuită cu una joasă, largă, de plăci lucioase albastre. Albastre sunt şi draperiile grele de catifea, şi covorul adânc de pe jos. Tapetul e de culoarea aurului vechi, ca şi ramele tablourilor, printre care acum, atârnă un Balcic de Tonitza, o turcoaică de Iser şi o schiţă de Petre Barbu: capătul digului Mangaliei. Mi-a dat-o Diana după bacalaureat, deşi era lucrul la care cred că ţinea cel mai mult pe lumea asta. Sau poate tocmai de aceea.</p>
               <p rend="justify">— E unsprezece jumătate, Ilinco. Scoală-te, dragă! Se aude prin uşă vocea mamei, cu un „dragă” arţăgos, ca în toate zilele.</p>
               <p rend="justify">Marioara mi-a adus un plic, pe care era adresa mea, cu numele scris greşit, Elena în loc de Ilinca Dima. Un plic de hârtie cartonată, nelipit. Înăuntru, o invitaţie: „Pictorul Petre Barbu vă roagă să onoraţi cu prezenţa dumneavoastră vernisajul expoziţiei”.</p>
               <p rend="justify">Am rămas în picioare, uluita. De unde ştie Petre Barbu că exist şi, dacă i-a pomenit cumva Diana de mine pe vremea întâlnirii lor la Mangalia, cum de-şi mai amintea, fie şi greşindu-mi numele. Citesc şi recitesc nedumerită: „Vineri, 15 martie, ora 12”. Oare azi e vineri?</p>
               <p rend="justify">Am vrut să iau ziarul să văd în câte avem, dar, zăpăcită, m-am repezit la fereastră. Ploua mărunt. Mi-am făcut socoteala că, în douăzeci de minute, mă pot îmbrăca şi, cu un taxi, pot ajunge la timp. (Abia mai târziu mi-am dat seama că la un vernisaj nu e necesar să fii punctual ca la gară.)</p>
               <p rend="justify">Am lăsat-o pe mama buimacă. E întâia dată când mă îmbrac atât de repede şi izbutesc să ies în oraş înaintea prânzului. Îl voi cunoaşte pe Petre Barbu în sfârşit. Îl voi vedea, după ce ani de zile l-am gândit în chip şi fel. Sunt tulburată de parcă eu aş fi îndrăgostită de el, şi nu Diana. Desigur că a primit şi ea o invitaţie.</p>
               <p rend="justify">Ploaia se înteţise. În staţie, nici un taxi. Abia la jumătatea drumului, o maşină, derapând brusc, s-a oprit în faţa mea. M-am aşezat lângă şofer şi l-am rugat să meargă repede, cât mai repede. Puţin a lipsit să ne ciocnim. Geamurile erau acoperite cu picături care se scurgeau pe parbriz. Nu ştiam unde suntem. În faţă, curăţitorul dădea picăturile de-o parte şi de alta şi un triunghi de geam rămânea mereu neted. Mă gândeam cu emoţie că am să-l cunosc în sfârşit. Petre Barbu.</p>
               <p rend="justify">Pentru mine, Petre Barbu e aproape un personaj de roman. Nu l-am văzut niciodată, dar ştiu cum vorbeşte, cum se mişcă şi de multe ori s-a întâmplat, făcând cunoştinţă cu cineva, să-mi spun: seamănă cu Petre Barbu. De ce a ocupat atâta loc în gândurile mele de adolescentă? Poate fiindcă trăiam pe atunci numai din confidenţele Dianei, şi eroul era el, poate fiindcă nu aveam şi eu eroul meu, sau poate fiindcă e singurul capitol din viaţa Dianei pe care-l cunosc atât de bine.</p>
               <p rend="justify">A  fost mai multă lume decât la orice vernisaj. M-a zăpăcit mulţimea aceea de femei elegante, şi, nu ştiu cum, îmbrăcate de parcă se vorbiseră, cu tailleur-uri garnisite cu astrahan sau cu vulpi argintii, cu pălării mici şi cu voaletă. Ca de obicei.</p>
               <p rend="justify">M-am simţit stingherită. Eu eram în haină de ploaie şi basc; pantofii lăsau urme murdare pe parchet.</p>
               <p rend="justify">M-am uitat peste tot să-l găsesc pe Petre Barbu. Deşi nu-l văzusem nici măcar într-o fotografie, eram sigură că-l voi recunoaşte oricând. În înghesuială, o căutam pe Diana, când m-am pomenit în faţa Adrianei şi a bărbatului ei:</p>
               <p rend="justify">—  Ilinco, vii după masă la noi, neapărat?!</p>
               <p rend="justify">I-am privit zăpăcită. Nu înţelegeam ce caută acolo şi de ce mă aşteptau „neapărat” în după-amiaza aceea.</p>
               <p rend="justify">Petre Barbu nu era nicăieri. Gândul că s-ar fi putut schimba de la imaginea pe care mi-o făurisem din scrisorile Dianei în vara când îl cunoscuse la Mangalia nu mi-a trecut prin cap. Fără să vreau, am privit şi tablourile. Cele mai multe erau străzi din Marrakech, ziduri, piaţete, oameni cu turbane şi şalvari şi atâta soare, lumină şi căldură, încât cenuşiul şi ploaia rece de afară m-au uimit ca o realitate în care te trezeşti brusc dintr-un somn greu.</p>
               <p rend="justify">L-am cunoscut pe Petre Barbu.</p>
               <p rend="justify">Mama mă tot întreabă ce s-a servit după-amiază la ceai la Adriana, ce rochie purta Angela, despre ce s-a mai vorbit. Nu ştiu ce să-i răspund. Ştiu numai că l-am cunoscut pe Petre Barbu, că l-am văzut, că mi-a strâns mâna, că am vorbit cu el.</p>
               <p rend="justify">Şi când mă gândesc că eram hotărâtă să nu mă duc. (De atâtea ori am hotărât la fel!)</p>
               <p rend="justify">Plecasem cu intenţia de a mă duce la croitoreasă, apoi prin magazine, după nişte nasturi. Mamei n-aveam să-i spun adevărul ca să nu mă certe că sunt sălbatică şi să nu-mi mai enumere toate relaţiile pe care le-a rupt din cauza mea. Dar pe bulevard, în dreptul Căii Moşilor (lângă simigeria unde, pe vremuri, mâncam dovleac cu Diana), s-a oprit lângă mine o maşină. Era Angela, care m-a îndemnat să mă urc. Se ducea şi ea la Adriana. Aş fi vrut să-i explic că eu am alte treburi, dar cum maşina nu mai putea să stea în punctul acela, am intrat, şi până să apuc să nimeresc şi eu un cuvânt, şoferul a oprit înainte de statuia Rosetti, în faţa casei Adrianei.</p>
               <p rend="justify">Credeam că totul se va întâmpla ca de obicei. Şi, într-adevăr la început aşa a fost: Angela s-a plâns că i-a plecat bucătăreasa, s-a vorbit despre cură de slăbire, reţete de prăjituri, despre rochii, despre Schwester. Adriana a insistat să mai luăm un sandvici, apoi amândouă m-au întrebat în acelaşi timp dacă e adevărat că Diana divorţează.</p>
               <p rend="justify">—  E adevărat că a prins-o bărbat-su în garsoniera unui licean?</p>
               <p rend="justify">Fără să ridice ochii din puloverul pe care-l împletea cu cârlige, Angela, care ştia tot, a completat: „băiatul arhitectului Ion Rădulescu”.</p>
               <p rend="justify">De data asta, Adriana a lăsat lucrul din mână.</p>
               <p rend="justify">—  Ştefăniţă? Dar e la Paris de câţiva ani; studiază medicina. Îl cunosc foarte bine. Cu Michette Rădulescu am fost prietenă.</p>
               <p rend="justify">—  Ei bine, vara asta Ştefăniţă a venit în vacanţă. Au trăit în acelaşi cort, pe malul mării. Angela dădea amănunte. Adriana asculta, lacomă. Eu am rămas pe gânduri. Ştefăniţă, Michette. Adolescenţa Dianei, vacanţele la Mangalia de care-mi vorbea cu exuberanţă şi totuşi cu acea, umbră de melancolie care n-o părăsea. Dar ce rol mai pot juca în viaţa ei prietenii de atunci. Ce este viaţa Dianei, de unde îşi trage forţa asta ciudată, seva asta bogată şi grăuntele de mister care alimentează nevoia de scandal de atâţia ani?</p>
               <p rend="justify">—  Te-am indispus, Ilinco? Nu-ţi place să-ţi atingem idolul. Tu ştii că şi noi am ţinut la ea. Nu pot să uit apariţiile ei. Rochia cu pisici. Ţii minte, Adriana? La un gardenparty a apărut cu o rochie simplă albă dintr-un fel de stofuliţă. Foarte strâmtă până în talie, de unde fusta se desfăcea larg şi se înfoia. Pe lângă tiv, de jur împrejur, erau brodate cu arnici negru pisici care alergau după un ghem, câte pisici atâtea ghemuri. Şi când dansa şi se învârtea, rochia se înfoia, şi pisicile alergau, nebune, după ghem.</p>
               <p rend="justify">—  Ce succes a avut! Oftă Adriana. Purta o florentină imensă, cu o panglică neagră de catifea, care atârna pe spate, în chip de „suivez-moi, jeune homme”.</p>
               <p rend="justify">M-am uitat la ceasul de pe mână şi m-am ridicat.</p>
               <p rend="justify">—  La şapte trebuie să fiu la ora de gimnastică.</p>
               <p rend="justify">În acea clipă s-a deschis uşa şi a intrat soţul Adrianei, împreună cu un bărbat care purta un palton sport de păr de cămilă şi-şi ţinea bascul în mână.</p>
               <p rend="justify">—  Pictorul Barbu, la ai cărui vernisaj am fost azi cu toţii, afară de el, mi l-a prezentat soţul Adrianei.</p>
               <p rend="justify">—  Ilinca Dima.</p>
               <p rend="justify">Ne-am uitat unul la altul, surprinşi. El a zâmbit, şi amuzat, şi trist.</p>
               <p rend="justify">—  Ilinca?</p>
               <p rend="justify">Parcă a intrat ceva din prezenţa Dianei, din anii de şcoală.</p>
               <p rend="justify">—  V-aţi cunoscut la Paris? A întrebat Adriana, intrigată.</p>
               <p rend="justify">—  Nu, a răspuns Petre Barbu cu un aer puţin misterios.</p>
               <p rend="justify">Soţul ei a povestit că l-a întâlnit pe Pierrot (Diana îi spunea Petre, şi cu câtă dragoste!) ieşind de la frizer. Nu se văzuseră de trei ani.</p>
               <p rend="justify">—  Cum de-a primit să vie când i-am spus că nevastă-mea are prietene la ea n-o să înţeleg niciodată. Dar ăsta-i Pierrot, ascuns şi complicat.</p>
               <p rend="justify">Nelu, cu obrazul roşu şi optimist ca o reclamă de bere, era, de obicei, volubil, voia să anime atmosfera, să facă „antren”.</p>
               <p rend="justify">—  Pierrot dragă, scoate-ţi haina. Ilinco, ce-i cu tine, ai venit sau pleci? Aşa te-am pomenit, nehotărâtă. Fetelor, să vă spun ultima bombă; divorţează Diana Ioanescu.</p>
               <p rend="justify">Angela asculta cu atâta atenţie să nu-i scape un cuvânt, că se uita cruciş (cum se uită copiii lacomi la sticla cu lapte).</p>
               <p rend="justify">N-am auzit amănuntele care au urmat. Repetam în gând: „Petre Barbu, Petre Barbu, iată-l în sfârşit, e aici lângă mine”şi căutam să-mi amintesc strângerea lui de mână, să mă încredinţez că nu visez.</p>
               <p rend="justify">—  Faimoasa Diana Slavu! Au exclamat Adriana şi Angela deodată.</p>
               <p rend="justify">Mi-am luat rămas bun. Petre Barbu nu-şi scosese haina; simţeam că plecarea mea va fi un prilej binevenit pentru el ca să scape de-acolo (îl cunoşteam atât de bine!). Şi aşa a fost.</p>
               <p rend="justify">Am plecat împreună. În ascensor aş fi vrut să spun ceva, dar, ca de obicei, mi se părea că-ţi trebuie curaj ca să întrerupi tăcerea. Îl priveam, zâmbeam. El, tot aşa.</p>
               <p rend="justify">Pe stradă, umezeală, ceaţă. Ne-am oprit o clipă în faţa casei.</p>
               <p rend="justify">—  Parcă nu mai plouă, a spus, privind cerul. Dumneata încotro ai drum, domnişoară?</p>
               <p rend="justify">—  În jos, către Liceul Lazăr.</p>
               <p rend="justify">—  Atunci te-nsoţesc, dacă-mi dai voie.</p>
               <p rend="justify">—  Bineînţeles.</p>
               <p rend="justify">Ar fi trebuit să iau tramvaiul 14 până la Cişmigiu şi apoi pe 7, care urcă pe Uranus, sau o maşină, altfel nu mai puteam ajunge la cursul de gimnastică la timp, dar nu voiam să mă despart de el. Mi-era teamă că, dacă pleacă, îl pierd şi aveam să-i pun o întrebare. M-am gândit totdeauna că, dacă l-aş vedea pe acest om măcar un minut în viaţa mea, l-aş întreba de ce n-a iubit-o pe Diana, cum de n-a iubit-o?!</p>
               <p rend="justify">I-am spus că mă aşteptam să-l văd la vernisaj. Mi-a răspuns că nici nu s-a gândit să se ducă. Expoziţia i-au aranjat-o nişte prieteni, tot ei au trimis şi invitaţiile. Apoi, cu totul neaşteptat:</p>
               <p rend="justify">—  Ce mai face Diana?</p>
               <p rend="justify">Trebuia să cobor trotuarul în faţa statuii Rosetti. Petre Barbu mi-a apucat braţul şi m-a sprijinit la timp ca să nu cad. Până pe trotuarul celălalt, care face colţ cu Bulevardul Domniţei, circulaţia era mare şi, sub pretext că sunt atentă la maşini şi trăsuri, am amânat răspunsul pe care-l aştepta. Mi se părea că Petre Barbu seamănă cu cineva. Acelaşi zâmbet se ivea într-un colţ al gurii, ironic şi dezamăgit. Preocuparea acestei asemănări am avut-o poate din primele clipe: acelaşi fel de a tăcea şi de a vorbi fără să te privească, pentru ca apoi, dintr-o dată, să-şi pună asupra ta toată privirea, grea. Aceleaşi distanţe mari între lucrurile spuse. Şi, deodată, nu ştiu de ce tot în legătură cu Diana, mi-a venit în minte Alex.</p>
               <p rend="justify">—  Pe Alex Dobrescu îl cunoaşteţi?</p>
               <p rend="justify">Spre marea mea mirare, a răspuns:</p>
               <p rend="justify">—  Da, suntem prieteni buni, deşi nu ne vedem cu anii.</p>
               <p rend="justify">Am crezut că va dori să cunoască rostul întrebării mele, dar, fiindcă tăcea, am spus:</p>
               <p rend="justify">—  Semănaţi foarte mult.</p>
               <p rend="justify">—  Şi Diana?</p>
               <p rend="justify">—  O voi vedea chiar acum, avem oră de gimnastică de la şapte la opt. Nu voi ajunge decât la sfârşitul orei, dar n-are importanţă.</p>
               <p rend="justify">Mă simţeam stingherită. Obişnuită să tac în voie în timp ce ceilalţi vorbesc, acum, în liniştea care se prelungea, fraza mea mi se părea lungă, nu ştiam cum să mă opresc, dădeam explicaţii inutile.</p>
               <p rend="justify">—  Tot aşa bune prietene sunteţi?</p>
               <p rend="justify">M-am făcut că nu înţeleg.</p>
               <p rend="justify">—  Cum tot aşa?</p>
               <p rend="justify">—  În vara aceea, la Mangalia, de câte ori o vedeam pe plajă sau sub cort cu un creion şi o hârtie, o întrebam: „Tot Ilincăi îi scrii?” Şi ea răspundea: „Tot”. Azi, când am auzit numele dumitale, parcă l-am văzut scris pe plic: Ilinca Dima. Am pus de câteva ori scrisori la poştă pentru dumneata. Şi, după o tăcere: Mă intriga că ţi le trimetea „recomandat”. O dată era cât pe-aci să deschid plicul.</p>
               <p rend="justify">L-am privit atât de uimită, încât s-a simţit dator să adauge:</p>
               <p rend="justify">—  Eram îndrăgostit de ea.</p>
               <p rend="justify">I-am răspuns, aproape supărată:</p>
               <p rend="justify">—  Nu cred.</p>
               <p rend="justify">A zâmbit amuzat.</p>
               <p rend="justify">—  Ei, asta-i! Şi a adăugat: În vara aceea, toată Mangalia roia în jurul ei.</p>
               <p rend="justify">Îmi venea să strig: „Nu-i adevărat, numai ea te-a iubit! Dumneata n-ai iubit-o! Dacă ai fi iubit-o, i-ai fi spus-o şi toată viaţa Dianei ar fi fost alta.” Totdeauna am crezut asta. Dar bineînţeles că n-am spus nimic. Am băgat de seamă, de altfel, că dacă tac, continuă totdeauna el, după o pauză mai mică sau mai mare.</p>
               <p rend="justify">—  Cum mai e Diana? Tot aşa de frumoasă?</p>
               <p rend="justify">—  E mai frumoasă acum, dar mie-mi plăcea mai mult pe atunci. Dumneata o găseai frumoasă?</p>
               <p rend="justify">—  Nu şi da, cum să-ţi explic? Când o vedeai apărând, ţi se părea foarte frumoasă. Când te uitai mai bine, spuneai: nu, nu-i frumoasă, dar „are ceva” şi te-ntrebai ce are. E drept că avea şi neastâmpărul celor şaisprezece ani. Parcă era o pisică prea mare.</p>
               <p rend="justify">—  Aşa e şi acum.</p>
               <p rend="justify">El a continuat, ca şi cum n-ar fi auzit.</p>
               <p rend="justify">—  Dar dacă cineva, mai ales o femeie, spunea că, de fapt, nu-i frumoasă îţi dădeai seama că e foarte frumoasă. Apoi, ca pentru el: Cel mai frumos păr care l-am văzut vreodată: viu, neliniştit, ca şi ea. Schimba nuanţa după ore, după vreme. Am vrut de atâtea ori să-l prind în pânzele mele, dar ba era roşcat aprins, ba cenuşiu, trist. Apoi, cu interes: Cum îl poartă acum? Tot desfăcut, pe umeri?</p>
               <p rend="justify">—  E lung. Îl strânge, aşa că atrage mai puţin atenţia. Dar când îl desface.</p>
               <p rend="justify">—  De ce îl poartă strâns? Păcat! Părul Dianei.</p>
               <p rend="justify">Eram în colţul Căii Victoriei. Trebuia să coborâm trotuarul şi să-l urcăm iar, în dreptul Librăriei Alcalay. Petre Barbu mi-a apucat braţul şi m-a strecurat cu abilitate printre oameni şi vehicule. Deşi era urât şi umed, pe stradă circulaţia era mare. De partea cealaltă, mai ales, pe Calea Victoriei, pe trotuarul care-i peste drum de Cercul Militar, oamenii parcă nu aveau fiecare un itinerar iu propriu, ci se mişcau cu toţii deodată câte puţin. Petre Barbu tăcea, preocupat. Eu îl priveam în voie. Nu era prea înalt, dar bine legat. Obrazul roşcat, pieliţa arsă de soare şi de vânt, ca oamenii care trăiesc la ţară. Era aşa cum mi-l descrisese Diana.</p>
               <p rend="justify">Ne-am despărţit în dreptul străzii Brezoianu, de unde am luat un taxi. Nu mi-a propus să mă conducă. I-am spus că mi-ar face plăcere să mai stăm de vorbă şi l-am întrebat dacă-i pot telefona. Nu are telefon. I-am dat numărul telefonului meu. Mi-a promis c-o să telefoneze foarte curând şi c-o să vie.</p>
               <p rend="justify">Să fie adevărat că a iubit-o pe Diana? Numai atât aş vrea să ştiu. Dar aş vrea să ştiu cu amănunte, să ştiu sigur, tot aşa sigur cum ştiu că l-a iubit Diana. Dar de ce nu l-am întrebat chiar acum: „Dacă ai iubit-o de ce nu i-ai spus-o”. De ce nu i-ai spus simplu: „Diana, vreau să fii nevasta mea”. Câţi ani sunt de când îmi veneau de la Mangalia confidenţele ei tulburătoare şi aşteptam, înfrigurată, acest sfârşit fericit, ca în filmele în care, de la început, presupui că totul va avea un happy-end, numai fiindcă eroina e Lilian Harvey sau. Aş fi vrut atunci să împing zilele repede una după alta, cum întorci foile unei cărţi, ca să ajung mai repede la ultima filă, acolo unde Diana, cu părul mai zbârlit ca de obicei şi mai roşcat, cu ochii mai verzi, cu genele mai întoarse, cu dinţii mai sclipitori, incandescentă, aşa cum am văzut-o irupând în clasă de atâtea ori, îmi va mărturisi: „Ilinco, mă iubeşte Petre Barbu, vrea să fiu nevasta lui. M-a întrebat dacă vreau şi eu. L-am luat de gât. M-a sărutat'.</p>
               <p rend="justify">N-a fost aşa. Diana trebuia, probabil, să joace în piese care nu se sfârşesc bine.</p>
               <p rend="justify">Am ajuns foarte târziu. Exerciţiul de echilibru era, de obicei, printre ultimele. Diana era pe bara orizontală. Tot timpul, pe drum, alături de Petre Barbu, m-a urmărit imaginea ei la şaisprezece ani. „Parcă era o pisică prea mare”, a spus Petre Barbu. Ce bine a văzut-o! Aşa era şi acum, ca o pisică mare. Pe bara de echilibru, în pantalonaşi scurţi de satin negru, cu bluza de sport portocalie, cu pantofi de gimnastică, cu părul strâns simplu la spate, cu obrazul încălzit, fără urmă de roşu sau pudră, Diana nu părea să aibă mai mult de optsprezece ani. Dar Petre Barbu, în prima clipă, ar fi recunoscut-o greu. E încă foarte subţire, dar trupului ei îi lipseşte acum acea transparenţă, acea imprecizie, acea fragilitate care-i dădea altădată un farmec straniu. Era pe atunci ca o schiţă luată în fugă. Acum apărea ca o sportivă de pe coperta unei reviste. Poate că aşa e Diana, cea pe care lumea o întâlneşte pe stradă, intrând într-un magazin sau aşteptând tramvaiul: o fată frumoasă, sportivă, veselă şi atât.</p>
               <p rend="justify">Am rămas în uşă câteva clipe. Nimeni n-a băgat de seamă sosirea mea. Toate privirile erau aţintite la bara orizontală. Diana, cu un picior pe bară, cu celălalt îndoit către piept, căuta, cu braţele întinse lateral, echilibrul. Piciorul de pe bară, încordat nervos, cu muşchii întinşi, pierduse plinătatea lui obişnuită, părea exagerat de lung, vibra. Braţele oscilau lateral, parcă mai lungi ca de obicei. Şi nu mai avea nimic din moliciunea unei pisici leneşe; dimpotrivă, era întinsă şi atentă, ca o panteră la pândă. Fetele erau tot aşa de concentrate ca şi ea. O urmăreau ţinându-şi parcă respiraţia. Ochii fixau un punct pe bara verticală către care mergea. Şi-a îndreptat piciorul, l-a pus jos şi l-a adus pe celălalt din ce în ce mai în faţă, apoi l-a îndoit către piept, clătinându-se spre dreapta şi spre stânga. Ştiam că-i este teamă, „un fel de teamă nervoasă”, cum a încercat deunăzi să-mi explice. A şi cerut să fie scutită de exerciţiul ăsta, dar nu i s-a îngăduit. Acum trebuia să pună încă o dată piciorul pe bară şi să-l ridice pe celălalt, ca să ajungă la capăt. Dar, sprintenă, a sărit pe podea. Nu ştiu ce i-o fi spus profesoarei: i-a zâmbit răsfăţat, apoi a râs cu gura toată. Când o vezi pe Diana, te farmecă surâsul ei, strălucirea dinţilor ei neobişnuit de albi îţi ia ochii.</p>
               <p rend="justify">—  M-am făcut de râs, Ilinco! Ai văzut? N-am mai putut. Dar ce-i cu tine? De ce-ai venit la sfârşitul orei?</p>
               <p rend="justify">Avea o vibraţie în glas, o febrilitate care crea de la început un climat al ei, Ne-am aşezat în vestiar pe bancă, în dreptul stupului de dulăpioare albe în care ne ţineam lucrurile, apoi m-am uitat în ochii ei, în plin.</p>
               <p rend="justify">—  Ştii pe cine am cunoscut azi, Diana?</p>
               <p rend="justify">—  Nu ştiu</p>
               <p rend="justify">—  Ghici!</p>
               <p rend="justify">—  Asta-i acum! Hai, spune repede!</p>
               <p rend="justify">—  M-am gândit: „Câtă pasiune pune aşa, obişnuit, în fiecare cuvânt!” şi am răspuns întârziat ca un actor care-şi calculează efectul:</p>
               <p rend="justify">—  Petre Barbu.</p>
               <p rend="justify">Diana a întors puţin capul, privirea i s-a risipit prin zid, departe. Zâmbetul i-a devenit trist. Era acum în jurul ei o fluiditate care o făcea într-un sens ireală. (Asta era Diana, pe care o cunoşteam poate numai eu.) A şoptit ca pentru ea: „Petre Barbu, Petre Barbu”. După un timp s-a întors către mine, şi-a dus mâna la frunte, apoi mi-a luat mâinile într-ale ei şi ca un lucru foarte grav, asupra căruia chibzuise mult, dar care acum părea să fie definitiv hotărât, mi-a spus aproape în şoaptă:</p>
               <p rend="justify">—  Ştii că plec la Paris?</p>
               <p rend="justify">—  Când?</p>
               <p rend="justify">—  Foarte curând.</p>
               <p rend="justify">Am înţeles că nu-i o plecare obişnuită şi am întrebat:</p>
               <p rend="justify">—  Pentru cât timp?</p>
               <p rend="justify">—  Nu ştiu.</p>
               <p rend="justify">—  Şi bărbatul tău?</p>
               <p rend="justify">—  Tocmai asta e greutatea. Michi e amărât, e trist. Mi-e greu să plec, Ilinco. Mă frământ zi şi noapte. Să plec? Să nu plec? Acum e hotărât. E sigur azi, dar mâine cine ştie, poate iar nu va fi. Nu ştiu ce să fac, nu ştiu cum e mai bine. N-am ştiut că ţin atât de mult la Michi. Sunt foarte legată de el, Ilinco. Apoi, ca pentru ea: Mi-e foarte drag.</p>
               <p rend="justify">Aş fi vrut s-o întreb: „Atunci de ce pleci?” Dar luasem obiceiul să nu ne punem întrebări, nici eu ei, nici ea mie.</p>
               <p rend="justify">—  Il ştiam pe Petre la Marrakech, a spus apoi, puţin absentă.</p>
               <p rend="justify">—  S-a înapoiat de curând. L-a întâlnit bărbatul Adrianei şi l-a adus acasă. Eram acolo. Pe stradă a vorbit de tine şi, închipuieşte-ţi, mi-a spus că atunci, la Mangalia, te-a iubit!</p>
               <p rend="justify">—  Ţi-a spus asta? Ochii Dianei s-au făcut mai verzi, mai umezi, părea că se topeşte în ei o lume neştiută, genele erau foarte întoarse şi mirate. Nu-i adevărat, Ilinco, nu m-a iubit. Niciodată nu va şti omul ăsta cât rău mi-a făcut. Am rămas cu un dor. Cum să-ţi explic? Neliniştea mea. Şi într-o zi am întâlnit un om care-i semăna. Grozav îi semăna. Ascultă, Ilinco, am nişte. Caiete. Dacă plec, ţi le las. Şi, după o clipă de reflecţie: Ţi le dau şi dacă nu plec.</p>
               <p rend="justify">Diana îşi ţinea genunchii în braţe, se legăna şi privea drept în faţă, pe fereastră. Ploua şi era întuneric. Nu se vedea nimic afară. Vorbea fără să mă privească, se uita atent către fereastră, dar simţeam că nu priveşte decât în ea, şi ea era toată dincolo de înfăţişarea asta de faţă blondă, sportivă. A spus rar (de obicei vorbea repede):</p>
               <p rend="justify">—  Nu-i un jurnal. Sunt amintiri din copilărie, la început. Apoi alte amintiri, din adolescenţă, de mai târziu, de acum, aşa cum mi-au venit în minte, aşa cum mi-a venit să le aştern pe hârtie. O să vezi.</p>
               <p rend="justify">Apoi a tăcut îndelung. Parcă era o frunză abia atinsă de vânt sau faţa apei uşor înfiorată de briză. S-a sculat brusc, a ridicat mâinile în sus şi a început să le coboare prin spate, aşa încât să tragă tot corpul în jos, până ce, proptită pe picioare şi pe mâini, a făcut o punte. Când a revenit în poziţie verticală, aprinsă la faţă, a spus, ca şi când ar fi ştiut o reţetă, numai pentru mine:</p>
               <p rend="justify">—  Când vezi că nu merge, fă puntea.</p>
               <p rend="justify">O  fetiţă, cu ochii mari şi năsucul ca un bob de fasole, a venit s-o cheme pe Diana în sala de gimnastică, fericită că poate fi utilă. Mi-a spus că e de la cursul de copii şi o cheamă Olguţa.</p>
               <p rend="justify">Întâia dată am văzut-o pe Diana în vacanţa care a precedat intrarea mea în clasa a cincea de liceu. Eram la Ocna-Sibiului, în parc, şi mă plictiseam pe o bancă. În mână ţineam, ca de obicei, o carte, pe care n-o citeam.</p>
               <p rend="justify">Aveam paisprezece ani: nici înfăţişare de fetiţă, nici de adolescentă – mama spunea „vârsta ingrată”. Rochiile mele nu erau nici deasupra genunchilor, cum poartă copiii, nici mai lungi, cum poartă codanele. Şosetele ajungeau până sub genunchi. Două degete mai sus era marginea rochiei. Pantofi de lac cu tocul ceva mai înalt decât la încălţămintea bărbătească. Părul îl împleteam în cozi, strânse tare pe cap, aşa ca să-mi rămână fruntea descoperită. Mama zicea că am fruntea inteligentă fiindcă e mare (eu eram de altă părere).</p>
               <p rend="justify">Nu cred să fi băgat de seamă cineva, în vara aceea, la Ocna-Sibiului, că mă aflu şi eu printre vilegiaturişti, deşi tare aş fi vrut să fie altfel. Lumea se ocupa de Diana Slavu. În parc răsuna ecoul numelui ei. Şi eu nu ştiam cine e, cum arată.</p>
               <p rend="justify">De câte ori trecea prin faţa mea o femeie frumoasă, mă întrebam dacă nu-i Diana Slavu. Se spunea că nu-i frumoasă, dar adorabilă, încântătoare. Faptul însă că frumuseţea ei era atât de discutată mă încredinţa că este frumoasă de-a binelea. După unii, semăna cu o reclamă de pastă de dinţi, după alţii, cu o reclamă pentru şampon de spălat părul. Am mai observat că, de câte ori cineva spunea despre ea: „De fapt, nu-i frumoasa”, se găsea altcineva care să-i ia apărarea: „Are un păr superb”, sau: „Dinţi extraordinari”, sau: „Un ten magnific”. Se mai spunea: „Capul nu-i grozav. În fond, când te uiţi mai bine, nu are nimic deosebit. Dar silueta e desăvârşită”. O dată, când mama a pretins că Diana Slavu e prea slabă, o prietenă a ei a răspuns: „N-ai dreptate, c'est une fausse maigre, et puis elle a des seins comme je n'en ai jamais vus”.</p>
               <p rend="justify">Am auzit apoi despre ochii ei că nu sunt „cine ştie ce”, că sunt mai mult mici şi poate chiar uşor asimetrici „dar de un verde care nu te lasă în pace”, a râs un domn mai în vârstă. Iar altul, mai tânăr: „Sunt albaştri ca ai păpuşilor. Genele mai ales, lungi şi întoarse”. Mi-o închipuiam cu nasul în vânt, când am auzit că are nasul Cleopatrei, „un profil de medalie” sau „parcă ar fi Brigitte Helm în Mătrăguna”.</p>
               <p rend="justify">Într-o zi mi-a atras atenţia o femeie elegantă, cu un câine şpiţ. Purta un bandou verde şi o rochie de soie ecru cu guler verde şi cordon verde lat. Pantofii cu tocuri Louis XV. Făcea paşi mici din cauza rochiei, strâmtă şi lungă până aproape de glezne. M-am întrebat dacă nu-i Diana Slavu. Nu, Diana are părul pe umeri, zburlit şi blond. Blond veneţian, după unii; nordic cenuşiu, după alţii.</p>
               <p rend="justify">Doi băieţi s-au aşezat lângă mine, ca şi cum banca ar fi fost cu desăvârşire liberă. Obişnuită să nu fiu luată în seamă, totuşi nu pot spune că eram resemnată. Am dedus din faptul că unul spusese că n-a învăţat nimic în ziua aceea, iar celălalt că a citit cincizeci de pagini la histologie, că sunt studenţi la Medicină. Bruni amândoi. Unul purta pantaloni de casa gri, celălalt de doc alb. Am hotărât numaidecât că-mi place cel care nu învăţase nimic şi purta pantaloni albi. Atunci au apărut, coborând din pădure, cu rachete şi mingi, patru băieţi şi o fată. Unul dintre ci rămăsese mai în urmă şi striga: „Diana!” Fata avea un păr blond-arămiu care, în ondulaţii mari, ajungea până la jumătatea gâtului. Părea că se amuză grozav. Râdea arătându-şi dinţii strălucitori. Între băieţi părea mică (e drept că purta pantofi de tenis), dar, ajunsă în dreptul nostru, s-a desprins de grup şi mi s-a părut înaltă. Era foarte subţire şi săltată ca un mânz. S-a apropiat de noi şi, zâmbind cu dinţii, cu părul, cu ochii, în loc de bună ziua, i-a întrebat pe băieţii de lângă mine: „Cum merge cu toceala?” şi s-a îndepărtat fără ca interpelaţii, puţin năuci, să fi apucat să spună ceva. Am urmărit-o cu privirea. Printre băieţi, părea din nou mică, dar, singură, devenea iar înaltă. Picioarele lungi, umerii drepţi, un mers fără mişcări din şolduri, Se vedea că vorbeşte când la dreapta, când la stânga, după mişcarea umerilor şi jocul pletelor. Purta o rochie de olandă albă, cu cute care începeau să se desfacă mai jos de şolduri. Braţele îi erau goale până la umeri. În jurul gâtului purta, înnodată, o batistă de mătase albastră cu buline albe. De departe, părul părea mai umflat şi de culoare mult mai închisă. Am crezut că-i nespus de fericită.</p>
               <p rend="justify">Într-o zi am aflat cu mirare că e de vârsta mea şi de atunci am început să trag şi mai mult cu urechea la tot ce spunea lumea despre ea. Parcă în jurul meu nu mai auzeam pronunţându-se alt nume decât al ei.</p>
               <p rend="justify">Mi-era ciudă, dar mi se părea foarte interesant că nimeni nu ştia ceva precis despre familia ei. Fiecare spunea: Am auzit că„. „Am auzit că părinţii ei sunt de origine sârbi„. Ba nu, tatăl ei e bulgar.” „Imposibil! Poate ruşi.” „Am auzit că mama ei e rusoaică; dansează în balet la „Tănase „-” „Mama sau fata?” „De ce nu locuieşte la hotelul din parc?” „Diana are părul ondulat natural sau şi-l pune pe moaţe?” „Are ondulaţii făcute cu apă sau cu fierul?” „E mai frumoasă mama ei sau ea?” „Mama ei a fost cântăreaţă”.</p>
               <p rend="justify">Într-o seară, când ieşea din parc, am urmărit-o la oarecare distanţă. Am descoperit atunci în sat, la capătul unui drum prăfuit, casa ei. O casă mică, albă, ţărănească, din cele cu două odăi şi o prispă. Din seara aceea am condus-o către casă mai multe zile de-a rândul, umblând la o oarecare depărtare şi având aerul că n-o bag în seamă. Ea se făcea că nu mă vede. Sau poate nu mă vedea.</p>
               <p rend="justify">O  dată, ţinându-mă după ea, am ajuns în cimitir. Cerul, de-o parte, roşu-aprins, de altă parte, albastru. În cimitir, o linişte copleşitoare.</p>
               <p rend="justify">Diana mi s-a adresat familiar:</p>
               <p rend="justify">—  E frumos, nu?</p>
               <p rend="justify">—  Da, am îngânat, emoţionată.</p>
               <p rend="justify">—  Inscripţiile mai ales. Le-ai citit? Sunt înduioşătoare. Uite, aici e şi poza.</p>
               <p rend="justify">Când am ieşit din cimitir, se înserase. Vitele se îndreptau fiecare spre curtea ştiută, cu o linişte gravă.</p>
               <p rend="justify">—  Stai să vezi cum intră fiecare singură, fără să şovăie, pe poartă la ea acasă.</p>
               <p rend="justify">Pe una din prispe stătea o femeie slabă, cu un copil în braţe. Copilul a strigat către Diana: „Ica, Ica”.</p>
               <p rend="justify">—  Bună seara, Gheorghiţă, i-a spus serios Diana. Cum mai merg treburile, Mario?</p>
               <p rend="justify">—  Ia, stau să-l văz pe amărâtu ăla, călca-l-ar vaca neagră!</p>
               <p rend="justify">—  Lasă-l, Mario, găseşte-ţi mai bine altul, că sunt destui.</p>
               <p rend="justify">—  Dă-i în fenia că nu-mi trebuie altu.</p>
               <p rend="justify">Diana mi-a povestit că pe Maria a lăsat-o bărbatul ei, dar că în fiecare seară când trece pe-acolo, dacă-şi vede copilul în poarta, se opreşte şi mai stă de vorbă. Maria se mulţumeşte cu atât deocamdată, dar pe de altă parte face tot felul de farmece să-l întoarcă la ea, că tot cu vrăji i l-a luat o văduvă care stă cu trei case mai departe. Era sigură că într-o seară omul ei o să se oprească în faţa porţii să-şi vadă băiatul şi apoi o să intre în casă. Gheorghiţă striga cât il ţinea gura: „Ica, Ica, Ica-a-a'.</p>
               <p rend="justify">—  Asta înseamnă în limba lui simplificată „Coniţa” mi-a explicat Diana, şi s-a oprit în faţa casei în care ştiam că locuieşte.</p>
               <p rend="justify">—  Aici stau eu, mi-a spus, şi a adăugat, cu o oarecare ironie: Dumneata, probabil, la hotelul din parc.</p>
               <p rend="justify">La hotelul din parc, mama şi Fräulein m-au primit cu mutrele lungi şi frunţile încruntate. Întârziasem rău. Am ascultat cu nepăsare muştruluiala obişnuită, dar când am auzit că s-a hotărât, în lipsa mea, să plecăm a doua zi la Bucureşti am tresărit. Îmi făcusem, fără să-mi dau seama, iluzia că mă voi împrieteni cu Diana. La urma urmei, are vârsta mea, îmi repetam (aşa cum am auzit o fetiţă spunând despre Shirley Temple: „Şi ce-i dacă-i artistă de cinema? Şi eu am tot şase ani! „).</p>
               <p rend="justify">În seara aceea, mama şi Fräulein au strâns lucrurile şi au început să împacheteze, sporovăind amândouă despre schimbările casei. La Bucureşti, tata a pus să se facă unele reparaţii ca să-i facă mamei o surpriză. Dar când s-a văzut deodată între zidari, tâmplari, zugravi şi vopsitori, i-a scris o scrisoare în care o poftea, amărât, acasă. Mama, la gândul că toţi oamenii aceia „umblă pe parchet”, „strică şi fură”, a hotărât plecarea a doua zi de dimineaţă. Pentru mine asta însemna sfârşitul vacanţei, însemna să n-o mai văd pe Diana şi mai însemna încă ceva: învăţasem, din clasa întâi primară până într-a cincea de liceu, la Notre-Dame-de-Sion, aşa cum hotărâse mama. Cursul superior trebuia să-l urmez la liceu, cum era dorinţa tatii şi convenţia făcută între amândoi de când am fost dată la şcoală, la şapte ani.</p>
               <p rend="justify">Din cauza unei epidemii de scarlatină, m-am dus la şcoală abia după Crăciun.</p>
               <p rend="justify">Pe un coridor lung şi întunecos, a doua uşă la dreapta, pe o tăbliţă scria: Cl. A-V-a. Dinăutru se auzea un zgomot infernal. Când am deschis uşa, m-am oprit, speriată de o mulţime de ochi miraţi şi iscoditori.</p>
               <p rend="justify">Aveam, uneori, în vis, senzaţia unei căderi de la înălţime, dar totdeauna, înainte de a ajunge la pământ şi a mă face ţăndări, mă trezeam. Şi acum. Tot aşa. Aşteptam o minune.</p>
               <p rend="justify">Ţineam încă mâna pe clanţă, ca să pot da înapoi la nevoie, şi mă gândeam că ar trebui să simulez un leşin, că altă scăpare nu va veni. Nu mai puteam suporta toate privirile acelea mirate şi iscoditoare, care mă ţineau ţintuită în uşă. Atunci, ca printr-un miracol, s-a desprins o uniformă dintre celelalte şi m-am pomenit în faţa mea cu Diana Slavu. Surâdea, întinzându-mi mâna. Dar eu ţineam cu o mână ghiozdanul, şi cu cealaltă clanţa. Nu ştiam cum să fac. Diana şi-a proptit mâna întinsă pe umărul meu, şi, cu cealaltă, m-a prezentat clasei cu o emfază care nu mi-a plăcut.</p>
               <p rend="justify">Domnişoara Ilinca Dima!</p>
               <p rend="justify">Glumea tot timpul. Râdea pentru orice fleac. Tot ce făcea, tot ce spunea era parcă pus între ghilimele. Diana nu intra pe uşă, irupea; şi avea zilnic ceva de povestit. Totdeauna grăbită, avea părui vâlvoi, ochii ei verzi scăpărau. Parcă o văd, chiar atunci, în prima mea zi de şcoală, dând buzna în clasă şi vestind fetelor că directoarea s-a tuns.</p>
               <p rend="justify">Cine nu o ştie pe directoarea noastră – o preadistinsă doamnă cu guler de dantelă şi rochie neagră cu o uşoară trenă, cu părul încolăcit în creştetul capului – nu poate înţelege panica şi veselia stârnite în clasă.</p>
               <p rend="justify">Dar pe mine această continuă nevoie de a face glume şi farse, de a fi permanent în centrul atenţiei mă dezamăgea, mă irita. Clasa era galeria ei.</p>
               <p rend="justify">La matematici aveam un profesor. Diana îl poreclise „Fie-A-B”, fiindcă, invariabil, îşi începea lecţia trăgând pe tablă o linie cu creta groasă şi punând de o parte A şi de cealaltă B, spunea: „Fie-A-B”.</p>
               <p rend="justify">Într-o zi, înainte de ora de matematică, Diana a declarat dintr-odată, pe neaşteptate:</p>
               <p rend="justify">—  Fetelor, vreau să-l cuceresc pe Fie-A-B.</p>
               <p rend="justify">Ideea a fost găsită foarte amuzantă, deoarece Fie-A-B era binecrescut, timid. Diana a ieşit din clasă în recreaţie, a intrat două minute după intrarea profesorului, dând buzna, ca şi când nu ar fi ştiut că ora a început, şi s-a oprit speriată. El a privit-o de parcă o vedea pentru întâia dată. Ea juca iscusit. Obrajii roşii, părul în dezordine, arămiu, avea aerul să întrebe cu fiecare fir: „Cum, sunteţi în clasă, domnule profesor?!”. Mâinile, de-a lungul corpului, ţineau uşor şorţul, ochii îl priveau în plin, verzi: „Sunt dezolată că n-am auzit clopotul, domnule profesor, regret.”. El a făcut o sforţare vădită ca să treacă peste plăcerea de a o mai privi, şi alta ca să spună indiferent:</p>
               <p rend="justify">—  Poftim în bancă, domnişoară.</p>
               <p rend="justify">La lecţia următoare, Fie-A-B nu a găsit creta la tablă. Diana a ieşit din bancă şi i-a dat o bucăţică de cretă, din cele ce rămân de neîntrebuinţat prin micimea lor. El a zâmbit:</p>
               <p rend="justify">—  Cam mică.</p>
               <p rend="justify">Ea a scos din buzunar o cretă mare, neînceputa:</p>
               <p rend="justify">—  Poftim una mai mare.</p>
               <p rend="justify">El a privit-o amuzat, ea a trecut în bancă, serioasă, şi toată ora s-a uitat în ochii lui, cuminte, şi l-a ascultat cu interes prefăcut.</p>
               <p rend="justify">La prima oră care a urmat, Fie-A-B a trecut, ca de obicei, la tablă, a tras o linie dreaptă, a mişcat buzele, dar în aceeaşi clipă, Diana, tare, în locul lui a spus:</p>
               <p rend="justify">—  Fie A-B.</p>
               <p rend="justify">El a întors capul, să vadă cine a avut atâta îndrăzneală. Diana stătea cu gâtul îndoit, cu privirea în bancă, ascunsă toată sub părul acela năzdrăvan, care vorbea în locul ei: „Da, am fost obraznică, recunosc”. Apoi a ridicat capul şi, cu privirea scăpărând de puncte aurii, a adăugat: „N-o să mai fac altă dată.” iar zâmbetul mărturisea: „Mă amuză să te tachinez, fiindcă-mi placi”.</p>
               <p rend="justify">Toate astea s-au petrecut, bineînţeles, într-o singură clipa* în care nu s-a schimbat între ei nici un cuvânt. Fie-A-B a continuat, întorcându-se cu faţa către tablă:</p>
               <p rend="justify">—  Ei da, fie A-B, după cum prea bine a observat domnişoara Slavu!</p>
               <p rend="justify">Tabla era totdeauna dinadins murdară pentru ora de matematică. Diana ieşea din bancă şi se ducea s-o şteargă, apoi trecea în bancă şi asculta cuminte, fără să-l privească mai mult decât o dată în timpul orei. Privirea asta noi vedeam că profesorul o aşteaptă, iar ea o calcula cu dibăcia unei adevărate cochete şi i-o dăruia când se aştepta el mai puţin. Câteodată nu-l băga în seamă deloc.</p>
               <p rend="justify">Clasa urmărea cu interes evoluţia acestui flirt şi o admira pe Diana. Eu aveam chef s-o bat. Totuşi, de câte ori se credea neobservată, cădea pe gânduri, tristă. Părea că se desprinde cu totul de lumea dimprejur, părea că mai e o lume înlăuntrul ei, căreia îi aparţine, pe care o lua în serios, în care era gravă. Ochii ei căpătau atunci o culoare întunecată, de nepătruns, ca o apă foarte adâncă. Diana parcă pornea într-o călătorie lungă, subterană, la capătul căreia poate se regăsea pe ea, alta decât aceea pe care o vedea toată lumea. Din zâmbetul ei vesel, zglobiu, nu mai rămânea decât o fărâmă tristă.</p>
               <p rend="justify">Câţi ani sunt de-atunci?</p>
               <p rend="justify">Azi, când m-am sculat de la masă, a sunat telefonul.</p>
               <p rend="justify">Pot să trec peste câteva minute?</p>
               <p rend="justify">Nu i-am recunoscut vocea. Nu şi-a spus numele. Dar am ştiut că e Petre Barbu.</p>
               <p rend="justify">Şi am avut iar, de cum a intrat pe uşă, impresia unei uluitoare asemănări cu Alex Dobrescu. Asemănare cu atât mai curioasă cu cât venea de dincolo de trăsături şi aparenţe. Amândoi, tipuri de blonzi, cu pielea arsă de soare şi vânt. Dar Petre Barbu are părul aspru, ca de bidinea, şi-i castaniu-roşcat. Culoarea deschisă a ochilor variază, ca la pisici, între galben şi verde. Genele, lungi şi întoarse. E foarte lat în umeri şi îngust în şolduri, destul de înalt şi cu o aparenţă de mare soliditate. Alex are părul moale, cu o meşă care-i cade în ochi, şi în mai multe nuanţe de blond decolorat de soare, ca şi al femeilor prost oxigenate; pe deasupra e „platin”, ca al unor copii de la ţară. Un păr moale, zburlit, care se desface în cărări capricioase. Alex are reputaţia de sportiv încercat, campion de patinaj şi de tenis, ia parte la concursurile de bob şi sky, aleargă în cursele de jokey amatori. Altminteri, dacă n-ai şti toate astea, ai vedea că-i cam adus din spate şi, parcă prea slab. Ochii cenuşii, câteodată foarte albaştri, genele drepte, cu firele dinspre tâmple mai lungi, trase parcă anume ca să-i dea un aer pleoştit. Cred că asemănarea dintre ei e făcută din acest aer amărât, dintr-o lene în a vorbi, şi parcă şi în a trăi, un fel de dezavuare. Parcă ar avea un dor neîmplinit şi o nevoie de mângâiere, de înţelegere, de indulgenţă. „Aceeaşi pastă de om”, ar spune Diana.</p>
               <p rend="justify">Petre Barbu s-a aşezat pe taburetul scund din faţa căminului, şi-a încălzit mâinile. Am vrut să-l întreb dacă-i frig afară, nu ieşisem din casă, dar mi-am dat seama că ar putea să creadă că vreau să fac „conversaţie” după tipare obişnuite. Când s-a sculat, a început să privească atent tablourile şi s-a oprit cu interes la turcoaica de Iser. Vorbind despre Mangalia, a fost surprins că n-o cunosc altfel decât din povestirile Dianei. Când a dat peste schiţa făcută de el altădată pe o foaie de blocdigul Mangaliei până la far – i-am povestit cum a ajuns la mine.</p>
               <p rend="justify">—  Diana era totdeauna foarte neliniştită când se înapoiau tezele, sau la examen. Devenea albastră la faţă de emoţie. Cu atât mai mult la bacalaureat. O văd lividă, cu un zâmbet ciudat, cu ochi sticloşi. Mi-a spus: „Toată viaţa mea ţine de bacalaureatul ăsta, mi-e frică şi mi se pare că nu ştiu nimic. Totul e încâlcit.” „Ai să străluceşti, ca de obicei”, i-am spus. „Dacă trec, Ilinco”. „Ei, ce-mi dai dacă treci, ba chiar cu brio!” „Digul Mangaliei. Nu am nimic mai scump”.</p>
               <p rend="justify">Petre Barbu mă asculta atent, cu ochi de dulău recunoscător.</p>
               <p rend="justify">—  Aici era baraca Hrisulei, nu-i aşa? L-am întrebat.</p>
               <p rend="justify">—  Da, aici era.</p>
               <p rend="justify">—  Hrisula era o fată cu ochi de orientală, cu tenul măsliniu şi părul ca păcura, nu-i aşa? Aici, la capătul digului, avea o baracă. Unde se mânca dulceaţă, seminţe şi porumb fiert.</p>
               <p rend="justify">Petre Barbu m-a privit, surprins şi îndurerat. Apoi m-a întrebat iar, cu un zâmbet obosit şi aşa ca să înţeleg că întrebarea i se pare în primul rând lui o copilărie:</p>
               <p rend="justify">—  De mine ţi-a vorbit?</p>
               <p rend="justify">—  Mereu, în anul acela. Uneori cădea pe gânduri şi tot timpul avea o nelinişte. O vibraţie în glas. Dumneata ştiai, nu-i aşa? Şi cu o privire dreaptă, de parcă l-aş fi strâns cu uşa: Dacă ai iubit-o, de ce nu i-ai spus-o? Numai fiindcă te îndoiai de seriozitatea ei? Nu aveai alte motive?</p>
               <p rend="justify">Întrebarea din urmă l-a surprins, l-a tulburat.</p>
               <p rend="justify">—  Nu eram liber în vara aceea. Câteodată voiam s-o iau într-o barcă şi să plec cu ea, întâmplă-se orice! Nu pot să spun că o iubeam. Mă obseda. Şi nu fizic. Nu. Nu ştiu. Aşa cum mă atrage largul mării. Sau o floare pe crestele munţilor.</p>
               <p rend="justify">—  N-ai iubit-o?</p>
               <p rend="justify">Petre Barbu a tăcut. Eu m-am sculat, m-am dus în biroul tatii – acolo unde îmi ţin câteva caiete şi o mulţime de fleacuri din şcoală – am luat scrisorile Dianei, i le-am adus şi am spus:</p>
               <p rend="justify">—  Sunt sigură că, după atâţia ani, nu mai înseamnă o indiscreţie. Te rog să citeşti până ce aduc cafelele.</p>
               <p rend="justify">„Mangalia, 17 iulie.</p>
               <p rend="justify">Ce fericită aş fi să mâncăm la restaurant! Dar noi mâncăm acasă. Mama face menajul, fiindcă e mai ieftin aşa. Dacă am lua masa la restaurant, l-aş vedea pe Petre Barbu tot timpul prânzului. Şi aşa îl văd, dar mai puţin. Mănânc repede şi ies de acasă ca să cumpăr gazeta. Ziarele sosesc la două, căldura e sufocantă, dar nu-mi pasă. Cred că înţelegi că, dacă n-ar fi decât gazeta, aş suferi din cauza căldurii, groaznic. Aşa, nu sufăr decât de nerăbdare.</p>
               <p rend="justify">După ce iau jurnalul, intru în restaurant şi mă aşez la masa unor cunoştinţe.</p>
               <p rend="justify">Desigur că nu totdeauna mă pot instala în aşa fel ca să-l pot vedea bine. Dar mă mulţumesc să-l văd şi numai din profil, sau complet din spate, şi uneori numai o clipă, atât cât trec prin restaurant.</p>
               <p rend="justify">El habar n-are.</p>
               <p rend="justify">Diana”.</p>
               <p rend="justify">„Mangalia, joi.</p>
               <p rend="justify">Şi azi m-am dus la restaurant, ca în toate zilele. La două după masă, aici e o căldură ca în Sahara. „El” nu era. M-am uitat bine peste tot. Sunt sigură că toată lumea se întreba cine m-o fi interesând. Cine ar putea bănui că-i tocmai Petre Barbu? E atât de şters! Toată Mangalia se ocupă de mine. (Nu ştiu de ce!)</p>
               <p rend="justify">Amărâtă că nu l-am găsit, m-am dus pe plajă (aveam pe mine costumul de baie sub rochia de creton). Mi-am scos rochia şi m-am întins pe nisip, în plină nămiaza. Soarele ardea şi, în acelaşi timp, bătea briza, marea se frământa necontenit. (M-am gândit că are şi ea o zi proastă, ca şi mine.) Mai departe era cineva întins pe nisip. S-a sculat. I-am urmărit paşii. Venea spre mine. Bătăile inimii parcă mi s-au oprit.</p>
               <p rend="justify">Ilinco, ai ghicit, nu? Era el, – „Pierrot”! Aşa i se spune. Petre, Petre, Petre, Petre! Îmi ciocănea inima, de parcă voia să-i dau drumul să iasă.</p>
               <p rend="justify">Eram încredinţată că va trece mai departe după un bună ziua spus ca o concesie. N-a fost aşa. S-a aşezat lângă mine. Fără un cuvânt. Tăcea.</p>
               <p rend="justify">—  E foarte interesant ce spuneţi, domnule Barbu!</p>
               <p rend="justify">—  Vrei să auzi ceva interesant?</p>
               <p rend="justify">—  Vreau să spui ceva.</p>
               <p rend="justify">—  Ei bine, uite, nevestele vor să te ucidă!</p>
               <p rend="justify">—  Nevestele?</p>
               <p rend="justify">—  Da. Ce-ai zice să te desfigureze cu vitriol?</p>
               <p rend="justify">—  Prefer untdelemnul fierbinte.</p>
               <p rend="justify">A  râs, adică a zâmbit, mai pronunţat ca de obicei. (Petre Barbu nu ştie să râdă. Are gura tristă şi n-o deschide. Nu ştiu ce fel de dinţi are.) Mi-a spus că mai multe „distinse” doamne sunt furioase pe mine, pretind că sunt cochetă şi că le-am zăpăcit bărbaţii. L-am Întrebat dacă l-au trimis în delegaţie sau vine din iniţiativă proprie. În loc să-mi răspundă, m-a privit cu simpatie, având aerul să spună: „Ei, te-am necăjit destul”. Şi, după o clipă de tăcere:</p>
               <p rend="justify">—  Uite. Aşa gravă, dusă pe gânduri, încă nu te-am văzut.</p>
               <p rend="justify">—  Altfel m-ai văzut?</p>
               <p rend="justify">—  Cred şi eu. Pot să-ţi şi dovedesc; ştiu că râzi ca să-ţi arăţi dinţii, fiindcă sunt frumoşi, sau zâmbeşti fiindcă ştii că ai un zâmbet fermecător. Şi, cu un aer inocent, suceşti capul bărbaţilor. Dar lasă, să vezi, o s-o păţeşti!</p>
               <p rend="justify">S-a sculat şi, tot fără să spună bună ziua, s-a dus la locul lui şi s-a întins la soare.</p>
               <p rend="justify">Atât a fost, Ilinco; ce mi-o fi plăcând la el, draga mea, spune şi tu? Dacă ai şti ce succese am eu aici! Pe mine mă preocupă, clipă de clipă, el. Numai el. Şi, zău, mă întreb: de ce? Mi-e ciudă pe mine, pe el. Dar îl iubesc! Îl bârfesc în gând tot timpul. Degeaba.</p>
               <p rend="justify">Ilinco, te sărut. Mâine îţi scriu iar. Cum suporţi romanul meu de dragoste?</p>
               <p rend="justify">Urmarea în numărul viitor.</p>
               <p rend="justify">(Ai grijă de scrisori, să nu păţim ceva, mai bine rupe-le.)</p>
               <p rend="justify">Diana”.</p>
               <p rend="justify">„Mangalia, 14 august.</p>
               <p rend="justify">Să-ţi povestesc, Ilinco, ce s-a întâmplat aseară.</p>
               <p rend="justify">Am reuşit să rămân singură la capătul digului. (N-a fost uşor, ştii, digul e lung.) Mai întâi m-a oprit în drum maiorul. (Nu-mi plac ofiţerii!) Apoi fiu-su: pempant, pedant, ştrengar, licean clasa a opta şi viitor maior. (îţi voi povesti o întâmplare amuzantă, dar nu acum.) Apoi, judecătorul.</p>
               <p rend="justify">Deşi nu s-ar zice, nu-mi place „şueta”, dar de obicei mă las antrenată. Aseară însă îmi făcea neapărat plăcere să fiu numai cu mine însămi. Am luat şalul meu şi al mamei, pe unul l-am întins pe piatra farului, şi cu celălalt m-am învelit. Stăteam cu faţa la pământ, cu obrazul culcat pe braţele îndoite, ca pe o pernă. Nu vedeam decât marea. Valurile se spărgeau aproape de mine, şi un fel de praf rece de apă îmi înroura obrazul. Nu vedeam cerul, nu ştiam ce se petrece în jurul meu. Auzeam pe dig voci înfundate. Farul de la Tuzla murea şi învia, ca o steluţă nesigură.</p>
               <p rend="justify">Nu mă gândeam la nimic anume. Ascultam frământarea mării şi parcă-mi făcea bine, parcă mă consola. Nu ştiu cât am stat aşa. La un moment dat, am simţit nevoia să mă aşez altfel, fiindcă-mi amorţise braţul. Când m-am ridicat, jos, pe pământ, lângă mine, cu genunchii în braţe, cu spatele la mine. Cu privirea departe, în mare, stătea „Pierrot”.</p>
               <p rend="justify">N-am spus nimic. El s-a întors şi m-a întrebat dacă mi-e frig.</p>
               <p rend="justify">N-am răspuns; l-am întrebat dacă nu le-a văzut pe mama şi pe sora mea.</p>
               <p rend="justify">Pe urmă am tăcut amândoi; după un timp, el foarte calm:</p>
               <p rend="justify">—  Voiai să fii singură?</p>
               <p rend="justify">—  Da.</p>
               <p rend="justify">—  Păi vezi, dacă n-ai pus şalul bine pe cap. dacă nu ţi-ai acoperit părul.</p>
               <p rend="justify">Am dat din umeri, nepăsătoare.</p>
               <p rend="justify">—  În tot cazul, toată lumea e de acord că te-ai bronzat foarte frumos. Dar unii spun că erai mai frumoasă albă; alţii, dimpotrivă, că neagră ai dinţii mai strălucitori şi ochii mai verzi.</p>
               <p rend="justify">—  Dumneata cum găseşti că-mi stă mai bine? Am întrebat, rece.</p>
               <p rend="justify">—  Nu ştiu. Când ai venit, mă gândeam cu groază c-o să te înnegreşti.</p>
               <p rend="justify">Dacă ai şti ce plăcere mi-a făcut că mi-a spus asta! Se uita la mine atent, apoi, privind marea, largul, a şoptit:</p>
               <p rend="justify">—  Diana.</p>
               <p rend="justify">—  Poftim?</p>
               <p rend="justify">—  Nu, nimic, spuneam aşa.</p>
               <p rend="justify">Ce mult aş fi vrut să-l iau de gât, să-l sărut, dar am întrebat, ca să spun ceva:</p>
               <p rend="justify">—  E adevărat că porneşti noaptea, târziu, înot în larg?</p>
               <p rend="justify">—  Noaptea, ziua, tot aia.</p>
               <p rend="justify">—  Cum tot aia? De ce?</p>
               <p rend="justify">—  Sunt un om sfârşit, Diana.</p>
               <p rend="justify">M-am îngrozit, Ilinco, fiindcă m-am gândit că, dacă m-ar iubi, nu s-ar simţi sfârşit. Am întrebat (aşa cum ai întreba un medic dacă mai e vreo scăpare):</p>
               <p rend="justify">—  Nu te mai atrage nimic?</p>
               <p rend="justify">—  Marea!</p>
               <p rend="justify">Voiam să merg mai departe; să-l întreb cum s-ar simţi să ştie că-l iubeşte cineva mult de tot. Dar atunci el s-a ridicat şi, simplu, rece:</p>
               <p rend="justify">—  Mă duc. Noroc!</p>
               <p rend="justify">Mama a venit să-mi spună că se duce acasă. Maricica voia să mai rămână cu nişte fetiţe, trebuia să am grijă de ea. Nu ştiu cât am mai rămas la capătul digului. M-am gândit că în mai puţin de o lună începe şcoala. Îmi pare bine că începe şcoala, Ilinco, ştii?</p>
               <p rend="justify">Soră-mea a venit să mă ia. Ne-am dus spre casă, tăcute. Nu ştiu la ce se gândea (te pomeneşti că-i îndrăgostită şi Maricica. Are unsprezece ani, „la urma urmei”). Apoi m-am gândit iar că Petre nu mă iubeşte. S-ar fi zis că până atunci crezusem altfel.</p>
               <p rend="justify">Maricica m-a strâns de mână. Eram în dreptul cimitirului turcesc. Am înţeles că-i e frică. Şi mie mi-ar fi fost frică fără ea. Străzile sunt luminate doar la distanţe foarte mari, cu câte un felinar pirpiriu, cu petromax (căruia, bineînţeles, îi spunem: „petrovax”), Când nu sunt nopţi cu lună, totul pare vătuit, cenuşiu. Am cotit în dreptul casei noastre. Pe trotuar (un fel de trotuar), stătea, cu genunchii strânşi în mâini. Petre Barbu!</p>
               <p rend="justify">Am încremenit.</p>
               <p rend="justify">—  Suferiţi de insomnie, domnule Barbu?</p>
               <p rend="justify">Iar el, fără să răspundă la întrebare:</p>
               <p rend="justify">—  Ia loc, vrei?</p>
               <p rend="justify">Eram fericită, Ilinco. Ce n-aş fi dat să scap de Maricica, dar nu puteam s-o trimit la culcare. Ne-am aşezat amândouă alături de el, acolo, pe pământ. După o clipă de linişte, făcând cu totul abstracţie de prezenţa soră-mi, mi-a luat mâna într-a lui!</p>
               <p rend="justify">—  Mâna asta e toată dumneata.</p>
               <p rend="justify">—  Cum?</p>
               <p rend="justify">—  Parcă pot să spun?</p>
               <p rend="justify">—  Uite în palmă să vezi ce de-a mai calităţi! Am glumit, ca să nu vadă să sunt tulburată.</p>
               <p rend="justify">Mi-a strâns mâna. Am fost fericită.</p>
               <p rend="justify">—  Câţi ani ai, Diana?</p>
               <p rend="justify">Am ezitat. Mi-era frică să nu i se pară prea puţin şaisprezece. Am minţit.</p>
               <p rend="justify">—  Şaptesprezece, Atunci m-a privit cu nespusă duioşie.</p>
               <p rend="justify">Maricica s-a sculat să intre în casă. Eu aş mai fi rămas, dar s-a sculat şi el, ajutându-mă să mă ridic:</p>
               <p rend="justify">—  Du-te şi te culcă, Diana, e târziu.</p>
               <p rend="justify">Am avut o mică dezamăgire, Ilinco, dar pe lângă atâta fericire, ce greutate avea? Am adormit abia când s-au ivit zorile. De zece ori am şoptit în pernă, mai încet şi mai tare: „Petre”.</p>
               <p rend="justify">Ilinco, draga mea, azi pe plajă s-a purtat ca în toate celelalte zile, aşa ca şi când aseară nu s-ar fi întâmplat nimic. Aş vrea să nu-mi pese.</p>
               <p rend="justify">Îmi pasă îngrozitor!</p>
               <p rend="justify">Diana”.</p>
               <p rend="justify">*</p>
               <p rend="justify">Când am adus cafelele, Petre Barbu stătea în faţa ferestrei şi ţinea în mână scrisorile Dianei. S-a întors mirat şi parcă nemulţumit de prezenţa mea. M-a privit aiurit, apoi mi-a dat scrisorile şi a plecat fără să mai spună nimic. Cred că nu putea vorbi.</p>
               <p rend="justify">*</p>
               <p rend="justify">Aseară pe la opt a intrat mama. Nu ştiam dacă era îngheţată sau dacă a umblat repede şi îi e foarte cald. Avea obrajii roşii, picături de apă în păr şi pe gulerul de blană, ochii scăpărători, şi, gâfâind, de parcă ar fi fugit ca să ajungă cât mai repede acasă, a spus:</p>
               <p rend="justify">—  A fugit Diana!</p>
               <p rend="justify">—  Cum, a plecat?</p>
               <p rend="justify">—  A fugit la Paris. Şi-a lăsat bărbatul şi a fugit<hi rend="color(#000000)">…</hi>  Ei, ce spui? Când ziceam eu că nu-i o relaţie pentru tine. Frivolă, cochetă a fost totdeauna. Dar asta le întrece pe toate! Şi ce bărbat! Astea au noroc.</p>
               <p rend="justify">N-am ascultat. Nu auzeam decât atât: „A fugit Diana!”. A fost de parcă, deschizând gazeta, i-aş fi văzut numele într-un chenar de doliu. M-am simţit deodată nespus de singură. Mi s-a făcut frică, fără să ştiu de ce, şi frig. Aş fi vrut s-o întreb pe mama de unde vine ştirea asta, dacă e adevărată, controlată. Dar mama era într-o vervă pe care nimic n-o mai putea întrerupe. N-am mai stat la masă. Am intrat în odaia mea, m-am aşezat la pian şi am început să cânt, ca să nu mă gândesc la nimic şi să nu mai aud vocile din sufragerie. Terminam tocmai ultima parte din Carnavalul de Schuman când a intrat fata din casă cu o scrisoare pentru mine şi un pachet voluminos. Iată scrisoarea: „Ilinco, mâine plec. Am şovăit mult de tot, dar a trebuit să aleg o cale. Am ales-o. Dar dacă aş lua hotărârea de a sări cu paraşuta, cred că tot aşa aş închide ochii, aş strânge pumnii, m-aş crispa toată şi aş spune, fără să privesc: „Fie ce-o fi! „ Mi-e frică de tot co e dincolo de aceşti patru pereţi în care s-a adăpostit viaţa mea cu Michi. Dar simt că e ultimul moment când pot să trec de apăsarea lor. Toate argumentele, pentru şi împotriva plecării mele, au fost cântărite timp de o lună, clipă cu clipă, şi, totuşi, acum, plecarea asta efectivă, presimţirea roţilor de tren, când se vor învârti prima dată, creşte în mine ca o panică. Altfel, gândită numai, e domoală şi egală, ca o problemă bine explicată. Cred că ţi-aş vorbi tot aşa şi dacă mâine m-aş sinucide.</p>
               <p rend="justify">Îţi trimit caietele astea, Ilinco, şi dacă vei găsi de cuviinţă, dă-i-le într-o zi lui Michi.</p>
               <p rend="justify">Diana.”</p>
            </div>
            <div type="div2">
               <head>II</head>
               <epigraph>DIN CAIETELE DIANEI.</epigraph>
               <p rend="justify">Am avut o copilărie tristă.</p>
               <p rend="justify">Fără jucării.</p>
               <p rend="justify">Niciodată nu mi-a adus cineva o jucărie. Nimeni n-a luat în seamă existenţa mea. Doar rar de tot observa mama că-mi curge nasul, şi atunci mi-l ştergea fără îndemânare, fără milă. Mă ustura.</p>
               <p rend="justify">Mănuşile – de cele cu câte un singur deget – le purtam trecute cu un şiret de după gât, să nu le pierd. Şi cum şiretul mi-l nimerise prea scurt de la început, am umblat aşa, cu mâinile ridicate, un an întreg, încât după aceeaa multă vreme am continuat să le ţin ca un căţel când face sluj.</p>
               <p rend="justify">Aveam cu mine numai închipuirea. Cu ea mi-am plăsmuit personaje şi complicaţii, o viaţă pe care o alimentam după voia mea, până ce căpătăm dureri de cap şi febră.</p>
               <p rend="justify">Fără lumea asta nu mai puteam trăi, fiindcă n-aveam jucării şi fiindcă oamenii în jurul meu erau prea mari, vorbeau prea tare şi se mişcau întruna, fără să ştiu care e rostul lor şi fără să fiu luată în seamă de ei, uitată prin casă.</p>
               <p rend="justify">Primul lucru de care m-am legat a fost o cuvertură albastră de catifea, cu broderii de fir; îngeri şi păsări cusuţi cu aur. Dar plăcerea de a fi cu îngerii şi păsările de pe cuvertura albastră nu era senină, ci dublată de bănuiala chinuitoare că fac un lucru neîngăduit.</p>
               <p rend="justify">Al doilea fapt care iese din întunericul acelor vremi, când cred că aveam patru ani, sunt nişte ochi disperaţi de fetiţă. O chema Georgeta. Tatăl ei era chelner şi o bătea pe mama ei.</p>
               <p rend="justify">Cum ies la iveală aceste amănunte nu ştiu, căci altfel nu mi-l aduc aminte din vremea aceea nici pe fratele meu, care avea trei ani mai mult decât mine, şi n-am reţinut nici un alt nume propriu până în clasa întâi primară, când a apărut Jenica.</p>
               <p rend="justify">Georgeta îmi pusese în cap un scăunel mic de lemn alb, din cele de bucătărie, şi când să mi-l scoată, nu mai ieşea. Atunci m-a privit înspăimântată, a mai încercat o dată, eu am ţipat, ea s-a speriat, s-a mai uitat o dată la mine cu ochii dilataţi şi a fugit.</p>
               <p rend="justify">Din vremea aceea de năzăriri aproape impersonale mai am o amintire.</p>
               <p rend="justify">Mă trezisem din somn. Deşi dormisem mult, era tot noapte. În odaie, lampa era aprinsă. Mama plângea tare. Era cu paltonul pe ea, dar fără pălărie. Bunica, mama tatălui meu, era agăţată de gâtul lui. Parcă voia să-l împiedice s-o omoare pe mama. Am închis ochii, ca să nu vadă ei că-i văd eu, şi m-am rugat lui Dumnezeu. Întâia dată. De fapt, am aflat întâmplător, mult mai târziu, că în seara aceea, la Cazinou, un bărbat care fusese cândva îndrăgostit de mama, bând un pahar mai mult. Nu s-a sfiit s-o privească aşa încât să atragă atenţia tatălui meu. Nu ştiu cum a început cearta, dar a continuat în stradă, până acasă. Tata a vrut să iasă cu arma după el. Acum ştiu că şi dacă n-ar fi fost împiedicat de nimeni, tot nu s-ar fi întâmplat nimic, fiindcă tata, pe cât era de violent în ameninţări, vijelios ca apariţie şi curajos cu cei din casă, pe atât de puţin era în stare de un act de mare curaj, de violenţe efective. Dar atunci mi-era frică.</p>
               <p rend="justify">Dragostea mea pentru mama a început prin compătimire. De la întâmplarea aceea am prins obiceiul de a mă trezi cam la aceeaşi oră peste noapte.</p>
               <p rend="justify">Mama plângea înăbuşit în perne, sau stătea cu ochii deschişi mari şi cu privirea toată în tavan. Tata venea de la joc de cărţi. Ne aducea pastile de ciocolată, rulouri cu caimac sau măcar zahăr „Kandel”, le punea pe măsuţa de noapte de lângă noi şi ne învelea, chiar dacă eram înveliţi foarte bine. Apoi începeau discuţiile.</p>
               <p rend="justify">Noi, copiii, dormeam într-unul din cele două paturi alăturate; în celălalt dormeau părinţii. Şi de unde ziua nu se ocupa nimeni de noi, seara era vorba numai de noi, copiii: „Copiii vor rămâne pe drumuri. Dacă n-ar fi copiii, aş pleca în lume.” Un nume pe care tata îl repeta era Cobadin. O vorbă pe care mama o folosea foarte des era „sacrificiu”. Mi se părea plin de taine cuvântul ăsta, voiam să ajung mai repede mare ca să ştiu ce-nseamnă „sacrificiu”, ca să ştiu cum e „în lume”, cine e Cobadin? Capul îmi zbârnâia de întrebări.</p>
               <p rend="justify">Ceea ce mi se părea curios era că a doua zi totul se petrecea ca şi când peste noapte nu s-ar fi întâmplat nimic deosebit. Mama era senină, veselă, la masă erau musafiri totdeauna.</p>
               <p rend="justify">Pe tata nu-l vedeai niciodată şezând. Doar la masă. Dar nici atunci nu se aşeza de la început. Mai întâi, în picioare, dădea pe gât două înghiţituri din sticla de ţuică, şi se sătura cu măsline, sardele, ghiuden, ouă fierte, muştar. Când se aşeza la masă, era sătul. Ceilalţi mâncau. El lăuda mâncarea, dar suduia servitoarea, bătea cu pumnul în masă că pâinea nu e caldă, că sifonul nu e rece. Şi „să se ştie o dată pentru totdeauna: există un stăpân în casă!” Că el, la treisprezece ani, a dat totul în. Şi s-a descurcat singur, că a pus la cale o afacere grozavă, că dacă n-ar fi cinstit, ar avea milioane, că toţi sunt puşlamale şi hoţi, că azi face pe grozavu cutare, dar tot el o să-i dea o bucată de pâine într-o zi, că există dreptate. Sigur că există dreptate<hi rend="color(#000000)">…</hi>
               </p>
               <p rend="justify">Peste zi, tata nu mai bea decât cafele turceşti. Zece cafele pe zi. Şi ţigări, peste o sută. Aprindea ţigară de la ţigară, „Fac economie de chibrituri”, spunea, chipurile în glumă, cu un zâmbet în colţul gurii, unde mustaţa era arsă şi ţigara stătea lipită permanent.</p>
               <p rend="justify">Degetele, şi ele arse la vârf, de un galben-cafeniu, parcă vorbeau; le urmăream cu interes şi teamă cum se resfiră şi se adună în palmă, cum se desprinde arătătorul şi spune: „Nu!” sau: „Las', că v-arăt eu vouă, puşlamale, excroci!”.</p>
               <p rend="justify">Tuşea zgomotos, tuşea sufocându-se, de-l auzeai de la două sute de metri de casă, iar când intra pe uşă, totul se agita în jurul lui, ca apa în care arunci o piatră.</p>
               <p rend="justify">Era nervos şi instabil. Nu avea răbdare să vadă în întregime un act dintr-un spectacol, citea numai gazete (toate câte apăreau). De acolo ştia el politică şi finanţe, pe care le discuta altfel decât toată lumea, cu o inteligenţă scăpărătoare.</p>
               <p rend="justify">Tata fusese unul dintre acei copii de pomină care fac în cap socoteli complicate. Mie îmi rezolva uneori problemele, când eram în liceu, deşi el, printr-un şir de întâmplări ciudate, nu terminase nici clasa întâia primară şi o mărturisea cu mândrie. N-a citit niciodată o carte.</p>
               <p rend="justify">Într-o noapte, foarte târziu, eram prin clasa a VI-a de liceu, văzândd lumină în odaie la mine, tata a intrat furios. Citeam Crimă şi pedeapsă de Dostoievski. Mi-a smuls din mână cartea, a făcut-o bucăţi şi a strigat: „Nu vreau crime în casa mea! Nu permit!”. Atunci, n-am râs, ci am plâns toată noaptea; fiindcă era o carte împrumutată, şi bani s-o cumpăr n-aveam. Nici astăzi nu râd, după aatâţia ani şi întâmplări în care e amestecată imaginea lui. Dar acum, din alte motive.</p>
               <p rend="justify">În casă nu erau niciodată bani, Chiar atunci când tata câştiga, îi cheltuia, ca un copil, pe tot ce vedea, pe lucruri fără gust, oferite în stradă de negustorii ambulanţi, fiindcă nu putea să-i refuze; „împrumuta” sau ajuta pe cine-i ieşea în cale. Îi plăcea să cumpere aşa-zise „delicatese”, să guste şi sa vadă lumea minunându-se de bunătatea lor, şi mâncând cu plăcere la masa lui. De lux se lipsea uşor „deocamdată”, şi lux însemna tot ce nu e ţigară, mâncare şi o rufă curată, iar „deocamdată” a durat toată viaţa. Fiindcă era convins că vom avea de toate într-o zi, chiar şi o casă imensă, ca să-şi ţie rudele toate (ale mamei, fiindcă el nu avea).</p>
               <p rend="justify">N-am cunoscut un optimist mai lipsit de înţelegerea realităţii ca tata. Era uneori, în privinţa asta, stingheritor, penibil. Dar nici n-am cunoscut un suflet mai bun. Aducea acasă câte un cerşetor, îi dădea de mâncare, o haină, o pereche de ciorapi, o rufă şi ce mai găsea. Iar la plecare, uneori, bani pentru o baie.</p>
               <p rend="justify">Străini şi prieteni îl trăgeau pe sfoară, dar el continua să dea mereu, tot ce avea, şi ultima ţigară.</p>
               <p rend="justify">Pisicile care se pripăşeau pe la noi trebuiau să fie bine îngrijite, şi când fătau ţinea neapărat să creştem toţi puii. Când aveam o femeie de serviciu, tata se lăuda: „De la mine nu mai pleacă”. Iar când pleca, spunea cu mândrie: „O să se întoarcă, o să stea şi fără bani la noi”. Şi, într-adevăr, uneori se ruga s-o primim cu jumătate din leafa ce i se dădea în altă parte pentru că, obişnuită cu anarhia casei, ţinându-şi „omul” cu rufele, ţigările şi cafelele tatii, făcând sindrofii în bucătărie şi răspunzând obraznic, nu se mai împăca cu altă rânduială.</p>
               <p rend="justify">Când am împlinit cinci ani, s-a născut Maricica şi, nu ştiu prin ce întâmplare, în zăpăceala casei, cu ochii deschişi şi curioşi, am văzut teribilul miracol.</p>
               <p rend="justify">Mama umbla prin casă descompusă de dureri, cu un pântece umflat de parcă, dintr-un moment într-altul, avea să se spargă.</p>
               <p rend="justify">Personajul cel mai ascultat şi stăpân pe el era străbunica. Până în ziua aceea, stătuse retrasă în cea mai întunecoasă odaie. Servitoarea se purta cu ea mai obraznic decât cu ceilalţi, dar toată lumea îi spunea cu respect „coană moaşă”, Avea optzeci de ani şi nu mai moşea decât în familie.</p>
               <p rend="justify">În casă creştea neliniştea, teama. Agitaţia toată se strânsese într-o singură odaie. Am intrat acolo şi eu. Mama, cu ochii ieşiţi din orbite, zgâria pereţii cu unghiile. Gemea, gâfâia. Când m-a văzut, albă ca varul, m-a arătat cu degetul. Am fost dată afară.</p>
               <p rend="justify">Pe sală, tata se plimba cu paşi mari. Ţigara, în colţul gurii, era isprăvită. Tata nu ţipa, nu înjura, nu cerea nimic. Tăcea. S-a oprit şi mi-a pus mâna pe creştetul capului, mi-a mângâiat părul. Gestul ăsta îl făcea numai când credea că dorm. Am vrut să ştiu ce se întâmplă. Uşa odăii de culcare era de sticlă, şi perdeaua numai până la trei sferturi din lungimea ei. M-am urcat pe un scaun şi am văzut. Am văzut tot.</p>
               <p rend="justify">Şi, totuşi, lucrurile pe care nu le înţelegeam parcă se înmulţeau. Ce înseamnă şomer? Un cuvânt care suna ca şofer, ca inginer. De ce era rostit într-un suspin? Şi de ce se vorbea de plecare?</p>
               <p rend="justify">Când vreau să-mi amintesc atmosfera în care s-a hotărât plecarea noastră, îl văd pe tata grozav de nervos, pe mama palidă, cu ochii roşii de plâns.</p>
               <p rend="justify">Dar imaginea asta s-ar putea s-o am de mai târziu, din orice altă epocă şi din toate laolaltă. Ştiu sigur însă că ne-am oprit câteva zile într-un oraş în care nimic nu-mi era cunoscut. Am auzit că se numeşte Plevna şi că acolo a fost, odată, „război”? Ca înseamnă „război”? Din cele ce mi-a răspuns mama, mi-am putut închipui străzile pline cu oameni mari care se bat. De ce se bat? Ce fac copiii când oamenii mari se bat? Mama nu-mi răspundea la toate întrebările. Mi-am închipuit copiii stând la ferestre şi privind, înfricoşaţi, bătaia de pe străzi.</p>
               <p rend="justify">—  Şi alea ce sunt?</p>
               <p rend="justify">—  Tunuri.</p>
               <p rend="justify">Tunuri! Eram în Grădina publică. De jur împrejur, tunuri,. Am repetat de mai multe ori: „Grădina publică. Grădina publică”. Şi aceste două cuvinte îmbinate, din care numai primul mi se părea simplu.</p>
               <p rend="justify">—  Aşa ca: pâine, zahăr, casă.</p>
               <p rend="justify">—  Au luat locul tunurilor în frământările mele.</p>
               <p rend="justify">Din Sofia îmi amintesc o cameră mare şi întunecoasă şi leagănul în care dormea sau ţipa Maricica. Dar un colţ al odăii, seara, se transforma, atins parcă de o baghetă magică. Era acolo, luminată.</p>
               <p rend="justify">—  Pe când restul încăperii rămânea în întuneric.</p>
               <p rend="justify">—  O oglindă mare, în cadru de lemn galben, oval, iar în faţa ei, mama, în rochie de voal de culoarea şampaniei, brodată ca mărgele aurii, mama, care toată ziua trebăluia, legată la cap cu un tulpan, şi spăla vase, devenea o prinţesă, o făptură de vis sau de basm, o zână cu braţe goale, roz, cu părul auriu, împletit ca un colac, strălucitor ca rochia. Minunea dura puţin. Mama îşi punea pantofii de bronz şi pleca. Lampa se muta de pe măsuţa din faţa oglinzii pe masa pătrată din mijlocul odăii, şi lumina ei puţină se împrăştia deopotrivă, tristă, peste tot.</p>
               <p rend="justify">Aveam rude cu stare. Venea pe la noi un domn pleşuv, cu barbă scurtă, tăiată rotund ca o bavetă, despre care mama spunea cu mândrie: „E filantrop”. Şi mai aveam un unchi, bondoc, care era „angrosist”. Dar tatii nu-i intra în voie niciunul. Despre primul am auzit: Frigea cârnaţi în piaţă la Silistra, şi dacă n-ar fi fost un mare bandit, n-ar fi ajuns mare viticultor„. Pe celălalt îl numea simplu: „Escrocul”. Dar mie-mi plăcea unchiul cu barbă, fiindcă era parfumat şi ne aducea cutii mari de bomboane, pe care erau pictaţi îngeri bucălaţi, şi cutiile erau legate cu panglici albastre. Unchiul cel bondoc era veşnic grăbit şi, mai curând, urâcios, dar avea o curte mare cât un maidan, cu şine şi vagonete, pe care alunecau lăzi încărcate cu sticle. O curte plină de copii.</p>
               <p rend="justify">Verişoarele mele purtau rochiţe mult mai scurte ca ale mele, scrobite de parcă erau de hârtie, şosete albe şi pantofi de lac. Mi-am ridicat şi eu rochia, strângându-mă în talie cu o sfoară, şi am trăit zile de emoţie, şovăind cu foarfeca în mână, până ce am avut curajul să-mi tai ciorapii şi să-i îndoi ca să pară şosete.</p>
               <p rend="justify">Vărul meu, Milenco, era un băiat cu un cap mai înalt decât Nicu, slab, spelb şi îngâmfat. Râdea prosteşte, mă trăgea de moţ şi ne striga: „Mămăligari”.</p>
               <p rend="justify">Odată, Nicu, cu toate că era mai mic, i-a tras un pumn în obraz. Milenco a urlat ca din gură de şarpe. Tata a apărut chiar atunci. Dar în loc să-l certe sau să-l bată pe Nicu, i-a spus, lui Milenco: „Bine ţi-a făcut. Să te înveţi minte”.</p>
               <p rend="justify">Din clipa aceea tata mi-a fost drag.</p>
               <p rend="justify">Apoi le-am cunoscut pe fetiţele de peste drum de locuinţa noastră. Erau în doliu, fiindcă murise tatăl lor. Aş fi vrut să fiu şi eu îmbrăcată în negru şi să vorbesc franţuzeşte, pronunţându-l pe „r” la fel ca ele. Sau măcar bulgăreşte, dacă aş fi ştiut.</p>
               <p rend="justify">Alături de noi locuia o doamnă foarte tânără, bălaie, subţire. Bărbatul ei era ofiţer. Avea un băiat mare, cu uniformă de liceu. Într-o seară, în pat, mama i-a spus tatii că ofiţerul nu era soţul vecinei: „Vasia e numai al ei”. Nedumeririle mele se îmbulzeau, şi noaptea, până târziu, nu-mi dădeau pace. Când se întorceau părinţii, mă prefăceam că dorm, ca să aud tot ce vorbesc, să văd tot ce fac. Întunericul din odaie, când mă obişnuiam cu el, se rărea, ca un voal fumuriu. Tata era de obicei furios:</p>
               <p rend="justify">—  Din chebab nu faci hotel cu cinci etaje!</p>
               <p rend="justify">Dar nici mama nu se lăsa:</p>
               <p rend="justify">—  A făcut un azil de bătrâni. Tot oraşul îl stimează.</p>
               <p rend="justify">—  Praf în ochi! O repezea tata. Fură de stinge! Şi face filantropie.</p>
               <p rend="justify">Grozav aş fi vrut să ştiu ce Înseamnă „filantropie”! Şi de ce e tata supărat. Până la urmă, eram de partea mamei. Cum se putea ca un unchi cu barba frumos rotunjită, cu un dinte de aur care ieşea la iveală când surâdea, cu ac de cravată cu perlă şi care aducea cutii de bomboane aşa de frumos legate, să fure? Dacă ar fura, ar fi hoţ, ar umbla jerpelit şi n-ar aduce bomboane fondante. Şi în timp ce discuţia continua, eu repetam: „fondante”. Tata, în cele din urmă, voia s-o împace pe mama, s-o ia în braţe. Mama se ferea, se smucea.</p>
               <p rend="justify">Târziu de tot, când în fereastră dunga din marginea transperantului şi cea în formă de zig-zag din dreptul ciucurilor se albăstrea, când albastrul de sineală devenea argintiu, târziu de tot adormeam.</p>
               <p rend="justify">Într-o zi, unchiul meu, filantropul, a venit să mă ia. Tata s-a făcut foc, dar mama, blândă şi stăruitoare, l-a înduplecat: „Nu mai are culori în obraji, aerul de ţară o să-i facă bine”.</p>
               <p rend="justify">Am plecat cu inima strânsă, dar arzând de curiozitate să ştiu cum e o vie şi mândră de importanţa pe care o căpătăm faţă de cei care rămâneau în urma mea acasă, şi mai ales faţă de Nicu, care-mi dădea peste nas, în orice împrejurare, că el e mai mare şi e băiat.</p>
               <p rend="justify">Mătuşa mea era urâtă, măruntă, cu bărbia ascuţită şi buzele vârâte în gură, de parcă îi lipseau dinţii. Din discuţiile dintre mama şi tata ştiam că a avut zestre mare şi că-i tare zgârcită. S-a uitat la mine printr-un ochelar pe care îl ţinea legat de gât cu un lanţ lung de aur, şi parcă voia cu tot dinadinsul să-mi găsească un cusur. O mai văzusem o dată, prin lumea multă care venea în casă la celălalt unchi, şi m-am mirat atunci că nu m-a luat în braţe, că nu s-a minunat de buclele mele şi n-a ţinut să-mi vadă de aproape genele.</p>
               <p rend="justify">Via era într-o localitate care, pe cât îmi amintesc, se numea Cneajovo. Nume plin de farmec şi pe care-l repetam cu plăcere. La Cneajovo mă jucam toată ziua. Şi tot fără jucării. Aveam numai o minge. Verde ca iarba. Parcă o văd. Alergam după ea tot timpul, până ce, într-o bună zi, am pierdut-o în iarbă. Am căutat-o cu disperare. Am căutat-o. Zadarnic!</p>
               <p rend="justify">Îmi plăcea să fug cât mai departe de casă. Cel mai departe era până la sârma ghimpată care despărţea via de drum, adică tocmai până unde nu aveam voie să ajung. Dar grozav îmi plăcea când se aprindea cerul tare de tot, într-o parte, pe câmp. Abia atunci mă hotărâm să mă întorc; dar se vede că era tare departe, fiindcă până acasă câmpul se umplea de întuneric, iar eu, înfricoşată şi cu senzaţia chinuitoare că mă urmăreşte cineva, începeam să alerg nebuneşte.</p>
               <p rend="justify">Ziua cea mai frumoasă din Cneajovo a fost aceea în care am ieşit cu toţii la câmp, ne-am urcat pe un deal şi am privit soarele prin câte o bucată de sticlă înnegrită anume cu fum. Ce straniu mi s-a părut cuvântul „eclipsă”! Dar ziua cea mai tristă a fost aceea în care am găsit mingea. Era cu mult mai mică decât mi-o aminteam, cu mult mai neînsemnată decât mi-o închipuisem în răstimp. Nici nu-mi venea să cred că e aceeaşi.</p>
               <p rend="justify">Când, după trei luni de vară, m-am înapoiat acasă, m-am simţit străină printre ai mei. Toţi se mirau că am crescut. Tata a adus o mulţime de pachete de la băcănie şi un carton de prăjituri. Mama nu l-a certat, ca de obicei, că-i risipitor, ca nu se gândeşte la chirie. Fiecare îmi punea întrebări. În seara aceea au stat cu mine acasă. Dar în cea următoare au plecat, ca de obicei5 la „parveniţi”. Îmi era veşnic dor de mama. Ziua spăla duşumele, gătea, se ocupa de Maricica şi uneori spoia bucătăria. Seara ieşea cu tata în oraş. Duceam dorul acelei zile minunate în care, după ce mi-a pus termometrul şi a oftat, a rămas cu mine acasă şi s-a culcat lângă mine devreme, şi am adormit cu obrazul pe sânul ei cald. Am vrut să fiu iar bolnavă; cu toată groaza pe care o aveam de întuneric, am ieşit într-o noapte pe coridor şi am stat în beznă, cu picioarele goale pe ciment până s-au înapoiat din oraş. Au urmat apoi seri în care mama a stat lângă mine aşa cum mi-am dorit, şi tata îmi pipăia fruntea, îmi mângâia părul, adus de spate şi îngrijorat, atât de îngrijorat că mi-a părut rău de isprava mea.</p>
               <p rend="justify">Îmi amintesc din Sofia de o zi care a început bine, dar care s-a sfârşit cât se poate de rău. O după-amiază plină de soare. Mama ne-a trimis la plimbare cu Ivana, o fată care venea să ajute nevestei ofiţerului la gospodărie. Fratele meu a cumpărat un porumb şi a vrut să-l împartă în trei, pentru mine, el şi Ivana. Eu îi urmăream mâinile, atentă, şi mă gândeam că nu voi primi cu nici un preţ bucata cea mică Deodată am auzit un ţipăt îngrozitor, sălbatic. Lui Nicuşor îi curgea sânge din mână, degetul cel mare îi atârna, străin de celelalte, sângele curgea pe trotuar, lumea se strângea grămadă. Am dat fuga s-o chem pe mama. Pentru prima dată traversam singură o stradă. O femeie m-a oprit să mă întrebe ce s-a întâmplat. Fără să răspund, am fugit mai departe. Mi-amintesc de trotuarul cu pete de sânge, unde m-am înapoiat, abia putând să mă ţin după mama. Nu mai era lume, nu mai era nici Ivana cu căruţul Maricicăi, nici negustorul cu porumb copt. Erau numai pete de sânge. Apoi îl văd pe tata cu spatele încovoiat, cu tâmplele cărunte după o noapte petrecută la clinică lângă fratele meu.</p>
               <p rend="justify">Dar au urmat zile bune. Acasă se vorbea acum neîncetat despre o fabrică de lăzi de carton. Ideea a fost a tatii. Mama îi explica vecinei: „Lăzile de carton sunt mai ieftine; dacă e impregnat, cartonul e tot aşa de bun ca şi lemnul. Nici nu ştii cât s-a zbătut, a făcut calcule, prospecte (nu voiam cu nici un chip să uit cuvântul „prospecte„, dar limba mi se împleticea), el a găsit localul. E adevărat că are gură mare, dar e grozav de deştept şi de răzbătător! Păcat că n-are capital! Şi dacă şi-ar ţine gura! Dar e mândru şi violent. Înjură”. Totuşi, mama părea fericită. „Situaţia noastră se schimbă acum, slavă Domnului! Totul în viaţă e să ai răbdare”.</p>
               <p rend="justify">Câteva luni fericite. Nicu învăţa la Şcoala germană, în aceeaşi clasă cu Milenco. Maricica avea căruţ nou, eu purtam pantofi de lac şi şosete albe.</p>
               <p rend="justify">Dar într-o zi ne pomenim cu tata, verde la faţă şi mai furios ca oricând:</p>
               <p rend="justify">—  Magazia cu lăzi a luat foc! Magazionerul e nevinovat. Au încercat sa dea vina pe el. E nevoie de un ţap ispăşitor. Dar eu am arătat cine avea interes să arunce un muc de ţigară. Cine avea interes să pună foc. Numai cine încasează asigurarea. Eu am pus aici zile de alergătură, nopţi de griji, de nesomn şi de nervi. Am pus aici viaţa mea. Cât despre magazioner, era la spital, unde are un copil bolnav. Degeaba încearcă să dea vina pe el. Pe puşlamalele astea ce le doare? Au pus o sumă, care pentru ei e un fleac, şi s-au asigurat pentru de zece ori mai mult.</p>
               <p rend="justify">Şi iată-ne înghesuind lucrurile în geamantan, în acelaşi cufăr de pai cu care am venit, şi într-un balot cusut cu sfoară; şi iată-ne în tren.</p>
               <p rend="justify">Într-o staţie, la fereastra unui vagon, a apărut un soldat care mi s-a părut tare frumos. Poate n-aş fi băgat de seamă dacă nu s-ar fi uitat la mine şi nu mi-ar fi zâmbit prieteneşte. Eram sigură că va porni cu trenul lui, sau poate mai înainte noi, cu trenul nostru, şi nu ne vom mai vedea niciodată. Când, iată-l dispărând de la fereastră şi intrând, câteva clipe mai târziu, în compartimentul nostru. M-a ridicat în braţe, m-a sărutat pe obraji, apoi s-a sărutat cu ceilalţi, cu fiecare în parte. Deşi vorbeau toţi de-a valma, totuşi am înţeles că m-a recunoscut după o fotografie pe care o primise familia lui din Rusciuc de la nişte rude din Giurgiu.</p>
               <p rend="justify">—  Am recunoscut-o după zulufi.</p>
               <p rend="justify">M-am îndrăgostit de el într-o clipă. A călătorit cu noi câteva staţii. Pe genunchi îl ţinea pe Nicuş, vorbea cu tata, dar, se juca cu buclele mele.</p>
               <p rend="justify">—  Ce ţi-ai închipuit, unchiule, că la noi e altfel? Îl întreba pe tata frumosul meu văr.</p>
               <p rend="justify">Iar tata se înfuria povestind cum a luat foc magazia.</p>
               <p rend="justify">—  Dar nici eu nu l-am lăsat până n-am arătat cum s-a întâmplat.</p>
               <p rend="justify">Eu mă întrebam dacă, la plecare, vărul meu mă va mai săruta pe obraji, şi grozav îmi doream să se întâmple această minune! Nimic nu-mi dorisem vreodată mai mult. Într-un cântec pe care-l cânta mama de obicei când mătura, era vorba de iubire. Acum ştiam şi eu ce înseamnă „iubire”. Parcă mi se strânsese stomacul de emoţie. Obrajii îmi luaseră foc. Aveam şase ani şi ştiam, fără să înţeleg de ce, că o iubire ca aceea din cântec nu e pentru copii. Aş fi preferat să mor decât să ştie cineva că vreau să mă sărute, că vreau şi eu să-l sărut pe obraz pe soldatul cel chipeş. Şi am socotit că mai trebuie să treacă zece ani ca să mă pot mărita cu el (auzisem de atâtea ori în casă că mama s-a măritat la şaisprezece ani).</p>
               <p rend="justify">Când am ajuns la Constanţa, m-am simţit mai mare decât oricare dintre copiii de seama mea. Ştiam cum vin copiii pe lume, eram îndrăgostită, călătorisem şi puteam să vorbesc cu fratele meu într-o limbă străină. Şi dacă verii noştri făceau pe grozavii şi ne priveau peste umăr, însemna că limba pe care o vorbeau ei preţuia mai mult ca a noastră. Acum era rândul nostru să le spunem copiilor de pe stradă „mămăligari”. Dar iată că ne pomenim ameninţaţi cu praştia şi ocărâţi:</p>
               <p rend="justify">—  Zarzavagiule!</p>
               <p rend="justify">—  Bulgăroaico!</p>
               <p rend="justify">—  Mămăligarilor! Le strigăm, la rândul nostru, ca să ne răzbunăm.</p>
               <p rend="justify">Dar în ziua aceea, tata, care a prins de veste, i-a tras lui Nicu o bătaie soră cu moartea, iar pe mine m-a tras de moţ, gata-gata să mi-l smulgă:</p>
               <p rend="justify">—  Nu ţi-e ruşine, mucoaso, eşti şovinistă şi tu?!</p>
               <p rend="justify">Locuiam acum la bunicii mei. Tata se întorcea fără un ban. Bunicul din partea mamei era ceasornicar, dar avea obiceiul să-şi petreacă o bună parte din timp prin locurile unde se făceau săpături pentru canalizarea oraşului. Se găseau, cu acest prilej, ulcioare de pământ, farfurii de tot felul, sticle şi sticluţe, figurine, unele întregi, altele ciobite, ciuntite, pe care bunicul le aducea acasă, le curăţa, le privea ca un îndrăgostit, le lipea, le aranja în vitrine şi rafturi, cu grija cea mai mare.</p>
               <p rend="justify">Bunicul avea părul cărunt, obrazul tânăr şi smead, purta un mic cioc, avea nasul drept şi frumos, ochii îi râdeau în cap. Vii şi verzi, ca ai mamei, şi cum se spunea că sunt şi ai mei. Purta o şapcă albă cu cozoroc negru, care-i dădea un aspect de bătrân marinar. Repara ceasornice, vorbea puţin şi se uita urât dacă treceai prin dugheana lui.</p>
               <p rend="justify">De bunicul meu mi-era teamă, dar îl şi admiram. Vorbea greceşte, turceşte, bulgăreşte, armeneşte, ceea ce era, cred, destul de obişnuit la Constanţa pe atunci; dar vorbea şi englezeşte, fiindcă stătuse un an în America, unde plecase s-o vadă pe fiica lui Isabella sau Bella-Bellina, cum i se spunea, care se măritase cu un italian când mama avea doi sau trei ani. În ziua nunţii, când mirele şi mireasa se întorceau de la biserică într-o trăsură împodobită cu flori, o ţigancă a oprit caii şi a sărit în trăsură, luând locul miresei, care a trebuit să coboare. Mirele a reapărut după zece ani, în care soţia l-a aşteptat croşetând sute de metri de dantelă. Soţii au plecat în America. Acolo au plecat într-o zi şi cei doi fraţi ai mamei: „Să facem bani”. Şi, mai târziu; bunicul, cu cea mai mică dintre fete. Bunicul şi mezina s-au întors când mama, la naşterea fratelui meu, era gata să moară.</p>
               <p rend="justify">Dar toate acestea se întâmplaseră pe vremea când eu nu existam, poate de aceea aveau iz de poveste.</p>
               <p rend="justify">Îmi amintesc că în prăvălioara bunicului veneau domni bătrâni, cu paltoane îmblănite pe dinăuntru, care vorbeau frumos şi rar. Unul era chiar prinţ, îl chema Şuţu şi avea un palat (în casa de alături aveam să ne mutăm foarte curând), altul – doctorul Severeanu. Trebuia să fim foarte cuminţi când veneau aceşti „oameni mari”. Bunicul meu scotea dintr-o vitrină vase de pământ ars, ulcioare, sticluţe de forme diferite, unele subţiate, argintii, cum e foiţa de cositor, schimbând jucăuş culoarea între roz, violet, cenuşiu şi albastru. Domnii aceia îl băteau prieteneşte pe umăr pe bunicul meu. Dar se tocmeau foarte mult. O dată, bunicul, supărat tare, a strigat: „Dacă nici dumneata nu ştii să preţuieşti minunea asta, mai bine ducă-se dracului!” Şi a aruncat cu furie vasul lung de sticlă subţire, de l-a făcut ţăndări.</p>
               <p rend="justify">Era galben la faţă.</p>
               <p rend="justify">Din ziua aceea mi-a fost frică de el.</p>
               <p rend="justify">Dugheana era despărţită de o încăpere care era sufrageria – dar unde şi dormeam – printr-un fel de perete de lemn, până unde ajungeam eu când mă urcam în vârful picioarelor, şi, mai sus, de sticla mată, cu rozete transparente. Când stăteai lipit, puteai să vezi bine dincolo.</p>
               <p rend="justify">Dar într-o zi s-a întâmplat un lucru de neînchipuit, groaznic. Se pripăşise la noi, nu se ştie de unde şi cum, o pisică albă, cu coada neagră şi cu o pată neagră pe ochiul stâng, prin care privea pieziş şi vinovat, de parcă se ştia urmărită. „Pare să fi avut pui de curând”, a spus mama. Îmi închipuiam că în pivniţă, unde o vedeam mereu strecurându-se printre gratiile unei ferăstruici, la nivelul trotuarului, trăiesc nişte pisoi albi, cu câte o pată pe un ochi şi cu coada mică, neagră. Şi, cu toată spaima de şoareci, am pornit să-i caut, cu o ceaşcă de lapte. Faptul că nu i-am găsit nu m-a împiedicat să le duc zilnic lapte. În ziua aceea groaznică, bunicul a prins pisica, fiindcă făcuse murdărie sub fotoliul din prăvălie, şi a ţinut-o în uşa întredeschisă, încercând s-o strivească. L-am apucat de mână, dar i-am lăsat-o repede ca arsă, şi, rămânând în faţa lui, m-am uitat la el încruntată, am vrut să-i spun că-i un om rău, dar, sfârşită, n-am mai putut să scot nici un cuvânt. Am înţeles însă din ziua aceea ce înseamnă un om rău. M-am gândit că tata, deşi ţipă, înjură şi bate cu pumnul în masă, e un om bun, fiindcă n-ar putea să facă rău unei pisici, şi am simţit, nu ştiu de ce, că pe un copil poţi să-l baţi dacă nu-i cuminte, dar unui animal n-ai voie să-i faci rău niciodată.</p>
               <p rend="justify">De altfel, nu-mi amintesc să mă fi învăţat vreodată cineva ce e bine, ce e rău, ce e frumos, ce e urât. Nimeni nu se ocupa de mine. Toţi socoteau că eu şi Nicuşor suntem mari. Noi amândoi şi toţi ceilalţi ne ocupam numai de fetiţa cea mică, de sora mea, care nu împlinise doi ani. Câte o jucărie care venea în casă, rareori, cine ştie de la cine, era pentru Maricica. Fiecare cuvânt pe care-l gângurea, deşi nimeni afară de cei din casa nu l-ar fi înţeles, provoca uimire, era comentat şi repetat cu admiraţie şi haz. De mine nu se sinchisea nimeni. Pe stradă, însă, mă opreau adesea necunoscuţi care spuneau:</p>
               <p rend="justify">—  Vai, ce dulce e! Parcă ar fi o păpuşă! Uite ce bucle!</p>
               <p rend="justify">Răspundeam, chiar fără să fiu întrebată:</p>
               <p rend="justify">—  Mama îmi udă părul cu apă şi-l răsuceşte pe pieptene.</p>
               <p rend="justify">De multe ori auzeam: „Seamănă cu maică-sa leit. O să fie tot aşa de frumoasă”. (Când m-am făcut mai mare, am auzit deseori spunându-se despre mine: „Nu-i nici pe departe ce-a fost mama ei”. Dar asta nu mă supăra, dimpotrivă: o iubeam nespus de mult şi eram foarte mândră de ea.)</p>
               <p rend="justify">Bunica mea ştia să facă săpunuri, lapte de curăţat obrazul şi cremă de frumuseţe. „O femeie e bine să-şi aibă banul ei.” Avea cliente care veneau acasă sau la care se ducea ea. Mă lua totdeauna şi pe mine şi mă punea să spun poezii. Declamam Moartea păpuşii şi Jeana e bucătăreasă şi vedeam cu plăcere că bunica e mândră de mine. Acasă, trebăluia necontenit, într-o curticică de lumină, unde mirosea a leşie şi a gunoi.</p>
               <p rend="justify">Când isprăvea cu treburile, se aşeza pe un scăunel, în faţa prăvăliei, pe trotuar. Şi aştepta. Dacă avea nevoie de un coşar, trecea pe acolo un coşar. Dacă bunica n-avea bani, coşarul, fără să ştie că bunica n-are bani, îi spunea: „Coană mare, nu-mi trebuie bani, îmi trebuie o cămaşă mai ruptă, cum o fi”. „Am două, cârpite şi curate. Hai să-mi cureţi burlanele”. Dacă avea nevoie de un tinichigiu să-i repare cazanul de rufe, trecea din întâmplare tinichigiul. Dacă avea nevoie de un dogar, trecea omul şi-i aranja butoiul. Crătiţi noi lua pe lucruri vechi exact atunci când le aştepta; şi era încântată. Dar treburile tatii mergeau mai prost, intra în casă ca o furtună. Înşira pe unde a căutat de lucru şi n-a găsit şi-i făcea pe unii şi alţii albie de porci. Bunicul tăcea, dar, după un timp, ridica o mână şi mormăia: „Ajunge!” Îngheţam. Mi se strângea inima. Mi-era mereu teamă de ziua de mâine, parcă eram veşnic în ajunul unei nenorociri. Cred că n-am stat mai mult de şase luni la bunicii mei după ce ne-am înapoiat de la Sofia, dar mie mi s-au părut un an lung şi greu.</p>
               <p rend="justify">Ca să ies în stradă (strada era locul meu de joacă), trebuia să trec prin dugheana bunicului, şi asta-l înfuria peste măsură. Cu inima în dinţi şi pe vârfui picioarelor, mergeam până la uşă, dar când puneam mâna pe clanţă, îi vedeam ochii care, dintr-o dată, îşi pierdeau expresia râzătoare, sprâncenele deveneau mai stufoase, coborând peste pleoape, mai întâi înlemneam, apoi ieşeam repede. Dar, odată afară, mă gândeam cu groază la clipa când va trebui să mă întorc. Şi, totuşi, cu atât mai aprig, pentru un motiv sau altul, simţeam nevoia să intru înăuntru. Şi nu îndrăzneam. Şi aşteptam în faţa uşii, ca un căţel, să vie cineva, să intre, ca să mă pot strecura şi eu, fără să fiu băgată în seamă.</p>
               <p rend="justify">Mă simţeam mare şi lipsită de orice sfială numai când mă duceam la croitoria de-alături. Eram prietenă cu lucrătorii, care mă aşeza pe tejghea, îmi puneau întrebări şi făceau, haz de tot ce spuneam. Vedeam că mă admiră, şi asta îmi plăcea grozav. Dar şi mai mult parcă mă atrăgea să hoinăresc pe străzile care dădeau spre mare, să stau de vorbă cu pescarii, cu barcagiii, cu cei care vindeau bragă şi salep1.</p>
               <p rend="justify">Într-o zi, tata a adus într-un carton mare rulouri de caimac, m-a urcat pe genunchii lui şi a început să mă salte vesel. Nimic nu mă impresiona mai mult decât veselia tatii. Aş fi vrut să-i sărut obrazul neras, fruntea brăzdată, părul cărunt, dar nu îndrăzneam, fiindcă nu exista între noi acest obicei (pe mama eram obişnuită s-o sărut oricând îmi dădea inima brânci). Am aflat, cu amănunte, că tata a căpătat o slujbă la o prăvălie cu maşini de cusut. O să ne mutăm de la bunici şi o să avem o casă frumoasă., Toate astea le-am povestit întocmai la croitoria de alături, luându-mi un aer important. „Tata o să aibă salariu, adică o să aibă bani, o să bem bragă şi o să mâncăm pistil2, şi o să mă dea la scoală.”</p>
               <p rend="justify">Ne-am mutat într-o casă pe strada Mării. Un gard despărţea curtea noastră, plină de bălării, de cea a palatului Şuţu, care era chiar pe malul stâncos, izbit de valuri. M-am împrietenit cu Gheorghiţă, băiatul bucătăresei de la palat, şi împreună coboram prin grădină, pe o scară circulară, care ducea la mare, unde era o mică plajă între stânci. Îmi plăcea să-mi închipui că palatul e al meu, că sunt o prinţesă; îmi plăcea să trec de pe o stâncă pe alta, să-mi imaginez lumea despre care mama citea în fascicolele ce se vindeau la chioşcul de ziare. Uneori eram Maria Vecera, iar Gheorghiţă, băiatul bucătăresei, prinţul Rudolf. Alteori eram o fată simplă, Kette, care se întâlnea (la gardul scund de zid care despărţea curtea noastră de a palatului Şuţu) cu Karl Heinz. Şi atunci Gheorghiţă era student şi prinţ, ca în cărţile poştale care, nu ştiu cum, ajunseseră în casa noastră.</p>
               <p rend="justify">Într-o zi, mama m-a dus de mână la şcoala de fete şi m-a înscris în clasa întâi. În ascuns, am spus o rugăciune. Eram tulburată, speriată, ca în ajunul unei călătorii cu trenul. Am dormit puţin, m-am sculat devreme şi am început să mă rog lui Dumnezeu, murmurând la fel ca bunica. Mi-era teamă. Nu ştiu de ce credeam că, dacă vrei să ţi se îndeplinească o dorinţă, trebuie să-ţi închipui că n-are sorţi de izbândă, să te îndoieşti, să fii neliniştit cu tot dinadinsul.</p>
               <p rend="justify">Sofia, sora mamei (parcă o văd: sfrijită, oacheşă, cu ochii totdeauna ca după plâns), mi-a cusut un şorţ negru de satin lucios. Ea avea să mi-l coasă, la începutul fiecărui an, până la bacalaureat. Aveam cu mine, când m-am dus în prima zi la şcoală, tot ce mi se ceruse pe listă, chiar şi partea a doua a abecedarului, şi toc, şi peniţe (Aluminiu şi Klaps), şi cerneală, adică lucruri de care urma să am nevoie abia în trimestrul al treilea. Şi tare mi-era frică să nu mi se pună o întrebare la care să nu ştiu să răspund. Şi la gândul că nu ştiu de acasă să scriu şi să citesc, aşa cum ştiau alţi copii, m-a cuprins o adevărată panică, în faţa statuii lui Ovidiu m-am oprit. Era cu capul aplecat, gata să-mi dea binecuvântarea. În faţa geamiei, după care venea clădirea şcolii, m-am oprit iar ca să mai verific o dată dacă am cu mine tot ce-mi trebuie; apoi am înghiţit în sec, mi-am strâns dinţii, mi-am lipit braţele de corp până la coate, mi-am strâns pumnii, m-am gândit că Dumnezeu mă va ocroti şi am păşit hotărâtă înainte.</p>
               <p rend="justify">Curtea era plină. Fetele cele mici aveau cravată roşie, ca mine, apoi veneau unele cu cravată albastru-deschis, altele, mai mari, purtau cravate bleumarin, şi cele mari de tot, cravate negre. Ce fericite mi se păreau fetele dintr-a patra! Se plimbau câte două, vorbeau între ele în şoaptă, sau, dimpotrivă, tare şi fără sfială. Li se spunea „fetele veranse” sau, mai pe scurt „veransele”. Aveam să aflu după foarte mulţi ani că nu era vorba de un titlu de nobleţe, ci de un joc, o horă, în care unele erau invitate să intre, în timp ce altele cântau: „Entrez dans la danse. Faites la reverence”. Cum s-a ajuns de la „faites la reverence”, la „fetele veranse” nu se ştie, dar se pare că în toate şcolile existau „veranse” şi prestigiul lor era incontestabil.</p>
               <p rend="justify">„Astăzi e numai sfeştanie, a spus una dintre veransele atotştiutoare, nici nu intrăm în clasă”.</p>
               <p rend="justify">În timp ce părintele ne stropea cu apă sfinţită, eu mă linişteam: „Nu se poate să mi se mai întâmple nimic rău dacă nici măcar nu intrăm în clasă”. Dar iată că ochii uneia dintre profesoare se opresc asupra mea. Nu încăpea nici o îndoială, nu mai era nici o scăpare. O să-mi pună o întrebare din cărţile pe care le am în ghiozdan. Sau mă va mustra că am venit la şcoală deşi n-am împlinit şapte ani. Într-adevăr, mie mi-a vorbit profesoara:</p>
               <p rend="justify">—  Să-i spui mamei taie să te pieptene cu două codiţe strânse bine pe cap, că aici suntem la şcoală, nu la bal.</p>
               <p rend="justify">Picioarele mi-au tremurat. Obrajii mi s-au încălzit. Am răspuns tare şi desluşit:</p>
               <p rend="justify">—  Da, doamnă.</p>
               <p rend="justify">Atunci, altă profesoară s-a apropiat de mine, mi-a pus mâna pe obraz şi m-a întrebat cum mă cheamă. Era profesoara clasei întâi.</p>
               <p rend="justify">M-am dus la şcoală cu tragere de inimă, deşi tulburată. Şi, de la început, m-am împrietenit cu Jenica, o fată înaltă, cu ochi albaştri şi cu roze în obraji, cu părul castaniu, lins, tăiat scurt şi cu breton pe frunte, aşa cum purtau nepoatele prinţului, vecinul nostru cel nevăzut. Jenica a fost întâia mea prietenă adevărată. Era fruntaşa clasei (eu o urmam pe locul doi). Tatăl Jenicăi avea tutungerie. Prin tutungerie urcam sus la locuinţa lor, iar de acolo, pe o scară ca acelea care duc la pod, ajungeai, printr-un chepeng din tavan, într-o mansardă mare şi văruită alb, unde era bucătăria. Era cald, tingirile de aramă sclipeau. La perete, un divan, la mijloc, o masă. Acolo ne făceam lecţiile şi ne jucam. Jenica avea jucării: pat pentru păpuşă – mare, de fier, cu aşternut, la fel ca un pat adevărato păpuşă, o maşină de gătit şi o mulţime de vase şi forme de prăjituri. După ce ne făceam lecţiile, începeam să aranjăm sub masă odaia păpuşii (faţa de masă de jur împrejur ţinea loc de pereţi). Dar totdeauna, până să înceapă jocul adevărat, când eram mai încălzită şi lumea mi-era mai dragă, se întuneca şi trebuia să plec.</p>
               <p rend="justify">Trăiam în epoca aceea întâile zile bune de care îmi amintesc. Tata avea salariu, ba chiar şi alţi bani pe deasupra când pleca la ţară şi reuşea să plaseze maşini de cusut în rate. Mama purta o rochie nouă, aveam lumină electrică, o odaie cu mobile albe pentru copii, alta pentru părinţi, şi sufragerie cu oglinzi (luate pe bani împrumutaţi), şi o aveam pe Jenica.</p>
               <p rend="justify">Dar într-o zi, coborând strada aceea în pantă (unde locuia mătuşa Sofia), am auzit ţipete care tăiau văzduhul. Veneau din casa mătuşii mele. Am trecut strada cât ai clipi, am intrat în curte, am deschis uşa şi am urcat primele trepte. Ţipetele au încetat brusc. Am deschis altă uşă, am trecut printr-o sală întunecoasă. O dâră mare de lumină trecea prin uşa întredeschisă a unei odăi. Şi acolo, vocea mătuşii mele: „Spune, Lizica, spune, de ce-ai făcut asta? De ce? De ce?”. M-am lipit de marginea uşii şi am văzut-o pe verişoara mea în pat, proptită într-un cot, ca şi când ar fi vrut să se scoale. Holba ochii negri înţepeniţi, ca de sticlă. Cu mâna cealaltă îşi arăta gura, parcă voia să spună că nu poate vorbi. După ce a mişcat buzele de câteva ori, fără a izbuti să scoată un sunet, a scos parcă cu cleştele cuvintele astea: „Vreau să spun, dar nu pot”, apoi capul i-a căzut greu pe pernă. Mătuşa mea a izbucnit în hohote de plâns. Nu ştiu de unde a apărut mama şi cum de m-a văzut, dar ştiu că m-a luat de mână şi, fără să-mi spună nimic, m-a dus acasă.</p>
               <p rend="justify">Acolo m-a strâns în braţe, gata să mă înăbuşe, m-a sărutat. Lacrimile curgeau calde de pe obrazul ei pe faţa mea.</p>
               <p rend="justify">—  Moare Liza! Înţelegi?</p>
               <p rend="justify">—  De ce moare?</p>
               <p rend="justify">—  Aşa a vrut ea, sau poate Dumnezeu a vrut aşa.</p>
               <p rend="justify">Mama avea obiceiul să dea vina pe Dumnezeu de câte ori se întâmpla vreo nenorocire. Dar niciodată nu ştia să-mi explice cum e Dumnezeu, cine e, cum arată. „E aşa cum e cerul când se supără, spunea mama, ca marea când se înfurie, ca furtuna”.</p>
               <p rend="justify">Eliza, pictoriţa, de care familia mea era foarte mândră, a murit în noaptea aceea. A doua zi. Profesoarele, fetele, chiar cele mari dintr-a patra, veransele, erau strânse în jurul meu şi-mi puneau întrebări. Eu căutam să repet cele ce văzusem, ba chiar să mai şi înfloresc, şi nu pot să spun că nu-mi plăcea să mi se dea importanţă.</p>
               <p rend="justify">Cu acest prilej, am auzit povestindu-se, iar şi iar, nenorocirile abătute cu ani în urmă, pe când eu nu existam (şi cât de greu îmi era să înţeleg că a existat o astfel de vreme), asupra mătuşii mele Sofia. Îmi era greu să-mi închipui că a fost o vreme vând vărul meu Dorel n-avea un ochi de sticlă. Era pe atunci frumos, bălai şi cu ochi mari albaştri. Împlinea zece ani când un băiat de la Şcoala grecească l-a lovit cu praştia şi i-a scos un ochi. Dorel a venit urlând cu ochiul în mână. E o imagine care mi-a întunecat copilăria, care mă făcea uneori să mă trezesc speriată din somn. Şi ce e mai rău e că nimeni nu voia să creadă că băiatul acela l-a lovit din greşeală. „Nu din greşeală, dinadins l-a lovit. I-a strigat „Zidane„ şi a tras cu praştia”. Dar iată că nenorocirea fiind încă vie, Mia, fata cea mai mare a mătuşii Sofia, s-a îndrăgostit de un grec. Tatăl ei, un om tăcut şi modest, s-a repezit cu un baston s-o lovească. În noaptea aceea Mia a fugit. După un an s-a înapoiat, căsătorită şi gata să nască; familia a iertat-o. N-a trecut mult şi ultima dintre fetele mătuşii Sofia, Mariţa cea cârnă, care, la cincisprezece ani, ducea greul casei, şi-a luat lumea în cap. Şi iar şoapte şi taine. Mezinul mătuşii Sofia nu voia să înveţe, deşi era băiat mare, în clasa a patra primară. Tatăl lui îl încuia în casă şi-i lua ghetele. Mătuşa venea la bunica şi plângea: „Băiatu n-are ghete”. Bunica scotea din sân o batistă înnodată şi, din tejgheaua bunicului, restul de bani până la suma din care putea să cumpere o pereche de ghete: „Să nu ştie nimeni”. Şi, cu chei potrivite, scotea băiatul din casă. Când l-au înscris la gimnaziu, tata l-a dus la fotograf, şi toată familia era mândră de uniforma lui nouă. Dar el, în loc să meargă la şcoală, pornea cu pescarii în larg, sau juca barbut cu hamalii din port.</p>
               <p rend="justify">Mi-era frică să mai trec pe strada care cobora spre mare. Mi-era groază să mă trezesc noaptea în întuneric. Uneori auzeam un horcăit, nişte cuvinte împiedicate, vedeam o gură întredeschisă, din care curgeau uşor balele: „Vreau să spun dar nu pot.”, şi pe întuneric mă priveau ochii de sticlă ai Elizei. Alteori apărea Mariţa, care fugea, se oprea, mă privea şi râdea şi parcă-şi bătea joc de mine. Şi, dacă o întrebam: „Unde fugi?”, îmi răspundea: „în lume”.</p>
               <p rend="justify">Când au început să cadă primii fulgi de zăpadă, am primit notele pe trimestrul întâi. Jenica a venit spre mine cu obrajii roşii, strălucind de bucurie:</p>
               <p rend="justify">—  Diana, mi s-a luat o piatră de pe inimă, nu am nici un opt! Numai nouă şi zece!</p>
               <p rend="justify">Eu aveam un opt la lucru şi unul la cânt, dar n-am avut curajul să mărturisesc.</p>
               <p rend="justify">Şi eu am numai nouă şi zece!</p>
               <p rend="justify">Jenica a insistat să-i arăt notele. Am roşit şi, prefăcându-mă jignită:</p>
               <p rend="justify">—  N-ai încredere în mine?</p>
               <p rend="justify">—  Ba da, a răspuns Jenica prompt.</p>
               <p rend="justify">N-aş putea spune ce m-a sâcâit mai mult: minciuna mea sau încrederea ei. Oricum, încă o umbră mi-a întunecat copilăria. Ba îi mai spusesem Jenicăi că şi eu am jucării, dar că le ţin în pod, într-un cufăr, pe care încă nu l-am despachetat. Şi seara nu puteam adormi de groază că mama sau altcineva m-ar putea da de gol.</p>
               <p rend="justify">În sfârşit, a venit vacanţa mare, şi Jenica a plecat la munte. Noi am rămas la Constanţa.</p>
               <p rend="justify">În vacanţă, mergeam de două-trei ori pe săptămână la Mamaia. Uneori numai duminica; trenul costa scump, şi nici mama nu avea timp, prinsă cu ale gospodăriei. Îmi amintesc de graba şi forfota din casă, de emoţiile care mă chinuiau ca să fim gata la timp, să ajungem la gară, să nu pierdem trenul. De lumea aceea multă şi colorată, de înghesuiala din tren, de copiii care vorbeau nemţeşte şi franţuzeşte. Tare mi-era ciudă că nu înţeleg ce vorbesc. Mă aciuiasem pe lângă un grup de copii care, cu greble şi lopeţi, la Mamaia, săpau câte o groapă adâncă până ce dădeau de apă, iar cu nisipul ud, umplând găleţile şi răsturnându-le, făceau cozonaci.</p>
               <p rend="justify">Aş fi vrut să fiu şi eu din Bucureşti, ca ei, să am şi eu guvernantă. Nu pricepeam de ce vin astfel de copii la Constanţa, când Jenica şi alte colege de şcoală plecau la munte. Nu înţelegeam de ce copiii cu care mă împrietenisem la Mamaia se mirau că locuiesc tot anul la Constanţa. „Aici nu e şcoală, nu-i aşa?”. „ „Nu-i aşa că aici e numai vacanţă?„ „Sunteţi nişte proşti!” am răspuns fără să vreau.</p>
               <p rend="justify">„Ca să mai scoatem un ban”, astea erau cuvintele mamei, ne înghesuiam, claie peste grămadă, într-o singură odaie, iar celelalte două le închiriam. Treburile tatii nu mergeau bine. Nu mai cumpărau maşini de cusut ţăranii cei înstăriţi, fiincă umbla, zvon de război. Nu mai plăteau ratele. Dar tata, nechibzuit cum era, apucase să-i comande mamei, de ziua ei, două rochii. la un magazin mare, care se numea „Lascaridi”, şi după-amiezile o trimitea să ne dea câte o prăjitură la Cazinou. Erau câteodată la Cazinou matineuri dansante pentru copii. Dar acolo dansau numai domnişoare, de la treisprezece ani în sus, băieţi şi mai mari. Copiii se dădeau pe parchet ca pe gheaţă.</p>
               <p rend="justify">De ziua mamei au sosit acasă cele două rochii, împachetate frumos. Una, mi-amintesc, era de tafta în pătrate mari: negre, cenuşii şi albe. Mama şi-o potrivea în faţa oglinzii, când tata a intrat pe uşă încruntat şi cu ţigara lipită în colţul gurii. Mama s-a învârtit de câteva ori în paşi de dans, ca tata să-i poată vedea rochia de jur împrejur. Rochia s-a balonat şi a foşnit frumos. Tata a spus:</p>
               <p rend="justify">—  S-a declarat războiul.</p>
               <p rend="justify">În casă, iar discuţii aprinse. Mama nu voia să plece.</p>
               <p rend="justify">—  M-am săturat s-o iau mereu de la început. Nu mai vreau să umblu cu traista în spinare. Vreau să mor aici, acasă la mine. Între lucrurile mele. Unde să ducem copiii? Aici avem patul nostru, masa noastră. Războiul, cum a venit, aşa o să treacă.</p>
               <p rend="justify">Tata umbla agitat, de colo până colo, ca un leu în cuşcă. Şi, din şoaptele pe care le-am putut prinde din zbor, am aflat că tata nu vrea să plece pe front contra Bulgariei:</p>
               <p rend="justify">—  Cum să trag în bărbatul soră-mi? Cum să-mi omor nepoţii?</p>
               <p rend="justify">Alţi cunoscuţi de-ai tatii sau chiar rude de-ale mamei îl scoteau din sărite cu părerile lor.</p>
               <p rend="justify">—  Cui îi foloseşte războiul? Striga tata. Numai lui Burtăverde îi foloseşte, ca să se îmbogăţească mai mult. Ăştia nici nu pleacă pe front. Sava rămâne pe loc (Sava era patronul tatii). Pleacă de-alde Vasile, care mătură prăvălia.</p>
               <p rend="justify">—  Vorbeşte mai încet, se ruga mama. Vrei să te audă vecinii? Şi aşa unii şi alţii, nu-mi mai dau bună ziua.</p>
               <p rend="justify">—  Ba să audă! Striga tata şi înjura de mama focului, de-a valma, pe vecinii care nu o salutau pe mama, pe Sava şi pe nu ştiu ce miniştri, care au fost pentru război.</p>
               <p rend="justify">Eu mă gândeam la vărul meu din Bulgaria, acela pe care-l întâlnisem în tren şi de care fusesem îndrăgostită cu un an în urmă. Când şi cum se risipise iubirea mea nu-mi dădeam seama, dar n-aş fi vrut să fie omorât, şi eram convinsă că tata are dreptate. Lui Nicu, dimpotrivă, îi părea rău că nu e şi el mare, ca băieţii mătuşii Solia, ca să se îmbrace în uniformă nouă şi să plece la război.</p>
               <p rend="justify">Am călătorit într-un vagon descoperit, din cele cu care se transportă lemnele. Deasupra noastră, luna plină ne lumina fără milă. Aeroplanele păreau să ne urmărească, să ne încolţească, de parcă aveau o răfuială cu noi. Într-un loc s-a oprit trenul. Am coborât şi am căutat să ne adăpostim într-o porumbişte. Mama ne acoperea cu şalul ei.</p>
               <p rend="justify">Când am luat trenul din nou, ne-am urcat într-un vagon de vite. Era acolo o femeie care-şi făcuse un fel de gospodărie. Nu mai ştia de câtă vreme e pe drum. Şi nici unde o să ajungă. Avea culcuş de paie, un copil în albie şi gătea pe o maşină de călcat, în care încingea mangalul.</p>
               <p rend="justify">La Brăila am nimerit într-o casă unde pe culoare întâlneam tot felul de femei, vopsite tare şi îmbrăcate în capote de mătase de diferite culori ţipătoare.</p>
               <p rend="justify">—  Cum ai putut să ne aduci într-o astfel de casă? Ţipa mama.</p>
               <p rend="justify">—  Asta am găsit, asta am luat, răspundea tata. În altă parte e plin, şi chiria, foc! Aici plătim nimica toată. Tocmai fiindcă e nevoie să stea şi o familie de treabă.</p>
               <p rend="justify">—  Între stricate?! Se supăra mama.</p>
               <p rend="justify">Tata râdea:</p>
               <p rend="justify">—  N-o să te mănânce, fii pe pace! Şi nu te băga unde nu-ţi fierbe oala.</p>
               <p rend="justify">Tare-aş fi vrut să ştiu ce înseamnă „stricate”! Dar după o săptămână ne-am mutat iar. Tata, din pricina vârstei.</p>
               <p rend="justify">—  Trecuse de patruzeci de ani.</p>
               <p rend="justify">—  Era mobilizat pe loc, adică lucra undeva în port, la vapoare.</p>
               <p rend="justify">De primele două case în care am stat îmi amintesc foarte şters. A treia era un han; proprietarul era cârciumar. Locuinţa noastră avea două odăiţe întunecoase şi bucătărie. Acolo m-am împrietenit cu Caliopi, fata cârciumarului. Era de anii mei şi spăla rufe, mătura cântând, căra lemne pe braţe. Era oacheşă şi cu obrajii şi mâinile roşii, de parcă stătea tot timpul în ger. Părinţii ei erau trişti şi mereu aveau ochii umflaţi de plâns. Un fiu al lor căzuse pe front în prima zi de război, altul fusese dat dispărut, şi de la al treilea nu mai primeau veşti. Caliopi plângea şi ea câteodată. Lacrimile i se rostogoleau mari pe obraz, dar treceau repede.</p>
               <p rend="justify">Ştirile de pe front veneau din ce în ce mai rele. În Bucureşti intraseră nemţii. La Brăila se părea că vor veni dintr-un moment într -altul.</p>
               <p rend="justify">Caliopi m-a luat într-o zi şi m-a dus pe nişte scări întunecoase, pe sub nişte bolţi negre în pivniţă. Ne-am strecurat printre lăzi şi butoaie, pe vârful picioarelor, uşor, ca pisicile, până ce am început să distingem voci înfundate. Am lipit urechea de zid, aşa cum am văzut că face şi Caliopi, şi am auzit tot ce se vorbea înăuntru.</p>
               <p rend="justify">—  Mă, eu diseară plec, tu, dacă vrei, rămâi, eu nu mai pot, nu mai pot, mă, înnebunesc!</p>
               <p rend="justify">—  Dacă nu vin diseară, plecăm dimineaţă la patru.</p>
               <p rend="justify">Caliopi a pus mâna pe mine. Mi s-a părut că e o mână necunoscută şi m-am speriat; am ţipat. Caliopi m-a tras după ea. Când am ajuns în curte, eram toată apă de năduşeală, îmi zvâcneau tâmplele, inima. Îmi tremurau picioarele.</p>
               <p rend="justify">—  Diana, dă-ţi cuvântul de onoare că n-ai să sufli nici un cuvânt. Dacă se află, îi împuşcă.</p>
               <p rend="justify">Am răspuns grav:</p>
               <p rend="justify">—  Îmi dau cuvântul de onoare. Dar nu e datoria noastră să spunem? Cum vrei să câştigăm războiul dacă soldaţii stau ascunşi în pivniţă?</p>
               <p rend="justify">—  Ca să nu moară, cum a murit fratele meu, a şoptit Caliopi, cu aerul unui om cu experienţă.</p>
               <p rend="justify">—  A murit pentru patrie, Caliopi. Eu în locul tău aş fi mândră!</p>
               <p rend="justify">—  Şi eu am fost mândră. Şi-a făcut haine noi, albastre. Dacă nu avea chipiu cu colţuri, jurai că-i ofiţer. Dar acum? Are o fetiţă de două luni; nevasta lui vine să stea la noi. S-o vezi cum plânge.</p>
               <p rend="justify">—  Tu n-ai vrea, Caliopi, să fii bărbat, să mergi la război şi să mori?</p>
               <p rend="justify">—  Sigur c-aş vrea să fiu băiat, ca să-i bat pe nemţi! Dar.</p>
               <p rend="justify">Şi Caliopi mi-a mărturisit că n-ar vrea să moară.</p>
               <p rend="justify">Când am intrat în casă, am închis uşa antreului, de care m-am sprijinit, în picioare, cu fruntea lipită de geamul rece. Era locul meu preferat, fiindcă în antreu nu era cald, şi din pricina asta nu stătea nimeni acolo niciodată şi puteam să mă gândesc în voie.</p>
               <p rend="justify">Abia acum căutam să-mi închipui cum arată oamenii aceia din pivniţă. Săracii, s-au speriat desigur rău când au auzit ţipătul meu; nu vor şti niciodată cine a ţipat. Poate că-i voi întâlni într-o zi, când voi fi mare.</p>
               <p rend="justify">—  O domnişoară de şaisprezece ani.</p>
               <p rend="justify">—  Într-un salon unde va fi muzică şi se va dansa şi unde, poate, se va vorbi despre război: „Ce ştii dumneata, domnişoară, erai un copil de şapte ani?!” mă va întreba un ofiţer, poftindu-mă la dans. „Da, dar ştiam totul, ca şi oamenii mari. Îmi dădeam cuvântul de onoare şi ştiam să ţin un secret.” Voi povesti ce am auzit în pivniţă. Ofiţerul va deveni galben la faţă, şi apoi, deodată, roşu. Şi în timpul dansului îmi va mărturisi că el era unul din cei doi ascunşi, în pivniţă, şi anume, cel care voia să plece, că-şi aminteşte de ţipătul meu, că a plecat în noaptea aceea pe front, i-a bătut pe nemţi şi a fost decorat, apoi îmi va spune că mă iubeşte şi că vrea să fiu soţia lui. Eu voi purta o rochie roz de voal, toată în volănaşe.</p>
               <p rend="justify">Apoi m-am gândit iar la nepotul tatii, soldatul pe care l-am văzut la fereastra trenului când ne-am întors de la Sofia, cu doi ani mai înainte. Oare e cu putinţă să fie ucis un tânăr atât de frumos? Am început să socotesc cât trebuie să cresc pentru ca să fiu o domnişoară adevărată şi chiar acest văr să mă invite la dans. Poate – dacă aş pleca pe front – l-aş găsi printre răniţi.</p>
               <p rend="justify">În cuier, paltonul meu din postav roşu era atârnat pe dos. Dacă tai din tiv, e tocmai ce mi-ar trebui pentru costumul de soră de caritate. Crucile roşii le voi lipi una pe piept, una pe frunte şi una pe bandoul de pe braţ. Mi-am făcut un costum din trei şervete de masă albe, unul l-am pus cu un colţ în mijlocul pieptului, l-am prins cu un ac de siguranţă pe dedesubt, şi cu celelalte două colţuri m-am legat la spate. Celălalt l-am legat pe cap, cu o margine pe frunte, tocmai în dreptul sprâncenelor, şi cu două capete l-am înnodat la spate. În mijlocul frunţii îmi trebuia o cruciuliţă mică de postav roşu şi era cum se cere. Cel de al treilea şervet l-am împăturit cum făcea mama când ne punea comprese la gât şi l-am legat în jurul braţului. M-am dus şi am luat pe furiş o foarfecă, m-am întors la cuier şi, de pe dosul paltonului, din tiv, am tăiat o bucată mare de stofă; pe faţă nu se vedea nimic. Eram fericită. Am prins toate cruciuliţele acolo unde trebuia, cu ace de gămălie, provizoriu, ca să văd cum arată, şi m-am dus la Caliopi. A găsit că e minunat. Mama, care era şi ea acolo, m-a întrebat de unde am avut postavul roşu. Am tăcut o secundă, fără să ştiu ce să spun, când a intervenit Caliopi, zâna cea bună: „I-am dat eu, din cutia mea de cârpe”.</p>
               <p rend="justify">În noaptea aceea m-am culcat cu gândul să mă scol devreme, ca să-mi îmbrac costumul de soră; când, deodată, mi-am amintit că trebuie să mă trezesc dimineaţă la patru ca să văd cum pleacă cei doi ascunşi în pivniţă. Mi s-a strâns inima, m-a cuprins teama şi am început să mă sucesc pe o parte şi pe alta, fără să pot dormi.</p>
               <p rend="justify">M-am sculat dimineaţa pe la nouă, adică mai târziu ca oricând. Pe Maricica o durea gâtul Mama îi făcea pensulaţii cu lămâie. A treia zi am chemat doctorul. Maricica respira cu multă greutate, ţinea gura deschisă şi avea obrajii aprinşi. „Are anghină difterică şi e foarte grav”, i-a spus tatii doctorul când să iasă pe uşă.</p>
               <p rend="justify">Tata era palid şi avea ochii înlăcrimaţi. Mama plângea, împachetând nişte lucruri. Eu mă gândeam: „Numai de n-ar muri. Doamne, fă tu nişte farmece ca să nu moară Maricica, fă orice, numai să nu moară!” Maricica era un copil rău, dar ştiam că, dacă s-ar prăpădi, mama n-ar mai zâmbi, n-ar mai râde, n-ar mai cânta, nu s-ar mai vorbi decât în şoaptă sau prin semne, ca să n-o supărăm. Poale că mama ar muri de inimă rea. Când îi veneau vecinii veşti rele de pe front, mama se întreba: „Cum de nu moare de inimă rea?”.</p>
               <p rend="justify">M-am dus la fereastra antreului. Ploua. Afară se prelingeau pe geam picăturile de ploaie; înăuntru, lacrimile mele. Se-nsera când a sosit un cupeu închis – din cele cu cruce roşie – şi le-a luat pe mama şi pe Maricica. Apoi a venit etuva şi a dezinfectat casa, şi doctoriţa ne-a făcut câte o injecţie foarte dureroasă. Nicu a răbdat fără să scoată o vorbă, ca să nu ştiu cât de tare îl doare. Pentru asta i-am iertat multe lucruri mai târziu. Eu am ţipat ca un animal înjunghiat.</p>
               <p rend="justify">Zilele care au urmat au fost cenuşii, ploioase, apăsătoare<hi rend="color(#000000)">…</hi>  Dimineaţa făceam menajul. Eram singură acasă. Ţineam coada măturii cu amândouă mâinile, gunoiul îl împărţeam pe sub pat, pe sub covor, pe sub dulap. Când făceam patul, trebuia să mă urc pe el ca să întind cuvertura către perete, când coboram, trăgeam cuvertura după mine. Nimic nu se sfârşea până nu venea Caliopi să-mi ajute.</p>
               <p rend="justify">Fratele meu se ducea dimineaţa la Brăiliţa (cred că e un fel de târg la marginea Brăilei), ca să aducă de acolo lapte şi pâine. Venea şi fierbea laptele, apoi ducea o parte, într-o sticlă, la spital, unde erau mama şi sora mea, iar alta, la alt spital, unde fusese adus rănit unul din feciorii mătuşii Sofia. La prânz se întorcea obosit mort; mâncăm singuri amândoi. Tata venea acasă o dată la două-trei seri, când se întuneca; îşi scotea moletierele, bocancii, punea lemne multe în sobă şi fuma până târziu, fără să scoată un cuvânt. Devenise mai tăcut şi parcă mai blând.</p>
               <p rend="justify">Am înţeles că boala Maricicăi a ajuns la un impas din care nu se spera să mai scape. Tata ţinea buzele strânse, subţiate, parcă ascuţite. Se plimba de colo până colo, fără o vorbă. Fratele lui a trecut o zi prin Brăila, a venit pe la noi şi apoi a plecat pe front. Mai târziu am aflat că a murit la Turtucaia. Apoi a plecat tata. Fără să ne spună unde şi când se va înapoia. Mi-a pus doar pe creştetul capului mâna grea şi aspră, m-a îndepărtat cât lungimea braţului şi m-a privit de parcă ar fi vrut să ştie mai bine cum arată fata lui. Lui Nicu i-a spus: „Să ai grijă de Diana”. Şi cu degetul arătător a făcut gestul care de obicei spunea „bagă de seamă”. Aş fi vrut să întreb: „Când vine acasă mama cu Maricica?”, dar figura tatii parcă era de piatră, parcă fălcile îi erau încleştate.</p>
               <p rend="justify">L-am privit pe geam până s-a îndepărtat. Adus din spate şi prea bătrân pentru un soldat. Am simţit că-l iubesc, că nu trebuie să-l lasă să plece şi am fugit după el. Dar Nicu m-a ajuns din urmă, m-a apucat zdravăn de mână şi, fără un cuvânt, m-a adus înapoi.</p>
               <p rend="justify">Caliopi a venit şi ne-a luat la ei la masă. Ni s-a dat ce ne plăcea nouă mai mult: orez cu lapte, cu scorţişoară. Erau toţi mai veseli şi mai vorbăreţi ca de obicei. Eu plimbam mâncarea în gură, fără s-o pot înghiţi.</p>
               <p rend="justify">Stăteam acum aproape tot timpul cu fruntea lipită de fereastră, mă uitam cu inima strânsă la toamna de afara şi mă rugam ca bătrânele: „Ajută-ne, Doamne!” Câteodată mă gândeam la dimineţile scânteietoare, la Mamaia, la rochiile de tafta cu care se ducea mama la Cazino, la „sezoniştii” care se plimbau pe bulevard, în faţa mării sau în centru, între statuia lui Ovidiu şi cofetăria „Pariziana”. Mi-era dor de acele cornuri cu nuci care costau zece bani şi nu existau altele mai bune. Pentru ca să am zilnic zece bani, făceam tot felul de servicii celor din casă, spuneam oricât de multe poezii.</p>
               <p rend="justify">Dar mai mult decât cornurile cu nuci şi decât orice pe lume îmi lipsea marea. O căutam peste tot. La Brăila nu era mare, nu-i simţeam boarea sărată. Îmi lipsea zgomotul valurilor. Unde era „centrul”, adică o piaţă rotundă ca un cerc, cu statuia lui Ovidiu la mijloc. Unde era Cazinoul care strălucea alb de-ţi lua ochii, între cerul albastru şi marea verde, bulevardul pavat, de-a lungul stâncilor izbite de valuri şi al peluzelor pline de flori. Ce urâte şi triste erau străzile aici. Ce străină îmi era Dunărea! Pe stradă treceau câteodată brancarde cu prizonieri turci, cu picioarele îngheţate. Abia acum înţelegeam ce e războiul.</p>
               <p rend="justify">De la Caliopi ştiam că Maricica e foarte rău bolnavă. Într-o seară mi-a spus: „Am aflat că, dacă scapă în noaptea asta, se face bine”.</p>
               <p rend="justify">Era o săptămână de când plecase tata. Primisem de la el o ilustrată lucioasă, cu trei copii – două fete şi un băiat – lângă un pom de Crăciun. Pe dos scria: „Răbdare. Să fiţi cuminţi. Vă sărută, tata.” „Dacă scapă în noaptea asta”, spusese Caliopi. „Şi dacă nu scapă? Eu mă tot întrebam, fără să pot aţipi.</p>
               <p rend="justify">N-am putut adormi până târziu şi m-am trezit până nu se luminase încă bine de ziuă. Am încercat să adorm iar, dar m-am sucit şi răsucit zadarnic. Aveam un Sherlock Holmes sub pernă, dar ca să fac lumină trebuia să cobor. M-am dus la fereastră să văd cum e vremea şi am zărit doi oameni strecurându-se pe lumina aceea ceţoasă şi udă a dimineţii, cu care aproape se confundau. Să fi fost cei doi oameni ale căror şoapte le-am auzit în pivniţă? M-au cuprins frigul şi groaza. Se scurseseră de atunci zece zile grele. Era cu putinţă să fi stat acolo, în întuneric şi frig, cu şoarecii? Cine erau şi de ce se ascundeau? Am aprins lumina şi m-am băgat în aşternut cu secretul acela parcă prea mare pentru umerii mei. Am început să citesc iar despre isprăvile lui Sherlock Holmes. Dar când să ajung la ultima pagină, absorbită cu totul de dibăcia detectivului (de care de la o vreme mă simţeam îndrăgostită), am auzit zgomote neobişnuite în curte.</p>
               <p rend="justify">Caliopi a venit într-un suflet la mine: „Au intrat nemţii”.</p>
               <p rend="justify">Caliopi era sigură că nemţii, când vor veni, vor intra în magazine, vor sparge vitrinele şi atunci toţi trecătorii vor putea lua fiecare ce va dori. Eu râvneam de multă vreme la nişte ghete galbene, înalte de tot, cu şireturi; se numeau pe atunci „cizmuliţe” şi erau foarte la modă. Sosise momentul să-mi împlinesc visul. Dar n-am avut cizmuliţe, fiindcă nu a fost cum credea Caliopi. În schimb, s-au întors mama cu Maricica de la spital. Casa a înviat dintr-o dată. Am început să dorm mai bine, să mănânc mai cu poftă. Afară, în locul picăturilor de ploaie, care zile întregi au ciocănit la fereastră, cădeau acum fulgi mari, nesiguri, de zăpadă. Era lumină, alb şi soare. În casă era cald. În jurul unei mese de lângă sobă, jucam toată ziua loto cu Caliopi, cu Zuky.</p>
               <p rend="justify">—  Al cărui tată murise pe front – şi cu Nicu. Dar într-o zi, când afară era iar cenuşiu şi ploios, ne-am făcut bagajele, şi seara, pe întuneric şi umezeală, am pornit spre Bucureşti. Călătoria urma s-o facem în parte cu un şlep pe Dunăre.</p>
               <p rend="justify">Mi-era iar frică şi frig. Când să ne îmbarcăm, mama a descoperit – albă – căi lipseşte punga în care avea banii, ceasul, cerceii. Nu mai aveam cu ce plăti drumul. Din vânzarea cerceilor ştia că se va descurca la început. „Pe urmă, vom vedea. Totul e să plătim chiria pe o lună şi să avem mâncare la început.” Mama îşi trecea mereu, mută, mâna pe frunte şi prin păr şi îşi cuprindea bărbia de parcă o dureau dinţii. Noi ne ţineam deoparte, strânşi unul lângă altul, ca nişte pui de găină părăsiţi. „Poate am uitat-o acasă, undeva”.</p>
               <p rend="justify">Am încărcat toate bagajele din nou şi ne-am întors în casa în care locuisem, dar în care parcă n-am fi trăit niciodată, atât era de rece, fără preşuri, fără aşternut, fără faţă de masă, fără foc în sobă. Câteva zile mai târziu, vânzând ultimele lucruri, am plecat la Bucureşti cu trenul.</p>
               <p rend="justify">Nu-mi amintesc nimic din această călătorie. Nici vederea dintâi a oraşului. Zăresc în amintire, o clipă doar, figura bunicului, şi apoi o văd pe mama în doliu, fiindcă a murit bunicul. Dar îmi revine cu amănunte casa în care am stat şi nu pot să uit cât am suferit de foame. Era pe strada Anton Pann, o casă în care se intra printr-un gang întunecos, lepros, într-o curte interioară, împrejmuită de case legate între ele, dar fără să semene una cu alta, de părea o mică mahala ascunsă de ochii lumii.</p>
               <p rend="justify">A fost o iarnă care a durat cât toate iernile de până atunci laolaltă, un ger cum se pare că nu au pomenit nici bătrânii.</p>
               <p rend="justify">Toată lumea, istovită, vorbea de mâncare, de carne şi de pâine. Când mirosea a carne gătită, vecinii toţi adulmecau, ca să dibuiască bucătăria fericiţilor care au avut carne în ziua aceea. La cinci după-amiază luam câte o bucată de mămăligă, dintr-una mare, care stătea atârnată în cui, într-un şervet de pânză ţărănească. La prânz o mâncam cu ceapă şi cu un fel de brânză roşită cu boia. Dar de unde cei mari se fereau să spună când aveau ceva de mâncare. Copiii se lăudau cu fiecare îmbucătură.</p>
               <p rend="justify">În afară de frig şi foame, am trăit în casa aceea clipe de groază din pricina unui nebun, om de vreo patruzeci de ani, care scăpase, nu se ştia cum, dintr-un ospiciu. Trăia ascuns la sora lui. Bănuiam că-i poveste viaţa acestui nebun, acolo, printre noi, şi totuşi mă urmărea în închipuire şi, mai ales pe întuneric, simţeam îngrozită prezenţa lui. „Nu, nu-i adevărat, căutam să mă liniştesc, nu există; dacă ar exista, l-aş vedea.” Dar într-o zi l-am văzut. Mă uitam pe fereastră, prinsă de gânduri incerte, când deodată m-am pomenit în faţa mea cu doi ochi sticloşi, albaştri, holbaţi, aproape albi, şi o gură mare, cu buze frânte. Am ţipat şi am căzut de pe scaunul pe care stătusem în genunchi, fără să simt lovitura, atât era de puternic sentimentul de groază că nebunul mă ţine fixată, cu ochii şi cu rânjetul, şi că între noi amândoi dispăruse fereastra.</p>
               <p rend="justify">Iarna aceea nu se mai sfârşea. Nicu pleca şi făcea „coadă”, dimineaţa, la pâine, aproape până la prânz. Ne certam zilnic, fiindcă îmi lua şoşonii mei. El nu avea.</p>
               <p rend="justify">Dar a venit, chiar şi în 1917, primăvara. Ne-am mutat într-o casă mare, cu multe odăi, care aparţinea unei familii refugiată la Iaşi. Casa fusese lăsată în grija unui frate al stăpânei, prieten cu tata, şi acesta, fiind obligat să plece pentru câtăva vreme în provincie, ne-a dat-o nouă, să avem grijă de ea. Era o casă arătoasă, cu multe odăi şi cu o mulţime de lucruri pline de taine pentru mine, fiindcă aparţineau unor oameni pe care nu-i cunoşteam. Am căutat să aflu cum e familia după fotografiile din albume. Aveau o fetiţă ceva mai mare decât mine, deoarece am găsit rochiţe de ale ei care îmi erau prea mari. Şi cărţi de clasa a III-a primară. Pe o cutie capitonată cu atlaz albastru, cu tot ce trebuia pentru lucru de mână şi jurubiţe de toate culorile, era brodat., Lilly„. Mi se părea foarte interesant să ai un nume care se termină cu igrec, şi atât l-am sucit pe al meu, până am găsit această ingenioasă variantă: „Anny„, scris cu dublă consoană şi „y”.</p>
               <p rend="justify">În aprilie am fost dată la şcoală şi-am terminat în trei luni clasa a II-a primară. Era o şcoală de fete şi băieţi laolaltă. În recreaţie, băieţii mă priveau cu interes şi îndrăzneală şi vorbeau între ei, aşa ca să-i bag în seamă, la rândul meu. Şi de multe ori, când treceam pe lângă ei, auzeam: „Anny. Uite-o pe Anny”.</p>
               <p rend="justify">În anul următor – eram în clasa a III-a primară – ne-am mutat într-un cartier foarte îndepărtat de şcoală. Aveam o singură odaie, o cameră mobilată, adică un dormitor, cu mobilă galbenă şi, agăţate pe pereţi, fotografii cu mirese şi gineri în rame de bronz. De tavan era prins un vultur împăiat, care ţinea în gheare becuri electrice.</p>
               <p rend="justify">Atunci a început duşmănia cea mare între mine şi fratele meu. Bătăile aveau loc lângă butonul luminii electrice, în serile în care mama se ducea la sora ei. Eu voiam să sting lumina, ca să adorm devreme şi să mă pot scula cu noaptea în cap (chinuită de grija că aş putea întârzia la şcoală, dat fiind drumul lung). El venea înverşunat să aprindă, pasionat de fasciculele cu Sherlock Holmes şi Nick Winter. Eu mă încăpăţânam să sting, el se înverşuna să aprindă. De o parte şi de alta se cărau palme şi pumni, dar forţele, desigur, erau inegale. Cotonogită, rămâneam pe duşumea, şi când nu mai aveam putere să urlu şi lacrimi să plâng, mă forţam să rezist în aceeaşi poziţie de victimă, să scâncesc şi să gem până se înapoia mama, ca să facă dreptate.</p>
               <p rend="justify">În iarna următoare s-a întâmplat evenimentul cel mai important din viaţa mea de până atunci, am avut cele mai mari bucurii, cele mai tari emoţii: mama m-a dus la teatru. M-am gătit cu o rochie vişinie de catifea, făcută anume pentru această ieşire în lume, şi nu-mi amintesc să mă fi chinuit vreodată mai mult curgerea prea înceată a timpului ca atunci, când ziua spectacolului se apropia. În ajun mi-am îmbrăcat rochia, pantofii de lac, mi-am schimbat cărarea, mi-am legat şi mi-am dezlegat de mai multe ori funda, ca să văd cum îmi stă mai bine, am controlat ciorapii, să nu fie rupţi. Mă temeam necontenit să nu se întâmple ceva neprevăzut, care să ne împiedice să ne mai ducem, o întrebam întruna pe mama dacă nu cumva a rătăcit biletele. De altfel, până la uşă (când le-am arătat controlorului), mi-am simţit buzele uscate, de teamă că le va pierde, şi chiar după ce ne-am instalat, tot mi-a fost frică de vreo încurcătură care ne-ar fi putut scoate de acolo.</p>
               <p rend="justify">Sala de teatru, chiar înainte de ridicarea cortinei, m-a uimit. Lumina bogată, căldura, fotoliile pluşate, totul mi s-a părut încântare şi farmec ameţitor. Sus, galeriile şi lojile creşteau ca în vis, într -un tavan cât cerul.</p>
               <p rend="justify">Ce aşteaptă această lume gătită şi parfumată, ce se va n – tâmpla după ridicarea cortinei? Mă chinuia trecerea prea înceată a timpului (mai ales că, de frică să nu întârziem, venisem mult prea devreme). Piesa pe care am văzut-o a fost Taifun (cu Aristide Demetriad).</p>
               <p rend="justify">După spectacol, am făcut febră şi am stat două zile în pat. Apoi, multă vreme n-am mai trăit decât pentru bucuria de a merge la teatru. Mă întorceam după fiecare spectacol legată parcă pe veci de soarta celor de pe scenă, imitând gesturile şi felul de a vorbi al actriţelor, aşa cum apăreau în diferite roluri. Într-o zi îmi închipuiam că sunt „Fecioara rătăcită”. În alta, aşteptam sosirea tatii, care va avea plete albe şi o rană la picior, ca marele Nottara în rolul lui Ştefan cel Mare.</p>
               <p rend="justify">În primăvară m-am dus într-o zi la şcoală fără să fi desenat harta la geografie. Eram îngheţată de frică să nu fiu ascultată. Când profesoara s-a uitat la mine, când am schiţat gestul de a mă scula, am strâns ochii, ca şi când ar fi trebuit să mă arunc într-o prăpastie. Catastrofa părea de neînlăturat. Atunci uşa se deschise şi directoarea noastră, emoţionată, cu ochii umezi, a intrat spunând:</p>
               <p rend="justify">—  Copii, s-a încheiat pacea, vă puteţi duce acasă.</p>
            </div>
            <div type="div2">
               <head>III</head>
               <p rend="justify">Tata s-a înapoiat în zdrenţe, tuşind, cu faţa atât de osoasă şi galbenă, că nici mama, în prima clipă, nu l-a recunoscut. Venea dintr-un spital din Moldova, unde zăcuse multă vreme, bolnav. Nu semăna cu niciunul din eroii imaginaţi, nu mi-a spus „Băbătie”, n-a povestit nimic. Înjura de mama focului. Mama închidea uşile şi ferestrele, să nu audă vecinii. Nicu, dimpotrivă, era milităros şi nu voia să creadă că nemţii au pierdut războiul. Iar eu, dintr-o veche şi de neîmpăcat răfuială cu el, eram cu trup şi suflet alături de tata.</p>
               <p rend="justify">În toamnă ne-am mutat iar, tata fiind omul gesturilor mari şi pripite. Am fi putut sta ani de zile în camera aceea mare, care în loc de lampă avea un vultur agăţat în tavan, ţinând în gheare câte un bec electric. Legea chiriilor ne-ar fi apărat. Dar tata, când era jignit, îşi pierdea capul şi, pentru a da adversarului o replică, era în stare să-şi pună viaţa în joc. Furios că proprietarul – „un parvenit, un îmbogăţit de război”.</p>
               <p rend="justify">—  Ia spus să se mute, l-a înjurat, ne-a strâns pe toţi grămadă şi ne-a băgat într-un fel de cocioabă. Apa trebuia luată din fundul unui coridor întunecos, în care şoarecii şi şobolanii alergau în voie. Mi-era, de când mă ştiam, groază de aceste lighioane. O spaimă ciudată, bolnăvicioasă mă înţepenea numai când îi auzeam ronţăind. Aici călcam pe ei. Noaptea îmi trăgeam plapuma peste cap, ca să nu-i aud. Şi, totuşi, îi auzeam ronţăind, rostogolindu-se, făcând „buff” pe duşumea, sărind parcă nu de pe masă sau de pe pat, ci de sus, de pe dulap, sau din tavan. Şi erau nemaipomenit de obraznici. Unul s-a vârât chiar şi sub perna mamei. Mama a leşinat. De atunci, noapte de noapte, mi se năzărea sau visam că ronţăie unul sub perna mea. Mutându-ne, nu mai eram la adăpostul legii, care, oricum, ne apăra de urcarea excesivă a chiriilor. Nechibzuinţa tatii era de neiertat.</p>
               <p rend="justify">Dormeam acum toţi în aceeaşi odaie, foarte mare, de altfel. Părinţii mei, într-un pat; în celălalt, Maricica şi eu. În al treilea pat, lângă uşă, de unde, din stradă, se intra de-a dreptul, ca într-o prăvălie, dormea bunica mea, şi de acolo nu se mai mişca, înţepenită de reumatisme şi de gută. Nicu se culca pe un cufăr, pe care seara îl lungea cu două scaune. Când mă certam cu el, şi asta se întâmpla de multe ori pe zi, aşteptam seara. Şi după ce se necăjea un ceas să-şi facă patul – cu tot dichisul – şi se culca, îi trăgeam scaunele de sub picioare. Pătura şi pernele îi alunecau, picioarele-i ajungeau pe duşumea, şi toată truda lui migăloasă era zădărnicită. Nimic nu-l înfuria mai rău, dar nici pe mine nimic nu mă răcorea mai bine ca răzbunarea asta. În aceeaşi odaie mai dormea, de la o vreme, pe jos, lângă maşina de gătit, o spălătoreasă, pe care bărbatul o bătuse şi-o dăduse afară din casă. În schimb, o mai ajuta pe mama la gospodărie şi ne spăla rufele. Dar numai când gerul era excesiv dormea Lixa în casă. Altfel, chiar iarna, avea un fel de culcuş afară, sub o scară, şi o încălzea „gagicu”. O chema lung: Lixa Dumitru Vasile Pandele Ispas, şi tatii îi plăcea grozav când povestea cum a bătut-o bărbatul când l-a găsit cu alta în pat.</p>
               <p rend="justify">—  S-a supărat că am venit tocmai atunci, explica Lixa.</p>
               <p rend="justify">Iar tata o întreba cu toată seriozitatea:</p>
               <p rend="justify">—  De ce nu i-ai telefonat că vii? De ce nu i-ai dat o telegramă? Cum ai dat buzna aşa?! Bine ţi-a făcut!</p>
               <p rend="justify">Şi tare îi mai plăcea s-o întrebe cum de nu-i este frig în acel soi de şopron în care dormea. ca să audă răspunsul:</p>
               <p rend="justify">—  Ce frig?! Mă strânge gagicu vârtos, îmi pârâie oasele, şi nici nu mai ştiu dacă e iarnă sau vară.</p>
               <p rend="justify">Lixa, când se întorcea de la pâine, de la măcelărie sau de la băcănie, dădea fuga la oglindă şi-şi aranja părul, basmaua. Când o întrebam de ce nu se găteşte înainte de a se duce, îmi răspundea:</p>
               <p rend="justify">—  N-am avut timp, a trebuit să dau fuga.</p>
               <p rend="justify">—  Păi la ce mai foloseşte să te uiţi în oglindă când te întorci?</p>
               <p rend="justify">—  Ca să văd cum am fost, îmi răspundea cu toată seriozitatea.</p>
               <p rend="justify">Când ne-am mutat în casa aceea, tata s-a uitat de jur împrejur, apoi s-a uitat la noi toţi, mutându-şi privirea de la unul la altul repede, fără să aibă curajul de a privi în ochi pe vreunul din noi, aşa cum făcea totdeauna când se simţea vinovat şi, zâmbind vesel, exagerat, pentru ca să pară şi mai convins că a făcut bine ce-a făcut:</p>
               <p rend="justify">—  Ei, nu-i prea elegant, dar provizoriu asta este!</p>
               <p rend="justify">Şi, într-adevăr, am crezut că e provizoriu; prea nu părea omeneşte posibil să locuim acolo altfel decât pentru a nu sta în stradă până ce găsim altceva.</p>
               <p rend="justify">Şi totuşi, am rămas trei ani în casa aceea. Nu aveam decât o singură dorinţă: să nu ştie vreo colegă de şcoală cum locuiesc. Refuzam toate invitaţiile, să nu trebuiască să poftesc la rândul meu; nu puteam lega nici un fel de prietenie, ca să nu fiu nevoită să primesc pe cineva.</p>
               <p rend="justify">Când ne-am mutat în această casă, aveam, cred, doisprezece ani. Era epoca pălăriei cu pană de struţ.</p>
               <p rend="justify">Pe vremea pălăriei cu pană de struţ (albă, de pai de mătase, cu pana pusă de jur împrejur, în şanţul pe care îl făcea borul întors rotund) a pătruns la noi în casă un tânăr înalt, subţire, blond. Era student la Medicină şi-i făcea injecţii bunicii. Eu îmi făceam pe atunci lecţiile, fără să-mi dau seama de ridicolul situaţiei, sus pe garderob. În dosul garderobului care, împreună cu o cuvertură de pluş, imitaţie de covor turcesc, forma un fel de cămară, ţineam lemnele. Pe ele mă urcam ca să ajung pe garderob; acolo era camera mea de lucru, biroul meu. Acolo aveam, frumos aranjate, cărţi, caiete, penarul şi. Fotografiile lui Leonard, actorul de care eram îndrăgostită în mare taină. Îl descoperisem în vitrina unei librării, şi un bărbat mai frumos nu-mi puteam închipui. Totuşi, într-o zi, mi-a bătut inima pentru studentul cel blond; când intra pe uşă şi-mi spunea bună ziua, înclinam capul cu prefăcută nepăsare, de sus, de acolo, de pe garderobul unde stăteam cocoţată. Când îmi vorbea, îi răspundeam sec, fără să-l privesc în faţă. Preferam schimbul de priviri fără cuvinte. Faţă de colegii şi de prietenii lui Nicu aveam aceeaşi ţinută demnă şi rece, iar pe stradă, când mă salutau, mă prefăceam că nu-i văd, ca să par mai serioasă.</p>
               <p rend="justify">A  urmat epoca pălăriei de voile georgette, de culoarea şerbetului de zmeură, cumpărată, ca şi pălăria cu pană de struţ, de la faimosul magazin „Jeanne d'Arc” de pe Calea Victoriei. Şi ele m-au făcut să simt că s-a sfârşit copilăria.</p>
               <p rend="justify">Pe vremea pălăriei frez, aveam treisprezece ani. Într-o după amiază, ducându-mă la Anicuţa, o verişoară mai depărtată, mi s-a spus: A plecat chiar acum, cu Nataliţa, să se plimbe în Cişmigiu”.</p>
               <p rend="justify">Am traversat – locuiau chiar peste drum – şi le-am găsit (Nataliţa era sora cea mică), însoţite de doi liceeni. Anicuţa mi i-a prezentat. Le-am întins mâna băieţeşte, dar, spre surprinderea mea, mi-au sărutat-o pe rând. Asta mi se întâmpla pentru întâia dată. Îngrozită că mi-ar putea săruta mâna şi la plecare, am simulat un joc de-a prinselea cu Nataliţa şi, făcându-le celorlalţi semne de departe, în loc de bună ziua, am fugit. Acasă, agitată, ruşinată, nemulţumită de cele ce păţisem, mi-am frecat mâinile, cât am putut mai bine, cu peria aspră.</p>
               <p rend="justify">Şi, totuşi, un an mai târziu, în vacanţa de vară, la Silistra, unde m-a trimis mama la mătuşa Agata, nu mă mai supăram când băieţii îmi sărutau mâna. Fratele meu plecase la Constanţa, la alte rude. Numai Maricica rămăsese acasă, cu mama, care trebuia s-o îngrijească pe bunica bolnavă. Deşi nu împlinisem 14 ani, prietenii verilor mei mă socoteau domnişoară, fiindcă eram din Bucureşti. „Fetele din Bucureşti sunt mai emancipate”, aveau obiceiul să spună, iar mie mi se părea, dimpotrivă, că aici, în provincie, erau mai libere, mai îndrăzneţe. Pentru cele mai multe, croitoreasa, magazinul de mărunţişuri, cofetăria şi biblioteca, dar mai ales Grădina publică erau locuri de întâlnire cu băieţii de liceu.</p>
               <p rend="justify">Mai târziu am înţeles că multe din aceste întâlniri aveau alt tâlc.</p>
               <p rend="justify">Vărul meu, Zaharia, Zuky, se pregătea să-şi dea bacalaureatul în toamnă. Seara se închidea în camera lui, cu colegi, băieţi şi fete, şi se adunau în jurul unei mese, în fundul curţii, ca să înveţe. Totuşi, nu-i auzeam niciodată citind tare, vorbind sau râzând. Când mă apropiam uneori, schimbau vorba. Jignită, m-am hotărât să-mi fac bagajul, să plec.</p>
               <p rend="justify">—  Îmi dau seama, Diana, că nu m-am purtat bine, mi-a spus Zuky, luându-mă de mână.</p>
               <p rend="justify">Mi-au dat lacrimile.</p>
               <p rend="justify">—  Ar fi trebuit să-ţi faci măcar datoria de gazdă.</p>
               <p rend="justify">—  Lasă prostiile astea, Diana, nu sunt gazdă, tu eşti aici la tine acasă. Şi chiar îmi eşti dragă, poate prea dragă. Dar ai două cusururi: eşti prea tânără, mult prea tânără, şi te uiţi mult prea mult în oglindă.</p>
               <p rend="justify">Nu ştiu ce-a mai spus. Auzeam ca un ecou tulburător: „Mi-eşti dragă”. Îmi ţinea mâna, şi eu aş fi vrut să nu-mi mai, dea drumul.</p>
               <p rend="justify">—  Nu sunt prea tânără,. Am treisprezece ani<hi rend="color(#000000)">…</hi>
               </p>
               <p rend="justify">—  Dacă ai avea măcar cincisprezece.</p>
               <p rend="justify">Mă aşteptam să spună că dacă aş avea cincisprezece ani, m-ar lua de nevastă. Dar el a continuat:</p>
               <p rend="justify">—  Ţi-aş da să citeşti nişte cărţi, nişte broşuri. Tu ştii ceva despre revoluţie?</p>
               <p rend="justify">—  Tata vorbea uneori când s-a întors din război.</p>
               <p rend="justify">În seara aceea stăteam amândoi de vorbă pe banca din curte când a venit poştaşul; aducea o telegramă, pe numele meu. Toată casa s-a trezit. Fiecare voia să ştie ce s-a întâmplat. Câinele lătra disperat. La lumina felinarului am citit: „Bunica grav bolnavă, vino imediat”.</p>
               <p rend="justify">Când m-am întors în Bucureşti, casa mi s-a părut goală, pustie. Bunica murise, iar Biju, căţelul, pe care îl crescusem de mic, se prăpădise şi el. Când l-am primit de la frizerul din colţul străzii, era un fel de ghem alb, cu pete negre şi ochii tulburi. Dormea între umărul meu şi obraz, şi când scâncea noaptea, îi dădeam, sub plapumă, farfurioara cu lapte.</p>
               <p rend="justify">Ca să se încredinţeze că din cauza mea nu mănâncă, mama striga din când în când: „Diana!” Biju ciulea urechile, se-nviora, mă căuta peste tot, apoi, obosit, se culca cu capul pe o labă şi adormea, într-o zi a murit; mamei i-au dat lacrimile şi n-a mai putut să-l uite.</p>
               <p rend="justify">În drum spre casă ardeam de dor să-l văd sărindu-mi până în talie, stârnindu-mă la joacă, întins numai pe picioarele din faţă, ca un iepure, şi cu ochii negri, vii, lucind prin claia zburlită. Când nu l-am găsit, şi mai ales când am înţeles că m-a iubit atâta încât a murit de inimă rea, m-a durut atât de mult, încât gândurile adunate în jurul morţii bunicii s-au risipit, şi suferinţa mea n-a fost aşa cum mi-o închipuiam altădată, când numai teama că într-o zi bunica mea nu va mai fi îmi lua liniştea şi somnul.</p>
               <p rend="justify">Căutam acum cu tot dinadinsul să-mi readuc în minte, ca dintr-un film, scene cât mai duioase din viaţa bunicii. Căutam să-mi reînviu părerile de rău pentru împrejurările în care o necăjisem. Odată luasem o fotografie în care şedea în mijlocul copiilor ei – singura pe care o avea şi la care ţinea nespus de mult – şi, cu cerneală roşie, vopsisem obrajii ei şi ai fetelor, iar băieţilor le făcusem mustăţi, cioc. Altădată îi tăiasem fundele de la pălărie (era un fel de scufie neagră cu jeuri; se purtau la zile mari pe creştetul capului şi se legau sub bărbie). De nenumărate ori o auzisem plângându-se că ar avea nevoie de nişte funde noi, până ce, într-o seară, a venit, încântată, cu o panglică de toată frumuseţea, lată, de satin lucios şi gros, pa care i-o dăduse o prietenă. Din această panglică i-am tăiat numai câte o jumătate din fiecare parte, ca să-mi fac o cravată la şorţul de şcoală. Credeam că restul îi va ajunge ca să-şi facă un nod, fără să-mi dau seama că toată frumuseţea la acel gen de pălărie era să fie legată sub bărbie cu o fundă bogată. De necaz, bunica a plâns. Ştiu că dacă n-ar fi murit şi Biju, aş fi suferit înzecit de moartea bunicii, fiindcă o iubeam nespus de mult. Fiecare zi din viaţa mea era legată de bunica. Eram sigură că fiecare clipă de aici înainte mi-o va aminti. Prezenţa ei era parcă mai vie acum. Mi se părea c-o văd, mică şi grasă, cârnă, vioaie, cu faţa albă, curată de parcă atunci s-ar fi frecat cu o perie aspră, cu ochii ca mărgelele albastre. Nu stătea locului o clipă. Sau spăla rufe (în limbajul ei: „cânt la pian”), sau spoia, sau freca scândurile. Asta n-o împiedica să-i placă o plimbare, un film. Mă lua de mână şi mă ducea peste tot. Poate şi fiindcă nu ştia să citească avea nevoie de mine. La cinematograf mă înghiontea:</p>
               <p rend="justify">—  Hai, zi, ce spune acolo? Ce taci, eşti mută?</p>
               <p rend="justify">Când i-a slăbit auzul, a devenit şi mai nerăbdătoare:</p>
               <p rend="justify">—  Ce zice, ce zice?</p>
               <p rend="justify">Ca să audă, îi citeam tare. Dar atunci se găsea totdeauna cineva să mă repeadă:</p>
               <p rend="justify">—  Hei, fetiţo, mai încet!</p>
               <p rend="justify">Jignită, tăceam până îşi pierdea bunica răbdarea.</p>
               <p rend="justify">—  Să pofteşti să te mai iau.</p>
               <p rend="justify">—  Nici n-am să mai merg! Protestam.</p>
               <p rend="justify">Şi, după câteva clipe de supărare, începeam iar să-i citesc, până auzeam din nou:</p>
               <p rend="justify">—  Mai încet, ei, fetiţo!</p>
               <p rend="justify">—  Nu te potrivi, făcea bunica, tu zi-i înainte, spune-mi ce zice acolo.</p>
               <p rend="justify">Abia acum îmi dădeam seama cât trebuie s-o fi chinuit faptul că nu ştia carte şi îmi era cu atât mai dragă, şi remuşcările mă sfâşiau.</p>
               <p rend="justify">În iarna aceea împlineam paisprezece ani. Nicu, împreună cu un grup de prieteni – unii într-a şaptea de liceu, alţii într-a opta – s-a înscris la un curs de dans. Banii i-a dat mama, fără ştirea tatii, din sângeroase economii şi renunţări, dar obligându-l să mă ia şi pe mine. Sacrificiile ei mi se păreau fireşti, fiindcă mama, deşi n-avea decât treizeci şi cinci de ani şi era nespus de frumoasă, nu avea alte griji decât „noi”, alte bucurii decât ale noastre. În ochii mamei eram o domnişoară. Şi toate sforţările ei, toate renunţările trebuiau să mă pună în valoare pe mine. Ca femeie, începeam să exist numai eu.</p>
               <p rend="justify">La acest curs de dans i-am cunoscut pe Adriana, pe Angela, pe Georges, fratele Angelei, şi pe vărul lor, Puiu Daniel. Băieţii erau colegi de şcoală cu Nicu. Când ne-au invitat prima dată, am simţit o strângere de inimă. Nicu, dimpotrivă. Era fericit. „Ce, ţi s-au înecat corăbiile? Ce nu-ţi convine? M-a întrebat seara, înainte de a sufla în lampă. În loc să-ţi pară bine că ieşi la horă”.</p>
               <p rend="justify">M-am culcat amărâtă. Ştiam că dacă mă duc a doua zi la Angela, la Georges, va trebui să-i chem şi eu într-o zi, şi asta nu era cu putinţă. Îmi dădeam seama că nu m-aş fi sfiit să primesc în odaia noastră, oricât de urâtă şi de mizeră era, pe prietenii verilor mei din Silistra. Îmi aminteam de preocupările şi de discuţiile lor. Era în felul lor de a fi o seriozitate şi o simplitate care nu-i împiedicau să fie veseli, să cânte la mandolină, să se plimbe cu prietenele lor cu barca pe Dunăre. E drept că Georges nu avea înfăţişarea obişnuită a unui elev de liceu. Părea, la optsprezece ani, un domn distins, sigur pe el. Poate prea sigur pe el. Mi-a spus că vrea să facă Academia Comercială şi să devină procurist la banca tatălui său. Nu ştiu de ce, toate astea mi se păreau puţin preţioase şi ridicole. Angela purta un jupon scrobit, şi totul în înfăţişarea ei era puţin prea scrobit, prea rigid. Am hotărât să nu răspund la invitaţia lor. Ba nici cursul de dans nu mai aveam intenţia să-l urmez. „Am să aştept vacanţa de vară, să plec la verii din Silistra”. Târziu de tot, au venit părinţii mei şi, ca pe vremea când eram copil, am aşteptat să se culce; apoi, cu ochii deschişi, am stat, nebănuită de nimeni, privind în întuneric, până târziu, când şoarecii au început să chiţăie, iar eu, îngrozită, cu şira spinării îngheţată, am tras plapuma peste cap, să nu aud.</p>
               <p rend="justify">A  doua zi de dimineaţă m-am dus la şcoală, ca de obicei, iar după-amiază, pe la cinci, am început să mă gătesc, pentru a mă duce în vizită. Rochia mi-o făcuse mama, aşa cum s-a priceput. Era dintr-o tafta în carouri albe şi negre, din rochia ei veche, pe care tata i-o cumpărase în ziua când s-a declarat războiul şi care, nimeni nu ştia cum, s-a rătăcit în cufărul de pai cu care am plecat în refugiu.</p>
               <p rend="justify">Angela îşi serba în ziua aceea Backfisc-hul, adică cei paisprezece ani şi şase săptămâni, vârsta la care, la ţară, codanele sunt scoase la horă. Asta mi-a explicat Nicu pe drum. Ca şi el, toţi aceşti prieteni învăţau la Şcoala germană. În clasa întâia primară fratele meu fusese înscris la Şcoala Luterană, fiindcă în anul acela ne aflam la Sofia. Apoi, ca să nu piardă anul, a continuat şi înainte de război, la Constanţa, şi aici, la aceeaşi şcoală.</p>
               <p rend="justify">Angela locuia într-o casă frumoasă, peste drum de şcoală. Un vestibul mare, de unde, pe câteva trepte largi de stejar, se intra într-un hol; uşile – deschise spre cele patru odăi. Salonul era tapetat cu catifea roşie, cu flori în relief. Peste tot, vase mari Galle şi de porţelan japonez, tablouri în rame de bronz. Tare aş fi vrut să pot da înapoi, să fug. Tata avea obiceiul să spună despre orice om cu stare: „Un îmbogăţit de război”. Mama nu era de aceeaşi părere. Dar eu, în clipa asta, mă simţeam alături de tata.</p>
               <p rend="justify">Georges veni să mă invite la dans, chiar de acolo din prag, şi, cuviincios, îmi spuse că rochia îmi stă foarte bine. Apoi am dansat cu Puiu Daniel şi cu mulţi alţi tineri, la rând. Luasem numai o singură lecţie de dans, totuşi, picioarele îmi alunecau pe parchet de parcă toată viaţa aşa aş fi dus-o, într-un vârtej. Iar în oglinda în care m-am văzut, aproape că nu m-am recunoscut. Imaginea mea semăna mai curând cu a nevestei profesorului de dans, o femeie „fatală”, care umbla cu capul răsturnat pe spate şi frântă din talie.</p>
               <p rend="justify">În seara aceea ne-au condus acasă Georges, Puiu, Adriana şi Angela. Era în octombrie. Ploua. Eu ţineam deschisă umbrela, pe care mi-o împrumutase gazda, Puiu şi Georges mă ţineau strâns de braţ şi se-ntreceau să-mi spună cuvinte plăcute, vârâţi sub umbrela mea. Angela şi Adriana o luaseră înainte cu Nicu. În faţa casei arătoase, lângă care se ascundea locuinţa noastră în ruină, ne-am despărţit, fără ca ei să-şi dea seama unde anume intrăm. Nicu, prefăcându-se că-şi caută cheia, a aşteptat până i-a văzut depărtându-se.</p>
               <p rend="justify">Ne-am întâlnit din nou la cursul de dans, peste câteva zile. Plecam cu inima strânsă, dar acolo totul mi se părea minunat. Ceaiurile se ţineau lanţ. Ele aveau diferite numiri, după obiceiurile elevilor de la Şcoala germană (Kokarden-Krănzehen. Era o sindrofie unde fetele invitau pe băieţi, înfigându-le o cocardă în reverul hainei). Toţi băieţii voiau să danseze cu mine. N-aveam carnet în care să însemn ordinea în care promiteam dansul. De aici, încurcături, care măreau impresia succeselor mele. Viaţa începea să mi se pară frumoasă.</p>
               <p rend="justify">Într-o după-amiază îmi spălam gulerul de uniformă şi mă gândeam la Georges. Socoteam zilele care trebuiau să treacă până la sfârşitul săptămânii, când aveam iar ora de dans. Era în 4 noiembrie, împlineam paisprezece ani. Nu spusesem nimănui că e ziua mea. Eram tristă că nu pot chema pe nimeni în casă. Totul era prea urât (nici chiar Ilinca nu ştia unde şi cum locuiesc). Ca de obicei, nu primisem nici un dar; doar tata adusese halviţă, corăbioare şi, nu ştiu unde descoperise, nişte rulouri de caimac. Îmi frecam gulerul şi repetam fără convingere: „Mi-e dor de Georges.” Şi până în clipa în care am întins gulerul în faţa maşinii de gătit, să se usuce, mi s-a făcut dor cu adevărat. Atunci a venit şi verişoara mea, Mia, să mă ia la plimbare. Deşi cu cincisprezece ani mai în vârstă, văduvă şi cu un copil, era de la o vreme prietena mea. M-am îmbrăcat cât ai clipi şi, la câţiva paşi de casă, pe când îi mărturiseam că mi-e dor de Georges, îl văd de departe cu sora lui.</p>
               <p rend="justify">—  Uite-l, am şoptit, e Georges, chiar el.</p>
               <p rend="justify">—  La mulţi ani, Diana, la mulţi ani! Au strigat amândoi.</p>
               <p rend="justify">—  Dar de unde ştiţi? Am întrebat tulburată şi nespus de fericită că n-apucaseră să mă caute acasă, să-mi descopere bârlogul.</p>
               <p rend="justify">—  Când ai venit de ziua Angelei, mi-ai spus că peste o lună exact e ziua dumitale, zâmbi Georges, întinzându-mi o carte. Îţi plac poeziile lui Lamartine?</p>
               <p rend="justify">„Nimic pe lume nu-mi place mai mult!” aş fi vrut să strig, şi am luat cartea, emoţionată.</p>
               <p rend="justify">Angela m-a sărutat, le-am prezentat-o pe Mia şi am pornit cu toţii la plimbare.</p>
               <p rend="justify">Cercul cunoştinţelor mele se lărgea din ce în ce. Fără ştirea mea, fără să vreau, m-am pomenit făcând parte dintr-o lume în care mi se părea că am intrat prin fraudă de îndată ce revedeam în minte odaia noastră cu lampa de petrol care fila, cu duşumeaua scorojită şi năpădită de şoareci. Gazdele mi se plângeau, ba una – că i-a plecat bucătăreasa, ba alta – că i-a plecat una din jupânese, şi cea care a rămas nu pridideşte. O doamnă mă întreba dacă şi la noi acasă parchetul este tot aşa de închis. Probabil că-i de vină ceara, răspundeam evaziv.</p>
               <p rend="justify">Mă risipeam, mă chinuiam, căutam să fiu amabilă, spirituală, fiindcă simţeam că nu pot oferi decât prezenţa mea, fără acoperirea unui nume sau a unei situaţii strălucite. Colegele mele puteau să atragă prin casele lor frumoase, prin sindrofiile lor costisitoare, prin numele răsunătoare cu care erau înrudite. Tata îşi bătea joc de mine:</p>
               <p rend="justify">—  Dar proastă eşti, fetiţo! Cine te sperie pe tine, pe ce lume trăieşti? Tu ştii cine e Ghiţeanu? E puşlamaua cu afacerea consolidărilor petrolifere. Când cu contractul de redevenţe pentru terenuri inexistente, sau fără petrol, tot un drac, a strâns semnăturile martorilor în crâşmă. Baboianu e cu afacerea bornelor, când în cârdăşie cu bandiţii de la Ministerul Agriculturii.</p>
               <p rend="justify">—  Ce-nseamnă borne? Întrebă Maricica, rotind ochii mari, serioşi.</p>
               <p rend="justify">—  Pietre de hotar. Le-au căzut pietrele în cap, dar, până una-alta, şi-au umplut chimirul. Cât despre Negrescu, l-a căpătuit mitropolitul. Om e şi el. Ochii văd, inima cere. Negrescu are o muiere faină! A micşorat cutiile de conserve şi le-a mărit preţurile în timpul războiului, când era foamete. Mama lor de bandiţi şi parveniţi. Astăzi şi mâine! Când le vine bine, dau faliment şi şterg putina în străinătate. Ce le pasă de micii deponenţi?!</p>
               <p rend="justify">Îmi venea să spun: „Nici mie nu-mi pasă de micii deponenţi!” Sufeream prea mult de dorinţa de a avea o casă ca a prietenelor mele, sau măcar una de care să nu-mi fie ruşine, să nu fiu neliniştită de moarte că ar putea fi descoperită. Mă simţeam parcă vinovată de mizeria în care trăiam. La neliniştea pe care mi-o dădea casa în care locuiam, se adăuga nemulţumirea că nu ştiu franţuzeşte şi nesiguranţa în ce priveşte înfăţişarea mea. Cu tot succesul pe care îl aveam şi admiraţia pe care o stârneam, mă simţeam veşnic nemulţumită. Nicu îmi găsea numai cusururi: „Ai o gură cât o şură!”</p>
               <p rend="justify">Mă uitam în oglindă şi mi se părea că are dreptate. Gura prea mare, ochii prea mici. Când, dimpotrivă, femeile frumoase – aşa cum apăreau în anumite reproduceri după tablouri celebre, în cărţi poştale ilustrate, pe ceştile de ceai sau pe cutiile de pudră – aveau ochii mari, gura mică. E drept că ştiam că am dinţi frumoşi, dar gura, care lăsa parcă anume să se vadă toată frumuseţea dinţilor, a început să fie la modă mai târziu, prin succesul câtorva vedete curajoase. Dar acum, prea tânără cum eram, neîmplinită, palidă, cu obrazul îngust, găseam că Nicu are dreptate. Fiindcă aveam gleznele mai pline, îmi spunea: „Stai bine pe butucii tăi, ce-ţi pasă?”</p>
               <p rend="justify">Şi atunci, de îndată ce mă aflam în faţa cuiva, deveneam de o excesivă exuberanţă: zâmbet, vioiciune, haz, totul era pus în mişcare. Şi aşa mi-au devenit fireşti o anumită vervă, o anume uşurinţă de a mă exprima, o isteţime care trecea drept inteligenţă, dar care pe mine mă oboseau, mă stinghereau, fiindcă îmi dădeam seama de goliciunea lor. Nopţile, mai ales, când mă gândeam îndelung la prăpastia dintre viaţa mea de sindrofii şi cea de toate zilele, acasă, la veşnicele economii ale mamei, la revoltele tatii, mă străduiam să înţeleg unde e adevărul. Şi cu toate că-l înfruntam pe tata, ajungeam câteodată, pe alte căi, să-i împărtăşesc furia, fără a-i înţelege zbuciumul. Noaptea rămâneam uneori până târziu la fereastră şi aşteptam ceva, o minune, care să schimbe faţa lumii, poate aripi să zbor, poate un tânăr. Care, prin forţa iubirii lui, să transforme cenuşăreasa în prinţesă.</p>
               <p rend="justify">Noaptea, mizeria era ştearsă de întuneric; afară – toată liniştea, tot albastrul, toată puzderia de stele. Printre ele căutam răspuns la neliniştea mea, la atâtea întrebări care mă chinuiau.</p>
               <p rend="justify">Răsfoiesc paginile din caietele Dianei, şi unele întâmplări mi s-ar părea de necrezut dacă nu aş recunoaşte casa pe care o descrie aici. Am avut, intrând, sentimentul de vină pe care îl ai când, întinzând mâna unui om, îţi dai seama că e ciung. Eram mai stânjenită chiar decât ea, fiindcă nu-mi puteam ascunde penibila nedumerire şi n-o puteam împiedica să-mi citească gândurile. Mi se părea că aude şi ea cuvintele pe care totuşi nu le rosteam: „E cu putinţă, Diana, să trăieşti tu aici, tu, în mizeria asta?” Nu ştiu de ce îmi închipuiam că părinţii ei sunt oameni cu stare, că Diana nici nu ştie ce-s lipsurile. Nu ştiu de ce, deşi în clasă toate purtam aceeaşi uniformă, unele păreau totuşi bogate, altele, mai nevoiaşe. Şi îmi puteam imagina destul de uşor cam în ce casă trăiesc unele, ce fel de viaţă duc, cum trăiesc celelalte. Diana, deşi purta şorţ negru şi guler alb, la fel ca noi toate, era cea mai elegantă fată din clasă. Chiar şi directoarea noastră, intrigată, i-a cerut într-o zi socoteală: „Slavu, nu ştiu cum faci, dar parcă nu eşti în uniformă”. Şi, după ce a sucit-o în chip şi fel, a plecat bombănind de ciudă că n-a putut descoperi misterul. Pe atunci nu ni se impunea materialul din care ne făceam uniformele, şi nici modelul. Dar obiceiul era ca şorţul să fie de satin lucios şi în cute. Şorţul Dianei era negru de caşmir; şi lipit pe trup, ca o rochie, aluneca cu graţie de-a lungul coapselor lungi. O singură cută în spate, ca să dea lărgime pasului, şi două buzunare mari; în talie un cordon îngust, de lac. În jurul gâtului, gulerul ei era tot de pichet alb, dar fie foarte îngust, fie exagerat de lat, niciodată de mărime obişnuită. Cravata, neagră, era sau minusculă, ca un papion, sau foarte mare, încadrându-i obrazul. Totul era proaspăt spălat şi călcat; şi, totuşi, ceea ce o deosebea pe Diana de celelalte eleve era silueta ei, parcă altfel decât era îngăduită unei eleve.</p>
               <p rend="justify">Ştiam că urmează un curs de dans, fiindcă în anume zile venea la orele de după-amiază purtând sub şorţul de uniformă o rochie din caro se vedea tivul de catifea. Într-o zi, fetele nu i-au dat pace până când nu şi-a scos şorţul, ca să le arate rochia. Era de catifea castanie, dreaptă de tot, decoltată rotund şi tivită în jurul gâtului, pe marginea mânecilor scurte şi a singurului buzunar mare, din stânga, cu blăniţă de sconcs. Am rămas mute de admiraţie. Era atât de elegantă, de zveltă, şi ochii erau atât de verzi, de lucioşi, încât fiecare simţea nevoia s-o sucească, s-o învârtească, s-o admire.</p>
               <p rend="justify">O  fetiţă din clasa a doua de liceu, care a intrat pe uşă, văzând-o, a scăpat din mână o pungă, din care s-au risipit sumedenii de colombine şi pierroturi minusculi, lucraţi din satin şi tul, alb şi negru. În învălmăşeala care s-a produs, ne-am pomenit cu profesorul de română. Se vede că nu auzisem clopoţelul. Parcă-l văd pe Marinescu, înalt, frumos şi sigur de el, între păpuşile mici cât un ac, părând speriate parcă de imensitatea piciorului lui.</p>
               <p rend="justify">Diana, cu părul vâlvoi şi aprinsă la faţă, îl privea nevinovată. Din dialogul care a urmat între ei, am înţeles că păpuşile erau un fel de cocarde pentru un „ceai de binefacere”. Iar a doua zi am aflat că la acel ceai Diana l-a întâlnit pe profesorul Marinescu şi au dansat împreună.</p>
               <p rend="justify">Trebuie să recunosc că în ziua aceea am invidiat-o grozav. Dar toate aceste amănunte mă îndreptăţeau să mi-o închipui, o dată scăpată de orele de şcoală, într-o lume miraculoasă, care, celorlalte fete de cincisprezece ani, le era închisă. Eram sigură că unele din acele ceaiuri şi serate, pentru care noi eram socotite prea tinere, aveau loc în casa Dianei, şi cum mi-aş fi putut închipui această casă altfel decât mare, luxoasă, aşteptând parcă perechile la dans? Iată de ce într-o zi, nemaiputând pune frâu curiozităţii, am pornit spre ea. Dar pe când mă apropiam, încetinindu-mi paşii, pentru a găsi o justificare vizitei mele (să-i spun că mi-am pierdut caietul cu notiţe la istorie sau să-i cer să-mi împrumute un dicţionar), am văzut-o în dreptul unei case dărăpănate.</p>
               <p rend="justify">Diana ieşise desigur din casa de alături, arătoasă şi proaspăt renovată. Altminteri, nu se putea. Purta o haină gri, cu guler, manşete şi buzunare mari din astrahan şi o beretă albastră. A roşit când m-a văzut (ce bine îi stătea când roşea!), a părut încurcată şi s-a grăbit să-mi spună că se duce la „Maison des francais”, la o conferinţă despre Jean-Jacques Rousseau. „Vrei să mergi cu mine, Ilinco?”</p>
               <p rend="justify">Şi, fără să aştepte răspunsul, cu o spontaneitate care-i este firească, m-a luat de mână şi m-a tras după ea.</p>
               <p rend="justify">După câteva săptămâni de stăruinţă, Diana a acceptat să vină la mine, ba chiar a reuşit să-i cucerească pe toţi ai casei, în zilele în care nu venea, ne plictiseam. Diana venea foarte des. Îi plăcea să scotocească prin biblioteca mea, mă ruga să-i cânt la pian. Totuşi, când pleca, o simţeam nemulţumită. Şi nu voia să-mi promită că vine a doua zi.</p>
               <p rend="justify">Mama se mira că Diana nu mă invită la rândul ei. De multe ori o conduceam de la şcoală până la ea acasă, adică până în faţa acelei clădiri arătoase unde credeam că locuieşte. Stăteam de vorbă câte un ceas, fără să mă poftească înăuntru.</p>
               <p rend="justify">Într-o zi, când să ne despărţim (mă întrebasem tot timpul de ce nu mă cheamă înăuntru), i-am spus că mi-e sete şi, dacă poate, să-mi dea un pahar cu apă. Diana a devenit albă ca varul, dar, fără să şovăie, a spus: „Sigur, intră”.</p>
               <p rend="justify">Şi am intrat în casa cea dărăpănată. O cameră mare, cu trei ferestre la stradă, lampă de petrol.</p>
               <p rend="justify">—  Din cele cu oglindă la spate.</p>
               <p rend="justify">—  Agăţată de perete într-un cui. În fund – o maşină de gătit; sub maşină – lemne. Alături, o pisică neagră dormea cu burta în sus. În mijlocul peretelui, paralel cu cele trei ferestre, erau două paturi.</p>
               <p rend="justify">—  Din cele demodate.</p>
               <p rend="justify">—  Cu un fel de sculpturi în lemn, îmbâcsite de praf. În faţa lor – un cufăr, acoperit cu o scoarţă românească. În faţa cufărului – o masă de lemn alb, cum aveam noi în spălătorie pentru călcatul rufelor, acoperită cu o cuvertură de pluş roşu uzat.</p>
               <p rend="justify">O  fetiţă şedea pe un scăunel şi scria într-un caiet, pe un scaun care îi servea drept masă. Alături avea o carte deschisă şi o călimară. La intrare, colţul odăii forma un fel de cămăruţă, cu ajutorul unui garderob pus la o oarecare distanţă de perete şi al unei cuverturi prinse de garderob şi de perete. Nu mai văzusem nicicând o astfel de odaie. Şi nu puteam să-mi iert că am intrat. O simţeam pe Diana umilită, nu ştiam ce să spun, nu pricepeam cum trăieşte într-o astfel de casă. Atunci s-a deschis uşa şi au intrat, încărcaţi de pachete, părinţii ei.</p>
               <p rend="justify">Mama Dianei era tipul femeii frumoase de altădată: majestuoasă, cu tenul alb, strălucitor, cu ochii mari, verzi. În casa aceea? Mi-era peste putinţă să înţeleg!</p>
               <p rend="justify">Tatăl ei era aşa cum îl descrie Diana în caietele astea.</p>
               <p rend="justify">—  Unde-i Lixa? A strigat. Unde, mama ei, e? Era vorba că azi nu se duce la spălat.</p>
               <p rend="justify">Nu ştiam cum să dispar. Aş fi vrut să intru în pământ. O simţeam pe Diana stingherită de moarte, strivită.</p>
               <p rend="justify">—  E foarte târziu, am bolborosit, vrând să-mi iau rămas bun.</p>
               <p rend="justify">—  Târziu? Se miră tatăl Dianei, şi îmi surâse deodată, fermecător. Nu rămâi cu noi la masă? Şi arătându-mi pachetele trântite la întâmplare, mă îndemnă prietenos, jovial şi, trebuie să repet, cu un farmec nespus: Uite, domnişoară, avem nişte lacherdă, nişte muşchi de viţel şi am să aduc şi o sticlă de vin.</p>
               <p rend="justify">Degeaba încercam să refuz.</p>
               <p rend="justify">—  Ei, cum se poate, Ilinco? Ilinca Dima, nu-i aşa? Nu ştiu cine e Dima, dar Ilinca aud toată ziua. Diana, de câte ori umblă haihui, spune că a fost la Ilinca. Şi de ce, mă rog, nu vine şi Ilinca aici? Ce, Ilinca e prinţesă? Ia spune, domnişoară Ilinca (şi luându-mă la rost în glumă), dumneata eşti prinţesa? Nu, eşti o fată de treabă. Atunci, de ce n-ai venit la noi până azi? (Şi către Diana:) Cum adică, fără parchet şi fără persane nu poate să-ţi intre o prietenă în casă? (Şi cerându-mi mie părerea:) Dumneata ce crezi? Asta e prietenie? Dacă e aşa, dă-o-n mă-sa de prietenie! Ce zici, Ilinco, nu-i bine aici la noi? Hai, şezi colo, fără mofturi. La noi aşa e: fără mofturi. Dar pâinea e proaspătă şi sifonul e rece. Stai, că trebuie să mai avem puţin vin pe fundul sticlei. Un şpriţ rece la masă e tot ce trebuie. Eu nu sunt băutor. Două degete de vin, restul sifon. Totul e să fie rece. Apa nu pot s-o sufăr nici în galoşi.</p>
               <p rend="justify">Tatăl Dianei era un om teribil, cuceritor. Şpriţul era, într-adevăr, slab, dar el era ca o băutură tare. Sigur că dacă nu l-aş fi cunoscut pe tatăl ei şi odaia de care vorbeşte, întâmplările copilăriei ei mi s-ar părea prea sumbre, prea triste ca să fie adevărate.</p>
               <p rend="justify">Am început să citesc caietele Dianei pe scaunul din faţa pianului, unde mă aflam când mi le-a adus fata din casă. Am început să le citesc lacom. Apoi parcă n-a mai fost vorba de Diana, cu care, chiar acum trei zile, am stat alături pe o bancă în sala de gimnastică de la O. N. E. F., ci de un personaj de roman. Dar odaia pe care o descrie îmi face vie ziua aceea când, pentru prima dată, am descoperit ceva din taina Dianei. Era un aspect al sărăciei pe care nu-l cunoşteam. Tatăl ei nu semăna cu nimeni altul, iar mama ei îmi amintea versurile lui Baudelaire:</p>
               <p rend="justify">Sur ton cou large et rond, sur les epaules, Ta tčte se pavane avec d'etranges grâces:</p>
               <p rend="justify">D'un air placide et triomphant Tu passes ton chemin, majestueuse enfant.</p>
               <p rend="justify">Aş putea spune că, între părinţii ei, Diana îşi pierdea strălucirea.</p>
               <p rend="justify">Să petrecem vara în Bucureşti nu era uşor în acea odaie în care locuiam cu toţii, claie peste grămadă, fără posibilitatea de a deschide măcar o uşă care să dea într-o curte, fără umbra unui copac. Uşa dădea în stradă, pe caldarâmul încins. Dar ca să plecăm, tata trebuia să găsească banii de tren. Şi ceea ce azi mi se pare curios e că şi mama – solidară în toate cu noi – era încredinţată că tata e dator să găsească aceşti bani. N-avea chiar el obiceiul, orgolios cum era, pentru a nu-i dezminţi încrederea, să spună: „Eu scot bani din pământ, din piatră seacă. N-avea tu grijă. Eu nu vă las”.</p>
               <p rend="justify">Având treabă la Sibiu (nu ştiam întotdeauna ce fel de treburi are), trecuse şi pe la Ocna-Sibiului, unde auzise că e foarte frumos. Şi, într-adevăr, când a văzut parcul şi lacul, a exclamat: „Aici îi aduc! Să se tot bălăcească!”</p>
               <p rend="justify">Plecarea noastră s-a pregătit, ca de obicei, în discuţii aprinse, lacrimi, ameninţări de o parte şi de alta. Tata voia să plecăm cu ce avem, să lăsăm mofturile deoparte, iar noi ceream costume de baie, rochii de plajă, sandale, o geantă, un cordon. Ba mama voia şi lenjerie. „Cum să plecăm cu lucruri cârpite?” Dar, până la urmă, tot ea, făcând din două cearşafuri rupte unul bun, vopsind o rochie, împrumutând de la o vecină ceva bani cu dobândă, făcu faţă, ca de obicei. Nimic nu-şi lua pentru ea. Totul era pentru noi, şi mai ales pentru mine. Deşi aveam cincisprezece ani, mă socotea domnişoară, şi visul ei tainic era să mă mărit cu un doctor.</p>
               <p rend="justify">În tren, mama a intrat în vorbă cu o doamnă care avea o fată cu mult mai mare decât mine şi un băiat student. Prin ei am cunoscut la Ocna-Sibiului, tot tineretul en vogue în acel an. Eram cea mai tânără din grup, chiar cu cei şaptesprezece ani cu care mă lăudam, îngrozită să nu se afle adevărul. Fără mine nu se pornea la drum. Veneau băieţii dimineaţa şi, fluierând, mă chemau ca să mă ia la baie. Treceam prin sat (eu locuiam acolo; ei toţi, la hotelul din parc), fredonând şansonete la modă, în mijlocul unui alai de admiratori. Dimineaţa trecea cu baia, şi, deşi ştiam să înot din copilărie, tinerii sportivi ţineau să-mi dea lecţii de perfecţionare. După-amiezile veneau să mă ia la tenis, făcându-mi rost de rachetă şi mingi. Pantofi de tenis aveam (erau singurii mei pantofi) şi o rochie albă, în cute. Unii mă aşteptau în sala de dans, alţii în parc, dar eu treceam radioasă, cu suita de sportivi, spre pădure, unde era terenul de tenis. Apoi, când coboram, spre seară, dansam de câteva ori cu aceeaşi rochie şi aceiaşi pantofi (rochia zilnic spălată şi scrobită de mama; pantofii, curăţaţi cu ţincvais). Chiar şi acest amănunt părea excentric. Iar faptul că nu mă pudram şi n-aveam roşu pe buze, tot un fel de a fi original.</p>
               <p rend="justify">Mi-am dat seama că se vorbea foarte mult despre mine. Şi n-aş putea spune că nu-mi făcea plăcere.</p>
               <p rend="justify">Într-o seară cu lună plină, am pornit într-o plimbare cu grupul cu care jucam tenis în pădure. A doua zi dimineaţă, la cafea, la prânz, la restaurant, şi seara, în sala de joc sau de dans, se vorbea despre un Mondscheinpartie3.</p>
               <p rend="justify">Cuvântul acesta, plin de mister pentru mine (nu îndrăzneam sa mărturisesc că nu ştiam ce înseamnă), era rostit cu o clătinare de cap scurtă, cu strânsul buzelor, care lăsa loc celor mai dubioase interpretări: „Diana a organizat un Mondscheinpartie”. Şi adevărul era că mă plimbasem liniştit, pe o seară caldă, luminată din plin de lună. Cu umbre negre de brazi, cu adieri proaspete şi aer călduţ, şi singurele mângâieri pe care le-am simţit pe braţe, pe obraz, prin păr erau ale acelei nopţi frumoase de vară.</p>
               <p rend="justify">Tinerii erau prea tineri, sau prea intimidaţi, nu ştiu, dar sigur că nimeni n-a încercat în vara aceea, la Ocna-Sibiului, să mă atingă altfel decât cu priviri calde, tăceri emoţionante şi versuri stângace.</p>
               <p rend="justify">În vara aceea am cunoscut-o pe Ilinca. O fată oacheşă, cu sprâncene groase, cu fruntea boltită şi ochii inteligenţi, modestă şi curioasă, mă urmărea pas cu pas, se ţinea ca un căţel după mine. Ilinca locuia, bineînţeles, la hotelul din parc, avea – aşa cum scrie la carte – o mamă care privea prin lornion şi o guvernantă severă. Şi una şi alta mă măsurau, căutând să mă plaseze într-o familie zoologică mai cunoscută. „Să fi moştenit şi fata aceeaşi curiozitate ştiinţifică, sau să fie admiraţia exagerată a elevelor mici pentru cele mai mari şi mai arătoase?” mă întrebam auzindu-i paşii în urma mea.</p>
               <p rend="justify">Oricum, nu mi-aş fi închipuit că suntem de o vârstă şi că ne vom întâlni în curând la aceeaşi şcoală.</p>
               <p rend="justify">În toamnă ne-am mutat iar. Casa noastră trebuia să se dărâme pentru insalubritate. Chiriile se ridicaseră vertiginos după război. Şi nu se clădise aproape deloc. Cei ce ocupau vechile locuinţe erau protejaţi de o lege a chiriilor, care împiedica pe proprietari să ceară mai mult decât stabilise contractul. Sau poate li se îngăduia o cotă neînsemnată pe deasupra. Dar când o casă sau o odăiţă rămâneau goale prin cine ştie ce împrejurare, proprietarii aveau dreptul să ceară oricât. Şi lăcomia lor n-avea saţ. Jupuiau fără milă. Tata, în căutarea unei case, devenise grozav de nervos. Într-o noapte am auzit-o pe mama:</p>
               <p rend="justify">—  Bagă de seamă, să nu iei iar o cocioabă. Avem fată de măritat. Trebuie, de data asta, să ne aranjăm omeneşte. Să poată să ne intre în casă un om.</p>
               <p rend="justify">—  Lasă, lasă, asta e grija mea, ştiu eu ce fac!</p>
               <p rend="justify">—  Nu, nu, tocmai că nu mai vreau să las în grija ta.</p>
               <p rend="justify">Am închis ochii când a fost vorba de mine.</p>
               <p rend="justify">Acum aveam o fată.</p>
               <p rend="justify">—  Atât ştii tu să spui: fata şi fata. Mama ei de fată. Dar o casă cum vrei tu ştii cât trebuie să coste? Şi mobilă potrivită, şi alte mofturi. Stai să-ţi fac o socoteală! Şi tata începu să înşire cifre după cifre.</p>
               <p rend="justify">—  De ce atât de mult? Se încumetă mama, intimidată, copleşită.</p>
               <p rend="justify">—  Fiindcă eu ştiu să fac o socoteală, pe când tu vorbeşti aiurea, te iei după copii şi ai dat în mintea lor! Habar n-ai!</p>
               <p rend="justify">A tăcut.</p>
               <p rend="justify">Mama nu se mai încumetă să spuie un cuvânt. Dar tata simţea acum nevoia să se descarce.</p>
               <p rend="justify">—  Nu mai stau oamenii cumsecade şi fără parchet, baie şi alte fantezii de-ale voastre? Pe ce lume trăiţi? Tot în sus vă uitaţi? Dar în jos? Ce ştiţi voi despre criza de locuinţe, despre cum se câştigă banul? Nu vezi că nu se clădeşte nimic?</p>
               <p rend="justify">Iar a tăcut şi iar a-nceput:</p>
               <p rend="justify">—  Trebuie să plătim chiria pe şase luni înainte, pe urmă mobilă, perdele, un covor ici, unul colo? Şi pe mine mă ştii: ori. Ori. Lasă, tu nu te amesteca. Provizoriu, o să găsim ce se poate, şi pe urmă, vedem noi. Până o să fie fata de măritat, o să avem noi o casă cum nu are niciuna din parvenitele şi îmbogăţitele de război la care se duce! Şi prin muncă cinstită, nu prin afaceri murdare. Auzi, puşlamaua, eu vin cu ideea şi i-o pun pe masă. El o ia, o bagă în buzunar, pleacă la Viena, şi îi arată domnului Pochtler că putem să facem şi noi capete de sifoane. De ce nu? Şi dacă nu vrea să aibă aici o concurenţă, să-l facă coproprietar. De mine nu-şi mai aduce aminte. Şi la hoţii ăştia în case se duce fata noastră. Şi din cauza lor îi e ruşine cu noi. Dar lasă, nu mai permit! Şi când spun eu că nu mai permit, nu mai permit! Nu vă mai dau voie să aveţi fumuri! Tu îi strici! Tu, în loc să mă ajuţi pe mine, să le deschizi ochii, să vadă cum trebuie şi ce trebuie, faci sat cu ei! Mama voastră, azi şi mâine. Tu nu vezi c-au ajuns să le fie ruşine cu noi?! Ei, află că mi-e mie ruşine cu ei! Nişte fandosiţi, nişte linge-blide.</p>
               <p rend="justify">De data asta tata a ridicat vocea ca în plină zi. Maricica s-a trezit şi-a întrebat, somnoroasă, cât e ceasul.</p>
               <p rend="justify">—  Hai, dormi, că-i noapte, a spus mama.</p>
               <p rend="justify">Tata s-a ridicat, sprijinindu-se pe o mână, şi cu braţul celălalt, trecându-l peste mama, a învelit-o pe Maricica. Apoi a urmat o linişte desăvârşită.</p>
               <p rend="justify">A  doua zii, tata a venit la masă cu mustaţa zâmbitoare şi s-a adresat mamei:</p>
               <p rend="justify">—  Am găsit ceva provizoriu. Cred că e bine. Aconto încă n-am dat. Am spus că viu cu jumătatea mea, să vadă şi ea. Dar i-am lăsat să înţeleagă că totul e în regulă. Că la mine în casă cântă cocoşul.</p>
               <p rend="justify">Noi tăceam încruntaţi, făcând, ca de obicei, pe ofensaţii. Asta îl scotea pe tata din sărite. Ne privea înrăit, având aerul să spună: „Nu-mi pasă de mutrele voastre. Sunt singur, dar sunt tare! Eu poruncesc, eu conduc, şi de mine depindeţi toţi. Iacă-aşa”. Era prea orgolios ca să ne spună: „Ce înţelegeţi voi din zbuciumul meu, din greutăţile care mă apasă? Ce ştiţi voi ce înseamnă să plăteşti o chirie, să câştigi o pâine?”. Dar până în cele din urmă a izbucnit:</p>
               <p rend="justify">—  Trăim într-o junglă, voi ştiţi? Voi ştiţi ce-nseamnă o junglă? Fiarele voi le vedeţi la cinematograf, dar acolo sunt în ţarc. Aici trăiesc în libertate.</p>
               <p rend="justify">Am aşteptat cu o chinuitoare nerăbdare, cu bătăi de inimă, să vină mama să ne spună cum e noua locuinţă. Mi se părea că această casă nouă va hotărî asupra vieţii mele întregi. Ionel Frank, pe care îl cunoscusem în tren spre Ocna-Sibiului şi sora lui, mă poftiseră de câteva ori la ei şi aşteptau să-i chem la mine. Pe Georges aş fi ţinut şi mai mult să-l văd mai des, să stăm de vorbă despre şcoală, despre cărţi, sau numai să stăm alături, să ascultăm cum bate ceasul. Dar eu nu puteam schimba păreri decât pripit, în timpul unui dans, sau la cinema, când vecinii interveneau indignaţi, ca pe vremea copilăriei, când îi citeam tare bunicii. În astfel de împrejurări, zâmbetele, frazele, exclamaţiile semănau între ele ca anume expresii tip din scrisorile comerciale. Se pare că izbuteam totuşi să anim în aşa fel un cuvânt sau o frază, să am o astfel de vioiciune şi de sinceritate, încât să nu par superficială, banală. Totuşi, începea să mă supere hazul ce se făcea de tot ce spuneam şi părerea care se răspândea că sunt „amuzantă”. Eu ştiam că preţuiesc mai mult, că mintea mea poate înţelege şi exprima altceva decât ce se cere într-un salon. Simţeam că felul meu de a mă purta capătă o anumită cută de cabotinism, că succesele mele sunt prea uşoare, şi toate astea din pricina acestor întâlniri totdeauna în public, fără continuitate, fără intimitatea caldă a unui cămin, care te scuteşte deseori să vorbeşti. Erau gânduri care nu se lămureau până la capăt; au trebuit ani ca să se limpezească. Dar exista, cred, în însemnătatea grea pe care o dădeam casei în care aveam să ne mutăm, spaima de a nu mă risipi şi mai mult.</p>
               <p rend="justify">Mama făcea totul ca să mă liniştească.</p>
               <p rend="justify">—  N-am putut s-o văd prea bine. Era seară, şi casa n-are electricitate. (Apoi, cu tot curajul:) Nu, n-are! Ei şi, ce-i dacă n-are? Uite şi casa proprietarilor, cât e de mare, chiar boierească, n-are lumină electrică. Are gaz aerian. Ei, a noastră n-are gaz aerian. Ce-are a face? Dar o să avem o curte foarte plăcută şi un tei mare în fund. Lângă gard e un liliac. Ba nu, doi. Proprietarul m-a asigurat că primăvara, când înfloreşte liliacul, e o minune. Foarte cumsecade om e proprietarul.</p>
               <p rend="justify">—  Bine, dar casa, cum e casa? Întrebam, cu sufletul la gură.</p>
               <p rend="justify">Faptul că mama era atât de vorbăreaţă nu prevestea nimic bun.</p>
               <p rend="justify">—  Păi, nu v-am spus? Mai întâi, curtea mare a proprietarilor. Casa lor. În fund, un gard şi curtea noastră, casa noastră. O săliţă şi trei odăi.</p>
               <p rend="justify">Trei odăi?</p>
               <p rend="justify">—  Noi o să avem numai două. Mai mititele şi fără uşă între ele. Le încălzeşte aceeaşi sobă. O sobă de teracotă. De când vreau eu o sobă de teracotă! Camera cea mare deocamdată n-o să fie a noastră. Sora proprietarului, o domnişoară de vreo şaptezeci de ani, s-a mutat, dar şi-a lăsat lucrurile, şi atâta timp cât trăieşte, n-avem ce face. Proprietarul n-o poate scoate de acolo. Destul de frumos că s-a mutat la o rudă, ca să-i dea lui frate-său posibilitatea să mai câştige un ban. Dar proprietarul m-a asigurat că „se prăpădeşte curând, biata Miţa”. (Mama încerca să surâdă, aşteptând să facem şi noi ca ea.) Ei, şi nu v-am spus că avem o bucătărie, o minune! Casa e foarte veche, cam prăpădită. Dar bucătăria au clădit-o acum câţiva ani. E mare şi luminoasă.</p>
               <p rend="justify">Parcă mi s-au tăiat picioarele. Dar mama, ca un copil vinovat, vorbea întruna:</p>
               <p rend="justify">—  Proprietăreasa nu era acasă. Ne-a primit proprietarul, în hol. În salon se făcea muzică. Băiatul proprietarului cânta la vioară; la pian – vară-sa. Locuieşte în aceeaşi curte. Fata e în doliu după tatăl ei. A fost, mi se pare, un mare avocat. A lăsat o avere frumuşică. Şi, totuşi, profită de legea chiriilor şi nu vor să dea un ban mai mult. Proprietăreasa nu vorbeşte cu soră-sa. Dar nepoata vine şi face muzică cu vărul ei. Stai, cum îl cheamă? Îl cheamă Bob. Oameni foarte simpatici. Am făcut cunoştinţă cu băiatul, cu fata. El e student la Medicină, anul întâi.</p>
               <p rend="justify">Când m-am culcat în seara aceea, cu sufletul greu, am văzut totuşi, târziu de tot, ca în vis, un salon cu mobile rămase de la bunici în aceleaşi colţuri, o fată în doliu cântând la pian, şi, în picioare, Bob.</p>
               <p rend="justify">—  Un student brun, înalt şi palid.</p>
               <p rend="justify">—  Acompaniind-o la vioară. „Cu siguranţă că se iubesc”, mi-am spus într-un oftat.</p>
               <p rend="justify">Bob era aşa cum mi-l închipuiam: înalt, brun şi palid, îl vedeam de la fereastra bucătăriei şi-l recunoşteam după halatul alb. Altfel, n-aş fi putut să-l identific, fiindcă prin curte se perindau mulţi tineri care semănau cu acest Bob. Intrau şi ieşeau pe poartă sau traversau curtea cea mare, ieşind din casa proprietarului şi intrând la familia Firoiu, sora proprietăresei, sau invers. Fetele erau şi ele mai multe. Şi toate uscăţive şi oacheşe. Eram încredinţată că nu va trece mult şi-mi voi petrece serile în salonul de care îmi vorbise mama şi că voi fi ca la mine acasă în toată această lume care acum părea plină de mister. Mama fusese doar atât de prietenos primită, încât nici n-a băgat de seamă că nu avem apă curgătoare în bucătărie, ci trebuie s-o aducem de la cişmeaua din curte. Iar closetul, în fundul curţii, rudimentar, ca la ţară.</p>
               <p rend="justify">Aveam să-mi dau seama curând că pentru toţi cei care locuiau în casa din faţă, noi nu eram decât chiriaşii din fund. De la o vreme, nu mai eram poftită decât la sindrofii mari, unde se chema multă lume. Poate că era şi vina mea: răspundeam din ce în ce mai rar invitaţiilor pe care le primeam. Singura excepţie am făcut-o cu Ilinca. Ea venise, de altminteri, la noi şi în locuinţa cealaltă.</p>
               <p rend="justify">N-aş şti să spun ce mă atrăgea spre Ilinca. Eram colege de şcoală şi stăteam în bancă alături. Dar de unde la OcnaSibiului, când nici nu ne cunoşteam, mă urmărea pas cu pas, ca un căţel, acum păstra o rezervă ciudată faţă de mine. Mică, brună, cu ochi de chinezoaică, pleoape grele, care îi dădeau un aer nepăsător, un cap de fetiţă cuminte, nu avea totuşi nimic din felul obişnuit de a fi al unei eleve silitoare. Nu ridica niciodată degetul, părea că nu ştie ce se întâmplă în clasă, dar, când era întrebată, ştia să răspundă, iar când era strigată să iasă la tablă, trecea liniştită şi spunea lecţia cu indiferenţă, aşa cum s-ar fi spălat pe dinţi. Nu participa la niciunul din evenimentele clasei, la viaţa ei zgomotoasă. Părea că vine zi de zi şi că va veni încă trei ani în şir fiindcă trebuia să-şi facă datoria, să-şi ia notele, bacalaureatul, o datorie de care nu părea pătrunsă, dar pe care nu voia s-o discute. Îşi întindea tot timpul palma pe marginea pupitrului, ca să prindă cât mai bine o gamă imaginară. Mi-ar fi plăcut să am liniştea ei. O admiram că nu se cheltuieşte pentru nimeni şi nimic; şi totuşi, înţelegeam că e un lux să poţi rămâne în afară de agitaţia lumii şi s-o priveşti cu liniştea cu care stai într-un loc bun la teatru şi vezi cum se agită pe scenă, costumaţi, în anumite piese, actori care răguşesc debitând tirade eroice, se luptă cu spada, care sună a tinichea, cad şi se ridică. Mă atrăgea Ilinca şi, totuşi, mă irita prin acel zâmbet uşor ironic, care ascundea fie o mare timiditate, fie o mare încredere în sine. Simţeam, fără să pot înţelege de ce, că şi ea are nedumeriri în privinţa mea, că ţine să ne apropiem, să ne vedem altfel decât la şcoală, să ne cunoaştem mai bine. Dar, deşi nu aveam nici o prietenă şi simţeam nevoia să-mi deschid sufletul cuiva, mă făceam că n-o bag în seamă. O întâlnire a noastră în afară de şcoală nu era cu putinţă. Cum aş fi putut s-o primesc pe Ilinca Dima în acea singură odaie în care aveam şi maşina de gătit, şi lemne în dosul garderobului (vorbesc de vremea în care mai locuiam în casa cealaltă)?! Tatăl ei era doctor şi venea s-o ia de la şcoală cu cupeul. Era poate ultimul în Bucureşti, dar era al Ilincăi.</p>
               <p rend="justify">Băgam de seamă că face tot felul de manevre să vină la mine, şi nu ştiam dacă ţine la această prietenie sau e o curiozitate de fată răsfăţată. Tăcută cum era, indiferentă cum părea, ştia să stăruie. De câteva ori, venind să mă întrebe de nişte lecţii, avusesem norocul s-o întâlnesc în stradă, dar ultima dată, în faţa uşii, mi-a spus că-i e sete. Sigur că nu puteam să-i dau paharul cu apă altfel decât poftind-o în casă. „Intră”, am spus, închizând ochii, ca un om care se aruncă în prăpastie.</p>
               <p rend="justify">O  dată înăuntru, am simţit broboane reci pe frunte şi un penibil sentiment de înfrângere. Oare n-a ţinut să mă umilească? Dar Ilinca s-a arătat cuviincioasă, modestă, a primit să rămână cu noi la masă, şi la plecare mi-a spus:</p>
               <p rend="justify">—  Tatăl tău e foarte simpatic.</p>
               <p rend="justify">Într-o zi, am întrebat-o:</p>
               <p rend="justify">—  La urma urmei, Ilinco, eşti fericită?</p>
               <p rend="justify">—  Sunt nefericită, mi-a răspuns simplu.</p>
               <p rend="justify">—  Nu te interesează nimic?</p>
               <p rend="justify">—  Ba da, pianul. Dar n-am să cânt niciodată bine. Am mâna prea mică.</p>
               <p rend="justify">Odată, după ce şi-a întins palma pe marginea pupitrului, cum avea obiceiul, şi-a apropiat lama de pieliţa dintre degetul gros şi arătător. I-am dat peste mână şi am oprit-o la timp.</p>
               <p rend="justify">Pe Bob îl vedeam numai de la fereastra bucătăriei, şi fiindcă era greu să-l prind când apărea în faţa ferestrei, mi-am luat obiceiul să-mi fac lecţiile în bucătărie.</p>
               <p rend="justify">Gândurile mele, de la o vreme, îi dădeau târcoale. Îl recunoşteam chiar când nu purta halat alb. Şi de câte ori eram poftită undeva, nădăjduiam să-l întâlnesc, să-mi fie prezentat, să-şi dea seama că nu sunt numai fata chiriaşilor din fund, ci Diana Slavu.</p>
               <p rend="justify">Dar şcoala, pe care eu o luam în serios, prietenia cu Ilinca şi, din când în când, petrecerile la Adriana, la Angela, m-au făcut să nu-mi dau seama că a trecut iarna, până în ziua când a înflorit liliacul. În curtea din faţă jucau crochet Bob şi câţiva prieteni de-ai lui.</p>
               <p rend="justify">Într-o seară, în ajunul vacanţelor mari, o seară grea de nelinişti, de aer cald şi de miros de tei, când cerul părea mai spuzit de stele ca oricând, şi sufletul meu prea plin, l-am cunoscut pe Bob.</p>
               <p rend="justify">Încercasem de multe ori să-mi imaginez cum se va depăna această întâlnire. Casa noastră, ca un vagon, era cu o treaptă mai jos decât nivelul pământului, încovoiată şi strâmbă, şi nu te-ai fi mirat dacă ar fi pornit la drum, ca într-un desen animat. Deasupra intrării era scris ca pe un cavou: ANUL 1850. Un geamlâc, cât lungimea casei, avea câteva geamuri sparte, altele – cârpite. Bucătăria era mai înaltă. Dar, cufundată în albastrul acela deschis de seară înstelată de vară, părea o casă de basm. Eu – Cenuşăreasa – visam să fug de-aici, ca să ajung la un bal în cine ştie ce palat, pe drum să-mi pierd pantoful şi să-l găsească Bob.</p>
               <p rend="justify">Şi iată-l că apare „Va coti la stânga, mi-am spus, ca să o ia pe scara de serviciu a casei lor, sau se va opri în dosul gardului, să-şi rupă nişte crengi de liliac?” Dar el deschide portiţa şi vine spre mine. Dacă ar fi intrat în toiul nopţii pe geam, în bucătărie, şi apoi în camera mea, nu m-aş fi mirat mai mult, inima nu mi-ar fi bătut mai tare.</p>
               <p rend="justify">—  Am venit să vă invit să jucaţi crochet, domnişoară.</p>
               <p rend="justify">—  Nu cunosc jocul.</p>
               <p rend="justify">—  Se învaţă uşor.</p>
               <p rend="justify">După ce a plecat, am dat fuga în casă şi m-am uitat în oglindă, ca să văd cum am fost, aşa cum obişnuia să facă Lixa Dumitru Pandele Ispas când se întorcea de la piaţă. Apoi m-am culcat. Dar până în zori n-am adormit, tot scormonind cu mintea cum să mă îmbrac, cum să apar a doua zi la crochet. Niciuna din rochiile mele nu mi se părea potrivită. Abia când să aţipesc mi-am amintit de o fustă de patinaj albă de lână, care, la spălat, în loc să intre, se lungise foarte mult. Jerseul, subţiindu-se, devenise cu mult mai suplu. Putea să-mi iasă o rochie fără mâneci. O şi vedeam: dreaptă de tot, îngustă, tăiată rotund în jurul gâtului. O voi purta cu cordonul de lac roşu îngust, voi încălţa pantofii de tenis. Singurii mei pantofi albi. Voi părea cu atât mai sportivă. Am sărit din pat şi am început să scotocesc într-un cufăr cu boarfe.</p>
               <p rend="justify">Peste drum de noi, tot în fundul curţii, dincolo de un gard rupt, locuia o croitoreasă, o femeie uscăţivă, reumatică, necăjită, care lucrase cândva la o mare casă de modă, de unde fusese concediată din cauza reumatismului la mâini şi a degetelor umflate de gută. Mie îmi lucra cu drag. Îi plăcea să-i descriu rochiile actriţelor din filme, să i le desenez. Şi nu putea să uite rochia albă cu pisicuţe negre brodate pe margine, care făcuse vâlvă la un gardenparty. Veştile ajungeau înaintea mea la uşa croitoresei. Mama îi plătea când avea, cum putea. De cele mai multe ori o ajuta surfilându-i rochiile, brodându-i o garnitură, festonându-i butonierele, când avea nevoie pentru o rochie mai pretenţioasă. Altminteri, lucra numai pentru femeile de serviciu – rochii modeste, sau pentru vecine – rochii de casă. În iarna aceea, biata madam Popescu, cu ochelarii pe nas, contribuise mult la succesele mele.</p>
               <p rend="justify">După vizita lui Bob, am aţipit cu gândul să mă duc la ea în zori, înainte de a pleca la şcoală, şi s-o rog din tot sufletul ca, până după-amiază, pe la cinci, să-mi termine rochia. Dar emoţiile mi-au alungat somnul cu desăvârşire. Am coborât din pat şi m-am uitat pe geam. Fereastra croitoresei era luminată. M-am uitat la ceas. Stătuse. „Probabil că mai lucrează, mi-am zis, altfel n-ar fi lumină atât de târziu.” Mi-am pus pardesiul peste cămaşa de noapte, am traversat curtea şi i-am dus fusta de jerse, explicându-i în câteva cuvinte modelul rochiei.</p>
               <p rend="justify">—  Acum, în toiul nopţii? Ştii cât e ceasul, domnişoară Diana? E trei. Şi dacă n-aş avea zor, mâine e o nuntă.</p>
               <p rend="justify">—  Aş vrea, îmi trebuie. Vă rog. Am fost invitată să joc crochet. Şi aş vrea.</p>
               <p rend="justify">—  Ştiu, vrei să fii frumoasă. Ei bine, ai să fii.</p>
               <p rend="justify">A  doua zi a plouat cu găleata. Ca în povestea Pierrettei cu oala de lapte, toate visele s-au spulberat. Am pândit în bucătărie să-l văd la fereastră pe Bob. A apărut, a dat din umeri, a ridicat sprâncenele, şi-a turtit buzele şi, desfăcând braţele ca nişte aripi, a mimat dezolarea: „Ce să facem? Plouă”. Am căutat şi eu, la rândul meu, să-l fac să înţeleagă că-mi pare rău.</p>
               <p rend="justify">Îmi plăcea să joc crochet. Eram între cei patru băieţi, partenerii obişnuiţi: Bob, vărul lui (nu ştiu de ce i se spunea Ghiţă, deşi îl chema Eduard), băiatul popii de la Biserica Olari, şi Bebe, prietenul lui Bob, eu, singura fată, şi mă simţeam nespus de bine, mai ales că, în rochia albă de jerse de lână, oglinda mă arăta parcă mai înaltă, mai zveltă şi chiar mai frumoasă. La grilajul de fier al curţii din faţă se aduna lume şi mă privea cu admiraţie şi interes. Numai gândul că ar putea trece vreuna din profesoare îmi ştirbea voia bună.</p>
               <p rend="justify">În vremea aceea a început să vină la noi Puiu Daniel, vărul Angelei, coleg cu Nicu. Vorbeam însufleţiţi despre şcoală, mă ajuta să dezleg problemele de algebră, să traduc la latină, îmi împrumuta cărţile care îi plăceau mai mult şi nu se mai îndura să plece. O dată m-a întrebat:</p>
               <p rend="justify">—  Eşti fericită, Diana?</p>
               <p rend="justify">—  Fericită?</p>
               <p rend="justify">Am simţit că roşesc de ciudă şi puţin a lipsit să-i spun: „Ştii că azi am fost trimisă acasă fiindcă nu mi-am plătit taxa pe trimestrul al treilea?”. Mi se părea deodată că şi el, şi băieţii cu care jucam crochet, şi Angela, şi Adriana, şi toată lumea e vinovată că eu nu mă voi putea duce la şcoală a doua zi. Fetele mă vor invidia. „Ce-ţi pasă? Scapi de două ore grele. Chimia şi matematica. Ferice de tine, Diana!” Sau: „Zăpăcită mai eşti. Cum tot uiţi de taxă?”. „E poetă”, va spune una din colege, ca să mă scuze. „Taxa e ceva prea prozaic pentru Diana”. „Vezi, până ajungi în poartă, să nu uiţi pentru ce ai fost expediată.” Ca să-mi ascund amărăciunea, râdeam, glumeam. „Vă rog, la ora de matematică, Fie-A-B să găsească pe tablă numele meu cu semn de întrebare. Ba nu, mai bine fără nume.” Şi, punând mâna pe cretă, am scris cât ai clipi: „Fugită în noaptea nunţii sau sărmana Renato” (era titlul unui roman-foileton, pe care îl citea mama la Constanţa pe vremea când eu silabiseam.) Fetele se prăpădeau de râs în timp ce eu, cu inima strânsă, mă întrebam dacă mama va face rost de bani, ce-ar mai putea să vândă, de unde s-ar mai putea împrumuta. „Diana, desenează tu alături un cerc, da, aşa. Taie-l cu o linie A-B şi desenează o fată care fuge după cerc.” Numai Ilinca tăcea, fără să scoată nasul din carte; cred că bănuia adevărul.</p>
               <p rend="justify">Îmi aminteam hărmălaia, veselia, din care se desprindea câte un hohot de râs şi numele meu. Pe stradă a început să mă chinuie şi mai rău întrebarea: „Cum să fac rost de taxă?” A doua zi nu trebuia să lipsesc, aveam teză la istorie. Să mă prefac că am uitat să aduc banii, asta nu se mai putea. Era cald, zăpuşeală şi praf, un tramvai era cât pe ce să mă calce. Dar, o dată ce am scăpat, mi-am pus întrebarea: „Dacă muream<hi rend="color(#000000)">…</hi>”? Şi mi s-a părut nespus de trist să mori fără să te fi sărutat cu un băiat măcar o singură dată.</p>
               <p rend="justify">În faţa unei frizerii, un băieţel stropea trotuarul, descriind nişte opturi perfecte. Mi-am amintit de taxa şcolară. Imaginam tărăboiul de-acasă. Îl auzeam pe tata strigând: „Ce nevoie ai? Ajunge atâta şcoală. N-am nevoie ca fata mea să fie filosoafă, şi nici doctoriţă. Mai bine să stea la bucătărie, să înveţe să facă o tocană”. Vor urma înjurăturile obişnuite: Cristos, grijanie, paşti. Nemaiştiind pe unde mă aflu, pe unde calc, m-am împiedicat de un coş cu flori. „Le dau ieftinii. Mai ieftinii, ciş lei bucata, patru lei, doi lei”. Am plecat, ascultând cum strigă: „Crizantimile, ieftinii, domnişori ca, să vă dau crizantimile, un pol buchetu, şaişpe lei,. Zece lei, ciş lei”. Lacrimile mă podideau. Până aproape de casă n-am mai auzit decât: „A la crizanta. Crizanta. Crizanta”.</p>
               <p rend="justify">Toate astea îmi treceau prin minte în clipa când Puiu Daniel aştepta să-i răspund dacă sunt fericită. Încleştându-mi dinţii ca să-mi stăpânesc lacrimile, gândeam: „Stupidă întrebare. I-o pusesem şi eu Ilincăi. Dar mie, când mi se pune întrebarea asta, îmi vine să urlu. Poate că semăn cu tata, sunt violentă, îmi vine să înjur.”</p>
               <p rend="justify">Tăcerea, se prelungea.</p>
               <p rend="justify">—  Cu ce se ocupă tata? M-a întrebat Puiu pe neaşteptate.</p>
               <p rend="justify">—  Ultima dată a fost angajat ca voiajor de către o fabrică de postav. Dar dacă marfa e proastă, nu e în stare s-o plaseze. Nu poate sa mintă. (Puiu a zâmbit cu simpatie.) Nu-i uşor să-ţi explic nici cu ce se ocupă tata, nici ce fel de om e. Sunt oameni care scormonesc pământul ca să găsească petrol, tata scormoneşte mintea ca să găsească idei. (Foloseam un ton uşor ironic, ca să nu par ridicolă.)</p>
               <p rend="justify">Puiu Daniel mi-a luat mâna şi mi-a zâmbit cu o înţelegere caldă.</p>
               <p rend="justify">—  Interesant.</p>
               <p rend="justify">—  Poate că ar fi interesant dacă nu ar avea familie, răspunderi, dar aşa, mi se pare uneori că-i un copil mare care se joacă.</p>
               <p rend="justify">—  Crezi, Diana, crezi că se joacă?</p>
               <p rend="justify">—  Nu izbuteşte nimic din ceea ce încearcă. Odată îl auzi: „E mare nevoie pe piaţă de saci, saci pentru ciment, saci pentru făină, saci ieftini, saci de hârtie impregnată. Optimist, aleargă, ia contact cu un mare personaj, care îl primeşte sceptic, tata caută să-l convingă, îi arată cu creionul pe hârtie că n-are decât de câştigat. Personajul, când e vorba de câştig, nu zice ba. Tata se zbate, găseşte undeva o baracă, ia contact cu un inginer chimist, pentru impregnarea sacilor, se ocupă de tot şi de toate, în schimbul unui mic salariu, timp de câteva luni. Şi când fabrica de saci e pusă pe picioare, când aşteaptă să ia parte la beneficii, şeful îi caută nod în papură şi-l concediază, ca să-şi pună oamenii lui. Adevărul e că tata nu ştie nici să închidă ochii când trebuie, nici să-şi ţină gura. Spune lucrurilor pe nume. Ce e-n guşă şi-n căpuşă. Dacă vede că cineva fură, îi spune: „Hoţule, pungaşule!” şi-l ia de guler, oricine ar fi.</p>
               <p rend="justify">—  Am pentru el o mare admiraţie! Spuse Puiu.</p>
               <p rend="justify">L-am privit atentă. Desigur, nu glumea. Era, dimpotrivă, foarte serios şi, aş putea spune, emoţionat. Îi eram recunoscătoare că-l admiră pe tata.</p>
               <p rend="justify">—  Diana, te-am întrebat dacă eşti fericită, n-ai răspuns. Nu ştiu la ce te-ai gândit, dar am înţeles că nu eşti fericită. Nu-i aşa că nu eşti? Chiar dacă vrei să închizi ochii la ce se întâmplă împrejur, tot nu eşti fericit.</p>
               <p rend="justify">Aş fi vrut să stăm de vorbă mai mult. Simţeam că-mi ascunde ceva. Dar el s-a ridicat brusc, mi-a strâns mâna, fără un cuvânt, şi a plecat.</p>
               <p rend="justify">Într-o zi a venit la noi un domn bine îmbrăcat, scund, cam pântecos, cu o mustaţă mică, încărunţită, Eram la cişmea, cu cana plină cu apă. Când m-a văzut, a rămas pironit, cu ochii mari, căscaţi.</p>
               <p rend="justify">—  Pe cine căutaţi? L-am întrebat.</p>
               <p rend="justify">Dar parcă-i pierise graiul.</p>
               <p rend="justify">—  Pe doamna Slavu, a spus în cele din urmă.</p>
               <p rend="justify">—  Mama nu e acasă.</p>
               <p rend="justify">Şi iar o tăcere care se prelungea fără înţeles.</p>
               <p rend="justify">Îmi venea să-l reped: „Ce-i, omule, ce doreşti? Ce te uiţi aşa la mine, cu ochii holbaţi?”:</p>
               <p rend="justify">—  Diana? Nu-i aşa că te cheamă Diana?</p>
               <p rend="justify">Părea foarte tulburat. Dar atât de sigur că eu sunt Diana, încât n-am răspuns.</p>
               <p rend="justify">—  E de necrezut! Câţi ani ai? Cincisprezece?</p>
               <p rend="justify">—  Şaisprezece.</p>
               <p rend="justify">Am lăsat jos cana cu apă, curioasă să ştiu cine e.</p>
               <p rend="justify">—  Diana?! Te cunosc de când te-ai născut şi chiar dinainte.</p>
               <p rend="justify">Vorbea încet, rar, ponderat. O uşoară melancolie îi acoperea ochii, cam bulbucaţi. Şi, nu ştiu cum, deodată am înţeles că-i Cobadin. Cobadin, una din spaimele copilăriei mele. Cobadin, nume care se rostea în şoaptă, cu teamă, Cobadin, acel prieten din copilărie al mamei, care şi-a dat seama că o iubeşte abia după ce s-a măritat şi a umblat să o despartă de tata, Cobadin, după care tata a vrut să iasă cu revolverul, într-o noapte, noaptea pe care nu pot s-o uit, deşi n-aveam decât patru ani.</p>
               <p rend="justify">—  Mama nu e acasă. Am repetat.</p>
               <p rend="justify">—  Îmi pare rău. Să-i spui că a fost Cobadin. (Aştepta să-i dau mâna, dar mi-a fost cu neputinţă.) Am să viu să te mai văd, Diana.</p>
            </div>
            <div type="div2">
               <head>IV</head>
               <p rend="justify">Cea dintâi vedere a Mangaliei a fost aceea a unui sat cu îngrămădiri vagi de case scunde, abia întrezărite prin vijelia care se dezlănţuise cu puţin înainte. Bâjbâind prin praful care îmi intra în ochi, am pornit, cu doi băieţaşi care îmi duceau geamantanele, pe un drum de ţară, pe care îl simţeam nesigur şi neprietenos. Afară de băieţii cu geamantanele noastre, n-am întâlnit picior de om până la casa închiriată de tata pentru noi. Proprietăreasa, o femeie uscată, cu capul lung şi pieliţa ca o hârtie mototolită, ne-a adus dulceaţă de trandafiri. Mai târziu, când mama desfăcea bagajele, eu iscodeam, ca sa aflu câte ceva despre Mangalia.</p>
               <p rend="justify">—  Este lume multă?</p>
               <p rend="justify">Mi-a răspuns plimbând capul de la stânga la dreapta şi înapoi – mişcare pe care noi facem pentru a spune nu, iar cei de prin partea locului pentru a spune da.</p>
               <p rend="justify">—  Este, este, nu mult, aşa-aşa este. Domnul Petre este, generalu cu domnişoara Nuţi, şi domnişoara Margareta, este părintele cu patru fete, este maioru, acu un an a stat aici domnu pictor, domnu Petre a stat aici. Ce om bun, domnu Petre!</p>
               <p rend="justify">„Bine că sunt câţiva vilegiaturişti”, m-am gândit.</p>
               <p rend="justify">—  Domnu Petre cine este?</p>
               <p rend="justify">—  Pictor este. Acum venit de la Mai. Trei ani venit Mangalia, un an stat aici.</p>
               <p rend="justify">Şi a făcut o mişcare cu mâna, parcă împărţea timpul în felii.</p>
               <p rend="justify">Odaia s-a luminat dintr-o dată. Pe duşumea au început să tremure fâşii de soare. Intrau prin ramurile unui pom care întuneca fereastra. Pe perete era prinsă o cuvertură mare, un soi de imitaţie de goblen, reprezentând un cavaler venind călare, în goană mare; calul avea picioarele din faţă atât de ridicate, încât poziţia lui era aproape verticală. Câmpul era lucrat cu verde-închis – de pătrunjel, şi galben – de coajă de lămâie. Alt soi de imitaţie de goblen înfăţişa, prin cine ştie ce ocol; o femeie cu pălărie „directoire” şi bucle galbene, descinzând dintr-un landou. Un cavaler îi ajuta să coboare. Nu ştiu cum, tot cercetând pereţii, împodobiţi cu fotografii de gineri şi mirese, m-am împiedicat de o cană de apă. Mama s-a supărat ca am răsturnat cana şi c-am udat o mulţime de lucruri abia scoase din geamantan şi azvârlite pe jos. Maricica cerea de mâncare, proprietăreasa îl lăuda pe tata, încântată că vorbea şi bulgăreşte, şi turceşte. Pe mine mă apucase un fel de panică. Voiam să fiu mai repede afară, să văd marea, să-i simt mirosul, să văd plaja, să-i cunosc pe domnul Petre, pe domnişoara Nuţi, pe domnişoara Margareta. Şi mai ales să intru în mare, oricât de rece ar fi. Dar abia am izbutit să-mi găsesc costumul de baie. Ţineam cordonul în mână şi-l căutam peste tot. Oglinda, care era în faţa mea, am descoperit-o greu. E drept că era mică, din acelea cu marginea de tinichea şi cu un fir de liliac pictat în colţ, agăţată deasupra unui piedestal pirogravat, care se clătina, împreună cu toate bibelourile şi fotografiile în rame de scoici, când păşeai prin apropiere. Eram gata îmbrăcată şi mă simţeam, în taiorul alb de eponj, pe care îl îmbrăcam întâia dată, pornită să cuceresc Mangalia, marea, când m-a oprit pe loc o icoană. N-o văzusem în întunericul de la început şi în graba de apoi. Pe un pătrat de lemn, aproape negru, strâmbat de vreme, apăreau, făcute parcă nu din culoare, ci din lumină, mâinile sfântului, cu podul palmelor înspre mine, cu degetele lipite, hotărâte. Treptat, cu cât priveai mai atent, apăreau barba şi sprâncenele, părul şi aura din jurul capului, care parcă ardea. Altminteri, faţa părea cufundată în întunericul lemnului. M-am apropiat să-i văd ochii.</p>
               <p rend="justify">—  Domnu Petre dat la mine. Domnu Petre găsit departe şi dat la mine. Domnu Petre nu crede. Sfântu Niculae este.</p>
               <p rend="justify">Sub icoana prăfuită, o candelă, o salcie veştejită şi un ou încondeiat.</p>
               <p rend="justify">—  Te-ai agitat, ai răsturnat cana cu apă, şi acum stai şi căşti gura! S-a supărat mama.</p>
               <p rend="justify">Curtea era plină cu verdeaţă, şi, la un stat de om, floarea-soarelui; lângă flori de muşeţel, pătlăgele pe jumătate roşii, zvârlite parcă la întâmplare.</p>
               <p rend="justify">Proprietăreasa m-a condus până la portiţă şi m-a lămurit pe unde s-o iau. Cu braţul întins repeta:</p>
               <p rend="justify">—  Drept. Drept. Geamie, statuie, drept, drept, centru, dig, drept, drept.</p>
               <p rend="justify">Am mers într-adevăr drept de tot. Orăşelul părea părăsit, marea nu se vedea nicăieri, dar adia o boare care mă făcea să simt prezenţa ei peste tot. „Lumea, atât cât e, trebuie să fie pe plajă, m-am gândit, iar localnicii, desigur, la treburile şi gospodăria lor.” Ceasul, după soare şi după socoteala pe care o făceam, putea fi douăsprezece. Simţeam în aer toată vacanţa, plină de făgăduieli; în mine – presimţirea unor bucurii mari, fără contur, dar în acelaşi timp o undă de teamă.</p>
               <p rend="justify">Tata nu trebuia să ştie că pe mama o ajuta uneori Cobadin. Nici că vine pe la noi câteodată. Venea, e drept, foarte rar, şi atunci mai mult tăcea, sau stătea de vorbă cu mine, ba chiar mă invita să-mi dea câte o prăjitură la cofetăria de pe bulevard. Mama era bucuroasă să-l vadă plecând, de frica tatii. Deşi era încredinţată că tata nu l-ar recunoaşte, atât era de schimbat. Se îngrăşase, avea chelie şi purta ochelari. Dar şi Cobadin o găsea foarte schimbată pe mama.</p>
               <p rend="justify">—  Tot frumoasă, bineînţeles, dar portretul întocmai eşti tu, Diana. Prima dată când te-am văzut, am rămas încremenit, şi de fiecare dată, la fel.</p>
               <p rend="justify">Era, de altminteri, deosebit de tăcut; mama îl găsea plicticos.</p>
               <p rend="justify">—  Şi totdeauna a fost aşa, morocănos, motan.</p>
               <p rend="justify">—  Nu-ţi pare rău, o întrebam, că nu te-ai măritat cu el? Ai fi fost liniştită, fără nici o grijă, bogată.</p>
               <p rend="justify">—  Nu. Diana, nu-mi pare rău. Tatăl tău e ca o băutură tare. Nu e uşor să trăieşti cu el, dar când trăieşti lângă un astfel de om, ceilalţi îţi par anosti, siropoşi. Şi totuşi, dacă tatăl tău ar şti că vine pe aici Cobadin.</p>
               <p rend="justify">Mama îşi punea mâinile în cap.</p>
               <p rend="justify">—  Atunci, de ce îl primeşti?</p>
               <p rend="justify">—  Parcă mi-e milă de el. Nu vezi? Nu face nici un rău. Vine aici, se uită la tine şi tace. Când se uită la tine, parcă mă vede pe mine. Nu ştie să spună decât atât: „Diana. Eşti tu întreagă, tu, la şaisprezece ani”.</p>
               <p rend="justify">Luată de gânduri, mi-am dat seama că mergeam de mult de-a lungul zidului văros al geamiei. M-am oprit şi m-am ridicat în vârfuri, să văd curtea închisă, ca o cetăţuie. Era un cimitir cu morminte turceşti, însemnate fiecare cu câte o stelă, trunchiuri strâmbe, acoperite, unele, cu turbane de piatră. Printre ele, cu spatele la mine, un pictor, în picioare, lucra, ridicând capul către geamie şi coborându-l spre paleta pe care o ţinea într-o mână. Mi-am spus: „Iată-l pe domnul Petre!” şi am stat o clipă, sperând să-l văd cum arată; mi-am pierdut însă repede răbdarea şi am plecat mai departe. După câţiva paşi, drumul s-a deschis într-o răspântie. În mijloc, un soi de monument încă nedezvelit. Dintr-o simigerie ieşea o fetiţă cu o tavă pe care de-abia o ducea; de sus venea o stradă cu prăvălii mici, parcă gheboase, înghesuite de o parte şi de alta.</p>
               <p rend="justify">Aici, la răscrucea în cerc de drumuri în care mă găseam, se adunau nu numai străzile Mangaliei, dar şi adierile calde şi reci din toate părţile, şi loveau în pânza zvârlită peste monument de parcă marea trimitea semne de peste tot, nevăzută.</p>
               <p rend="justify">Şovăiam pe loc, fără să ştiu încotro s-o apuc, dar amintindu-mi că proprietăreasa a spus de mai multe ori „drept”, am mers înainte şi am ajuns la o baracă, un fel de cafenea cu mese şi scaune, afară, în praf. La una din ele jucau table un bătrân cu şapcă şi altul cu pălărie de pai. Un pictor desena pe o foaie de bloc; Modelul„ era o fată care se uita atentă într-o ceaşcă de cafea. Fără să vreau, m-am gândit: „Sunt deci mai mulţi pictori în această Mangalie„. Aş fi vrut să ghicesc care din ei este „Petre”. Atunci, s-au uitat amândoi la mine: fata, cu ochii mari, trişti; el, surprins şi amuzat. Am plecat repede mai departe. Un vânt sărat, care mi-a amintit iar de Constanţa şi de copilăria mea, m-a oprit în loc. Ca o linie puternică la orizont, mi-a apărut marea imensă verzuie ca jadul şi umflată ca o respiraţie uriaşă. Am privit cu ochii deschişi, însetaţi, dornici s-o cuprindă toată. Era o lumină involtă şi un aer limpede şi tare, pe care mi se părea că l-aş putea pipăi. Parcă niciodată nu fusese furtună. O pulbere de aur aprins juca între cerul înalt şi marea grea.</p>
               <p rend="justify">Pe drumul care cobora într-un dig lung, am alergat la început, apoi m-am oprit cu o bucurie care crescuse în mine prea mare şi pe care aş fi vrut s-o strig, să audă lumea întreagă. În dreapta, unde digul o cuprindea ca un braţ prietenos, marea era cu faţa liniştită, ca un lac de smarald. De partea cealaltă, plaja, cât puteau ochii cuprinde, era ca un câmp de aur, şi în fund iar marea, ici-colo albastră, ca o piatră opacă, altminteri verde-transparent, ridicându-se în spume albe, părea că vine de dincolo, de la temeliile cerului. Întinderea de nisip era atât de lată, că, de la mine la grupul de cearşafuri şi corturi ca nişte mici baldachine, mi s-a părut să mai am de umblat destul de mult.</p>
               <p rend="justify">Aproape de mal, am zărit o umbrelă enormă, roşie, cum le ţineam minte pe cele de la Mamaia, şi câteva corturi ca nişte cutii enorme, albe, răzleţe, unele cu capac, altele fără. Am respirat adânc adierea sărată şi m-am simţit cu ea, cu soarele, cu apa, cu nisipul şi cu zgomotul de valuri din nou copil, din nou eu însămi, adevărată şi liberă cum nu mai fusesem de mult. Îi eram recunoscătoare tatii că ne-a trimis aici. Aş fi vrut să-mi iasă în cale, să-l iau de gât, să-i cer iertare. Am coborât pe plajă, în dreptul malului mării, pe fâşia aceea de nisip ud, pe urma unor paşi care trecuseră înaintea mea. Picioarele parcă, erau date cu baiţ sau unse cu smoală. Într-un cort, mai multe capete legate cu baticuri colorate, se ridicau pe rând, curioase „apoi dispăreau după cearşaful alb.</p>
               <p rend="justify">—  Marie-Jeanne, ne t'éloigne pas! 4 striga un chip tuciuriu, cu turban galben, către o fetiţă de vreo treisprezece ani „care înainta spre un grup de fete şi băieţi, toţi parcă nişte statui de abanos.</p>
               <p rend="justify">Lumea toată părea toropită de căldură; unii citeau, întinşi, alţii parcă dormitau, cu spatele la soare, sau cu faţa în sus, cu capul acoperit.</p>
               <p rend="justify">Nu ştiam ce să fac. După ce am şovăit o clipă, mi-am lăsat sacul de baie pe jos, la întâmplare, mi-am descheiat nasturii fustei, mi-am scos jacheta albă şi am rămas în picioare în costumul de baie, privind în jurul meu. De pe dig a coborât, venind spre mine, o fată înaltă, cu umerii laţi, ţinând capul în sus, cu o exagerată mândrie, însoţită de un tânăr, care păşea sigur de el, îngâmfat. Purtau halate frumoase de pluş gros, ea unul verde, el unul roşu-închis, şi amândoi s-au oprit lângă cortul acela de unde cineva strigase: „Marie-Jeanne”.</p>
               <p rend="justify">Eram acolo singură, fără nici o legătură cu nimeni şi nimic. Pe orice îmi cădeau ochii era ceva ce vedeam întâia dată. Mă simţeam stingherită, prea albă şi prea străină, şi mă uitam în jurul meu ca la un spectacol pe care-l adunam bucată cu bucată şi clipă cu clipă.</p>
               <p rend="justify">Mama şi Maricica veneau de pe dig spre mine. Am pornit către ele, bucuroasă că am şi eu pe cineva. Toată lumea se uita lung după mine, iar când m-am înapoiat la locul unde-mi lăsasem lucrurile, toţi au întors capul din nou, ca nişte spectatori la un meci de tenis.</p>
               <p rend="justify">Faptul că auzisem câteva cuvinte franţuzeşti şi că văzusem halate elegante mi-a dat dintr-o dată o imagine nouă a lumii din Mangalia, răsturnată faţă de aceea cu care venisem. Şi, totuşi, nu erau hoteluri, nu erau vile (erau câteva, într-un cartier nou, pe care eu încă nu-l ştiam), nu era cazinou, nu era muzică. Din piaţeta cu statuie, am văzut, după-amiază, o stradă cu prăvălii mărunţele, unele lângă altele: o tinichigerie, o băcănie, un magazin de manufactură, o frizerie şi o cofetărie cu mesele unele pe trotuar, altele în drum. Cei doi care dimineaţa jucaseră table la cafenea, jucau table acum aici. La o masă mâncau prăjituri şi vorbeau tare, amestecat, româneşte şi franţuzeşte, câteva doamne, îmbrăcate în rochii de creton înflorat, cu pantofi uzaţi, fără tocuri, la fel de arse de soare toate (semănau între ele ca surorile).</p>
               <p rend="justify">—  Nemaipomenit, Matei dragă, écoute, c'est fantastique! 5 Fetele Haneş étaient ce matin aux6 băile de nămol.</p>
               <p rend="justify">Apoi n-am mai auzit ce s-a întâmplat la băile de nămol, dar domnul Matei a răspuns:</p>
               <p rend="justify">—  Draga mea, moi je m'en f. comme de l'an quarante! 7 Şi m-a privit având aerul să spună că puţin îi pasă, că, afară de mine, nu e nimic interesant.</p>
               <p rend="justify">Un grup de trei fete şi trei băieţi, cam între treisprezece şi optsprezece ani, jerpeliţi şi negri ca nişte ţigani, treceau, strigând de departe:</p>
               <p rend="justify">—  Ua! Ruşine! Iar mâncaţi prăjituri? Noi ne ducem pe dig.</p>
               <p rend="justify">Domnişoara care dimineaţa purtase halat verde, însoţită de acelaşi tânăr, a venit la masa de lângă mine şi m-a privit cu ochi mici, albaştri şi tulburi, ochi de peşte fiert, sub sprâncene rase şi desenate pe deasupra cu creionul. Domnul Matei l-a întrebat pe efebul care o însoţea, fără a-şi lua ochii de la mine:</p>
               <p rend="justify">—  Dar maiorul unde e?</p>
               <p rend="justify">Iar cel întrebat, măsurându-mă din cap până-n picioare:</p>
               <p rend="justify">—  Papa? Trebuie să aibă vreo combinaţie. Şi ştrengăreşte, a închis ochiul drept.</p>
               <p rend="justify">Stingherită de singurătatea mea, m-am ridicat, ca să mă duc la mare. După mine, am simţit întorcându-se toate capetele, aşa cum se întâmplase de dimineaţă. Purtam rochia albă de jerse de lână şi mă simţeam neîngăduit de albă între toţi negrii de acolo. Când am ajuns în dreptul digului, am auzit o muzică de patefon, acoperita de zgomotul valurilor. Pe o terasă de lemn înnegrit, care parcă scăpase de la foc, câteva perechi dansau. Mergeam către capătul promenadei, în bătaia vântului, care venea din toate părţile, cu ochii adânciţi departe, în mare, când m-am lovit de două domnişoare, îmbrăcate în rochii de mătase înflorată.</p>
               <p rend="justify">Până să ajung la capul digului, am putut deosebi uşor localnicii de cei veniţi în vilegiatură. Aceştia din urmă, în afară de băiatul maiorului, care purta pantaloni albi cu dunga desăvârşită, şi de fata pe care o însoţea mereu, erau într-o totală stare de nepăsare, parcă de lene, şi parcă înadins jerpeliţi.</p>
               <p rend="justify">În capul digului era o baracă, mirosind a porumb fiert. O voce din dosul farului cerea zgomotos o dulceaţă de smochine. O fată şedea pe o stâncă, mâncând un porumb, lângă un băiat care ciugulea seminţe. Am trecut după far. Cu spatele la mine, un om privea marea. Purta pantaloni gălbui, mototoliţi, prăfuiţi, o cămaşă de pânză de culoarea nisipului şi un pulover cenuşiu, foarte gros, cum poartă pescarii, legat cu mânecile după gât. Nu l-am văzut la obraz.</p>
               <p rend="justify">A  doua zi l-am găsit în acelaşi loc şi în aceeaşi ţinută. Pe lespedea de lângă far stătea, probabil, acelaşi grup care, în ajun, la aceeaşi oră, dansase pe terasă. Aveau între ei patefonul şi acelaşi disc, cu melodia acoperită de zbuciumul valurilor. S-au uitat lung la mine, eu, în treacăt, la ei, apoi am coborât şi m-am aşezat pe o stâncă, să privesc marea. Deodată am auzit: „Diana”. Am întors capul, uimită. O fată din grupul cu patefonul s-a apropiat de mine şi m-a întrebat prietenoasă, vioaie:</p>
               <p rend="justify">—  Ce, nu mă recunoşti, Diana? Eu sunt Mihaela Rădulescu. Aşa de mult m-am schimbat?! Am fost colege în clasa a patra primară. În catalog, alături: Rădulescu – Slavu.</p>
               <p rend="justify">Încetul cu încetul, mi-am amintit de o fetiţă oacheşă, cu breton.</p>
               <p rend="justify">Michette? Ne-am pomenit tutuindu-ne, ca altădată.</p>
               <p rend="justify">—  Hai, Diana, vii cu noi pe terasă, să dansăm?</p>
               <p rend="justify">Apoi s-a adresat bărbatului, pe care de două zile îl vedeam, din spate, în acelaşi loc, la aceeaşi oră.</p>
               <p rend="justify">—  Pierrot, iar ai înlemnit aici?</p>
               <p rend="justify">El a întors capul, leneş, m-a privit surprins, apoi, către Michette:</p>
               <p rend="justify">—  Hai să înotăm până la geamandură.</p>
               <p rend="justify">Când mă gândesc la Petre Barbu, nu pot să-l desprind prea bine de coasta stâncoasă a Mangaliei. Era arămiu, ca ea, şi, ca şi ea, călit de soare şi de vânt. Când vreau să-mi amintesc vocea lui, o găsesc aproape cu totul acoperită de zgomotul valurilor.</p>
               <p rend="justify">Nimeni nu ştia de unde vine, dacă are rude şi unde sunt. Stătea la mare şi tot timpul, vara – la Mangalia, iarna – undeva în Algeria. Hainele cu care era îmbrăcat n-aveau nici o dată o culoare precisă: albastru, galben, sau alb. Erau prăfuite şi luau culoarea lucrurilor care-l înconjurau.</p>
               <p rend="justify">—  Pierrot a descoperit Mangalia, mi-a spus într-o zi Michette, cu toată seriozitatea. Şi apoi, ca o taină: Ştii, porneşte noaptea înot, departe de tot. A spus despre tine: „Ce multă viaţă are Diana!” Ştii ce trist a spus asta? Bietul Pierrot!</p>
               <p rend="justify">—  De ce „bietul”?</p>
               <p rend="justify">Michette a ridicat umerii negri, nedumerită.</p>
               <p rend="justify">—  De fapt, nu ştiu de ce.</p>
               <p rend="justify">M-am gândit: „Ce puţin i se potriveşte numele Pierrot! Ce frumos e Petre!” Am repetat de mai multe ori: „Petre”. Mi se părea nou şi de o frumuseţe aspră şi puţin tristă, aşa cum era Mangalia toată.</p>
               <p rend="justify">Cu Petre Barbu nu făcusem cunoştinţă încă, deşi eram la Mangalia de două săptămâni şi cunoşteam toată lumea, şi toată lumea se ocupa de mine. Odată cobora pe dig cu o droaie de copii după el. I-am surâs cu prietenie, mi-a zâmbit trist. Într-o zi, pe plajă, desena într-un bloc. M-am apropiat cu Michette, care a vrut să ne prezinte.</p>
               <p rend="justify">—  Pierrot, vă cunoaşteţi?</p>
               <p rend="justify">Eram gata să întind mâna, să-mi spun numele. Credeam că o să şi-l spună şi el pe al lui, aşa cum se obişnuieşte. Dar el a mişcat din umeri, plictisit:</p>
               <p rend="justify">—  Sigur, aici toată lumea se cunoaşte.</p>
               <p rend="justify">N-am ştiut ce să răspund. M-am simţit prost, în ziua aceea mi-am repetat de multe ori în gând că nu-mi place Petre Barbu, că nu-i inteligent, că-i stă bine jerpelit doar aici, la Mangalia, cu pantalonii aceia pe care îşi încearcă vopselele ca pe o paletă, dar că, la Bucureşti, cu guler şi cravată, trebuie să fie stângaci ca un ginere. Că, dacă n-ar fi înnegrit de soare, ar fi incolor, spelb (nu-mi plac blonzii), că nu-mi place părul lui aspru, ca o bidinea.</p>
               <p rend="justify">După-amiezele dansam după discuri de patefon pe terasa care dădea pe plajă şi care ţinea de o casă părăsită. Scândurile erau putrezite, rare, şi printre ele se vedeau fâşii galbene de nisip. Noaptea dansam acolo, la lumina lunii, sau numai a stelelor. Câteodată venea şi Petre Barbu. Se aşeza pe parmalâcul terasei, în colţ, şi privea marea sau se uita cum dansăm, şi mi se părea că repetă în gând aceleaşi cuvinte pe care le spusese Michettei despre mine: „Câtă tinereţe!”</p>
               <p rend="justify">Odată mi-am luat inima în dinţi, m-am dus la el şi l-am întrebat, cuminte, dacă vrea să danseze cu mine. Eram sigură că mă va refuza, că nu vrea sau că nu ştie să danseze. Dar a primit. Dansa uimitor, M-am lipit de el toată. Nu înţelegeam de ce mă privea copleşit parcă, nu ştiu cum, de cinstea pe care i-o făceam dansând cu el, când eu eram atât de fericită, atât de simplu fericită. Era o seară liniştită, fără valuri, cum la Mangalia se întâmplă rar. Din zarea mării venea pe plajă dâra lunii. Era un soi de linişte, o împăcare întreagă, pe care nu o cunoscusem încă. Nu-mi dădeam seama că dansez. Auzeam bătăi de inimă şi nu ştiam dacă sunt ale lui sau ale mele. Nici melodia n-o mai auzeam, atât făcea parte din clipă. Abia când s-a isprăvit discul, mi-am dat seama că fusese un tango destul de fad – Je suis roumaine, mais lorsque j'aime.8</p>
               <p rend="justify">Ştefăniţă, fratele Michettei, a propus să facem o plimbare până în capul digului. Ceilalţi au primit. Până să spun şi eu ceva, el nu mai era acolo.</p>
               <p rend="justify">Petre Barbu nu înota decât de partea cealaltă a digului, în port, şi sărea în apă de sus, de pe balustrada pontonului. Am început să înot şi eu acolo. Cu ce sacrificii, întâia dată mai ales, nu va şti niciodată. Nu înotasem încă la apă adâncă, acolo unde nu dai de pământ când vrei să te opreşti în picioare. Îmi amintesc cum am scoborât scara dreaptă a pontonului, făcută din vergele de fier, ca scările de vapor. Printre ele vedeam marea şi repetam cu groază: „N-are fund! Voi avea sub mine zece sau douăzeci de metri de apă.” Luciul ei îmi pendula în faţa ochilor, ameţitor. Îmi tremurau picioarele şi mâinile, parcă şi obrajii. Cu cât mă apropiam de ultima treaptă, cu atât o simţeam mai adâncă, iar ultima treaptă însăşi mi-a apărut la o înălţime imensă. M-am ţinut de unul din drugii de fier ai pontonului. Eram crispată toată. În mâini nu mai aveam nici un pic de putere. Am coborât un picior pe grinda care venea tocmai deasupra apei şi care avea un şanţ cu marginile tăioase.</p>
               <p rend="justify">Apoi l-am scoborât pe celălalt şi m-am aşezat pe drug, m-am întors ţinându-l cu amândouă mâinile şi am intrat în apă. Voiam să dau drumul fierului şi nu puteam. Îi dădeam drumul numai cu o mână, apoi numai cu cealaltă; mi se părea că-mi trăiesc ultimele clipe. Voiam să mă urc înapoi şi nu mă încumetam. Am ridicat ochii, ca să-i cer ajutor lui Petre, dar el mi-a strigat:</p>
               <p rend="justify">—  De ce n-ai plonjat de pe scară?</p>
               <p rend="justify">Mi-am dat seama că habar n-are prin câte trec, m-am trudit să zâmbesc şi aproape fără să mai ştiu ce-i cu mine, am început să înot. El a sărit de sus, a venit spre mine. Eu mă înapoiam spre ponton. Nu auzeam ce spune. Cred că păstrasem acelaşi zâmbet şi aceeaşi groază de adâncimea grea pe care o ştiam sub mine. M-a ajutat să mă urc, când a văzut că nu izbutesc şi m-a întrebat dacă mi-e frig. Tremuram ca varga! A pus pe mine halatul lui. Ca să fiu mai puţin stingherită, am spus că nu mă simt bine: „Am ameţeli”. M-a luat în braţe, de parcă îmi pierdusem orice greutate. În apropierea grădinii noastre, mi-a spus:</p>
               <p rend="justify">—  Trebuie să te las jos, ca să nu se sperie mama.</p>
               <p rend="justify">M-a dus în odaie, m-a întins pe divanul din faţa ferestrei, m-a învelit cu cuvertura de pe pat, cu un şal şi cu tot felul de lucruri pe care le-a găsit. Mama nu era acasă. S-a dus în bucătărie, mi-a făcut un ceai şi mi l-a adus. M-am ridicat, mi-am rezemat capul de pieptul lui şi am băut ceaiul, ţinând cu amândouă mâinile ceaşca, cum o ţin copiii. L-am privit în ochi, recunoscătoare. „Ce ochi frumoşi are, mi-am spus, şi ce gene lungi, şi ce decolorate de soare sunt vârfurile!” El a plecat puţin capul şi s-a uitat la gura mea. Eram sigură că o să mă sărute. M-am întrebat ce să fac, dacă să-l las sau nu. Ar fi fost întâia oară că mă sărută cineva. Aş fi vrut să ştie că-i întâia dată. M-am întrebat: „îl iubesc cu adevărat? E sigur de tot?” Şi mi-am răspuns: „Da, e sigur!” Şi am adăugat: „E sigur, sigur de tot!” El s-a mai apropiat puţin, sau mi s-a părut numai. Apoi parcă s-a încruntat. S-a ridicat în picioare, continuând să-mi sprijine spatele, până m-a culcat pe divan.</p>
               <p rend="justify">—  Ar trebui să te odihneşti. Eşti palidă, Diana, ştii?</p>
               <p rend="justify">Mai mult decât atât nu s-a întâmplat niciodată. Dar atunci, fiecare privire, fiecare lipsă de privire, un cuvânt, o tăcere erau evenimente.</p>
               <p rend="justify">Acum înotam toate dimineţile în port, fiindcă ştiam că acolo, pe ponton, îl întâlnesc pe Petre Barbu.</p>
               <p rend="justify">Odată cu mine au început să vină şi Ştefăniţă, fratele Michettei, şi băiatul maiorului, şi domnul Matta.</p>
               <p rend="justify">—  Tatăl MarieJeannei.</p>
               <p rend="justify">—  Marie-Jeanne şi Michette.</p>
               <p rend="justify">Petre Barbu, când ne vedea venind, sărea în apă şi pornea spre geamandură. Câteodată pleca cu Michette, care înota foarte bine. Mă grăbeam să-mi spun: „Sigur că nu-i nimic între ei. Petre e prieten de ani de zile cu părinţii Michettei, şi apoi, Michette, deşi are şaisprezece ani, e foarte copil. E tare drăgălaşă, vioaie, dar e plină de vânătăi şi zgârieturi. Fiindcă la ţară se caţără prin pomi, ca băieţii, şi aici face tot felul de acrobaţii ca să se urce pe geamandură. De altfel, preferata lui e MarieJeanne, dar Marie-Jeanne mai poartă şosete.” În timp ce mă gândeam la toate astea, băiatul maiorului îmi făcea o teorie asupra „plonjoanelor „.</p>
               <p rend="justify">—  Mai bine sări în apă, am spus eu, distrată.</p>
               <p rend="justify">Ştefăniţă a râs.</p>
               <p rend="justify">—  Da, sări, că atunci o să înţelegem mai bine.</p>
               <p rend="justify">Băiatul maiorului a roşit, a început să se bâlbâie:</p>
               <p rend="justify">—  Păi. Să vedeţi.</p>
               <p rend="justify">Am început să râdem, fiindcă ştiam că va spune că e operat de apendicită şi n-are voie să sară.</p>
               <p rend="justify">Înot, veneau acum spre noi Petre Barbu şi Michette. Eram la marginea pontonului, cu trei bărbaţi în jurul meu, şi râdeam cu gura deschisă toată! „Puţin îi pasă de mine”, gândea Petre, probabil. Desigur că nu-şi închipuia că stau acolo numai ca să-l aştept. Ce n-aş fi dat să înot tot atât de bine ca Michette!</p>
               <p rend="justify">Odată urmăream un punct negru, pe care-l zărisem departe, pe mare. Nu-mi dădeam seama dacă se apropie sau se îndepărtează, dar eram sigură că atât de departe şi la ora când soarele apune nu poate să înoate decât Petre Barbu. Maiorul a venit în capătul digului şi, când m-a văzut, şi-a pus monoclul, şi-a umezit buzele şi a început, ca de obicei:</p>
               <p rend="justify">—  Ce întâmplare fericită că te întâlnesc singură, frumoasă domnişoară!</p>
               <p rend="justify">—  Spune-mi, te rog, omul acela care înoată acolo, departe, merge spre larg sau vine spre mal?</p>
               <p rend="justify">Maiorul şi-a potrivit încă o dată monoclul, dar, până să-mi răspundă, a apărut singur, din dosul farului, chiar Petre Barbu. Fusesem atât de sigură că el era punctul acela depărtat pe apă, încât l-am privit surprinsă, aproape speriată. El a zâmbit, cu o vagă nuanţă de ironie. Avea aerul să spună: „Iertaţi-mă că v-am deranjat”.</p>
               <p rend="justify">—  Punctul acela negru? A întrebat maiorul.</p>
               <p rend="justify">Nu ştiu de ce, şi mie mi s-a părut că întrebarea sună fals, că nu are nici un rost.</p>
               <p rend="justify">Petre Barbu a zâmbit amar.</p>
               <p rend="justify">—  E o cratiţă sau o gheată. Cine ştie? Şi, ridicând amândouă braţele largi şi răsfirând degetele palmelor, a repetat: Cine ştie?</p>
               <p rend="justify">Apoi s-a întors şi a dispărut după far.</p>
               <p rend="justify">Am rămas o clipă năucă. Maiorul îl aştepta pe prietenul lui şi, ca de obicei, nu pierdea prilejul să-l critice.</p>
               <p rend="justify">—  Câtă vreme se ocupa de arheologie, Matta era un om de treabă, acu s-a apucat de politică.</p>
               <p rend="justify">Marea avea toate nuanţele de verde. În depărtare o fâşie era de un verde deschis de tot, după care alta, ca sineala, până la orizont. Nu mai auzeam ce spune maiorul. Sub noi, valurile se spărgeau în spume albe.</p>
               <p rend="justify">Urmăream în gând paşii lui Petre Barbu depărtându-se de dig. Mi-l închipuiam ocolind automat bolovanul care era în dreptul pontonului, odgonul care zăcea trântit de-a curmezişul digului şi, mai departe, o groapă. Cunoşteam atât de bine digul Mangaliei şi mersul calm şi leneş al omului care niciodată nu e grăbit, pentru care timpul nu trece, fiindcă fiecare zi înseamnă totuna cu cealaltă. Mi-am spus: „Dacă plec numaidecât şi alerg, pot să-l mai ajung”. I-am explicat maiorului ceva nedesluşit şi am pornit.</p>
               <p rend="justify">Închipuisem digul pustiu, şi silueta lui Petre Barbu depărtându-se agale; când colo, parcă se adunase toată lumea să vadă apusul soarelui; pe o bancă stătea nevasta primarului cu o nepoată a ei. Le-am cunoscut din spate (cea dintâi purta totdeauna un şal alb cu ciucuri, lucrat de mână; de lângă cealaltă nu lipsea niciodată doctorul băilor). Mama venea însoţită de o cunoştinţă a ei din Constanţa. Pe ponton dansau băiatul maiorului, Ştefăniţă, Michette şi restul bandei. Mi-au făcut semne prieteneşti, dar nu m-am oprit, nădăjduind să-l ajung pe Petre Barbu. De domnul Matta, care mi-a ieşit în cale, m-am apărat, nerăbdătoare:</p>
               <p rend="justify">—  Sunt foarte grăbită!</p>
               <p rend="justify">Şi am plecat mai departe. Am urcat panta de unde începe digul. La Hrisula jucau table cei doi domni cu pălărie de paie: judecătorul şi primarul.</p>
               <p rend="justify">Am luat-o la stânga, până la cofetărie, şi am intrat în curtea geamiei. Peste albastrul acela liniştit de seară, peste mormintele albe, peste iarba crescută acolo în voie, în care, din loc în loc, stăteau rostogolite turbane de piatră, de parcă cei îngropaţi fuseseră mai întâi decapitaţi, se lăsa tânguiala hogii. Nu înţelegeam decât atât: „Alah! Alah!” Dar aveam aceeaşi nelinişte că există o durere mare în lume, cum aveam de câte ori stăteam în capul digului şi ascultam cum se izbesc valurile de stânci. Deodată mi s-a făcut frică şi am zbughit-o. În poartă am avut senzaţia că cineva, din spate, mă va atinge. Dar, odată în stradă, am avut curajul să-mi întorc capul, ca să mă conving că nu e nimeni. Am mers, apoi, fără grabă, de-a lungul zidului geamiei, pe strada cea lungă şi albă de praf care ducea spre casa noastră.</p>
               <p rend="justify">În faţa grădinii erau scoase toate scaunele. Pe ele şedeau trei femei cu basmale negre şi o domnişoară cu o rochie de mătase roz, de culoarea „bigi-bigi”. Gazda mea „primea”. Am rămas în curte şi le-am ascultat vorbind. Mi-era cunoscută din copilărie limba lor, şi totuşi nu mai înţelegeam nimic, afară doar, din când în când, câteva cuvinte: zăşto, hleab, hubăvă9.</p>
               <p rend="justify">Seara mâncăm în grădină. În bucătăria strâmtă, de scânduri, din curte, unde noaptea se culca proprietăreasa, care, vara, îşi închiria şi bucătăria, mama robotea pentru masă, prăjea peşte, gătea.</p>
               <p rend="justify">După cină, am ieşit din nou. La restaurantul din faţa statuii fusese adusă o cântăreaţă grasă, cu rochie neagră, decoltată, de mătase vegetală, foarte lucioasă, pudrată cu roz şi vopsită cu roşu, care, pe obrazul ei negru, devenea violet. În fiecare seară cânta cu „temperament”:</p>
               <p rend="justify">La Mangalia!</p>
               <p rend="justify">Staţiune balneară cu băi calde şi băi reci, Căci Mangalia, Căci Mangalia, Este locul binecuvântat.</p>
               <p rend="justify">Unde toată lumea petrece minunat.</p>
               <p rend="justify">Pe Petre Barbu nu l-am întâlnit nicăieri.</p>
               <p rend="justify">La restaurant a avut loc, într-o seară, un bal. Afişe mari, scrise de mână, anunţau peste tot că va fi tombolă şi se va alege regina balului. Mă interesa să văd cum arată un bal în Mangalia, dar, când să intru, l-am întâlnit pe Petre Barbu, care fără să se oprească din mers, mi-a spus:</p>
               <p rend="justify">—  Succes la bal!</p>
               <p rend="justify">Nu m-am mai dus. Am coborât pe dig. Era vânt. Nădăjduiam să-l întâlnesc. Câteva siluete în faţa mea îşi trimiteau până la mine umbrele lor lungi. Mi-am iuţit paşii şi am încercat să le întrec. Mi-l închipuiam pe Petre Barbu în capul digului, în picioare, cu faţa spre mare, cu pârul vâlvoi, cu mâinile atârnânde, cu flanela groasă, de pescar, pe spate, şi am început să alerg într-acolo. Nu era. Vântul mi s-a părut deodată că fluieră a jale. Marea, în faţa mea, era vastă şi pustie. Am coborât pe o stâncă şi am rămas în picioare, dreaptă în faţa ei. Cerul era negru. Marea venea spre mine, repezită, se izbea puternic de coasta stâncoasă, făcea spume albe, se întorcea gemând şi, dârz, se izbea din nou. În dreapta mea, între cer şi mare, se iveau puncte luminoase, ca nişte licurici. Probabil sanatoriul coloniei de vară, sau poate Două Mai. Nu fusesem până la Două Mai niciodată. Dar mi-l închipuiam ca pe cel mai mic şi mai liniştit dintre sate. Acolo mi-ar fi plăcut să trăiesc cu el, toată viaţa, numai noi doi, să ne facem cu mâinile noastre o gospodărie, aşa cum o făcuse Robinson pe a lui, să ne scăldăm în mare, să lenevim la soare, să citim. Petre să picteze, ea să-i pozez. Un val s-a izbit atât de puternic de bolovanul de sub mine, că m-a trezit ca din vis. Marea urla răzvrătită, se legăna. În stânga mea parcă se amuza cineva să sufle într-un foc mocnit, aşa se aprindea şi se stingea, ca un tăciune, farul de la Tuzla. M-am întors pe dig, cu paşi rari. Sprijiniţi de drugul de fier al pontonului, stăteau, privind spre mare, o femeie şi un bărbat, el cu braţul după gâtul ei; pe o bancă, pe dig, stătea, cu faţa spre valuri, altă pereche. Ea, Cu capul cuibărit pe pieptul lui.</p>
               <p rend="justify">În faţa restaurantului – voci amestecate, râsete, o gălăgie aiuritoare. O orchestră cânta fals un foxtrot. Lumina care ieşea pe geamuri arginta zidul văros al geamiei. Am luat-o de-a lungul zidului. Cineva strigă: „Diana!” Era Michette, cu banda ei şi cu patefonul.</p>
               <p rend="justify">După ce am trecut pe la Michette şi am luat o jachetă de lână şi pături, ne-am dus pe terasa din faţa plajei şi, după ce am aşternut pe scândurile ei umede şi şubrede păturile, ne-am aşezat turceşte şi am ascultat discuri de patefon. Era întuneric beznă. Marea continua să mugească. Târziu, am dansat un tango, fără să ştiu cu cine. Încercam să-mi închipui că e Petre Barbu.</p>
               <p rend="justify">A  doua zi, cerul era albastru, luminos. Soarele ardea puternic. Plaja era ca un câmp de aur fără sfârşit. Marea venea către mal, în valuri mărunte, sprintene. Petre Barbu nu era nicăieri. Am stat întinsă pe faţă, în plin soare, sprijinită în coate, aşa, cu costumul dat jos până în talie. Soarele ardea puternic şi totuşi nu era cald din pricina brizei.</p>
               <p rend="justify">—  Eşti coaptă, ca un cozonac, am auzit clar.</p>
               <p rend="justify">Era vocea lui. M-am ridicat, ţinându-mi cu mâinile pe piept costumul. El m-a privit cu ochii înlăcrimaţi.</p>
               <p rend="justify">—  Ce dulce eşti, Diana!</p>
               <p rend="justify">Aş fi vrut să-i răspund: „Ce drag îmi eşti, Petre!” dar nu ştiu dacă mi-a lipsit curajul, sau dacă el, simţind ce vreau să-i spun, m-a împiedicat, continuând să vorbească:</p>
               <p rend="justify">—  Ţii minte ce frig îţi era atunci, în dimineaţa aceea, când te-am dus pe braţe acasă? Ţii minte, Diana? Aşa mi-e mie frig tot timpul. Nu-i destul soare niciodată pentru mine.</p>
               <p rend="justify">Şi într-o clipă s-a ridicat şi a plecat.</p>
               <p rend="justify">Am vrut să mă duc după el, dar, ca din pământ, mi-au ieşit în faţă Ştefăniţă, fratele Michettei, şi domnul Matta, tatăl Marie-Jeannei.</p>
               <p rend="justify">—  Mi se pare că l-ai zăpăcit pe bietul Pierrot, a spus unul din ei, nu ştiu care, dar nespus de vulgar mi-au sunat cuvintele astea.</p>
               <p rend="justify">Am intrat în mare şi am înotat departe, foarte departe. Întâia dată fără frică, fără să mă gândesc la nimic. Când am ajuns la mal, mă aştepta Ştefăniţă.</p>
               <p rend="justify">—  Iartă-mă, Diana.</p>
               <p rend="justify">L-au înecat lacrimile. A plecat, fără alt cuvânt, dar mi-am dat seama că e îndrăgostit de mine.</p>
               <p rend="justify">În aceeaşi zi am ieşit, pe seară, hotărâtă să-i spun lui Petre Barbu că-l iubesc. „La urma urmei, nu-mi va fi mai greu decât mi-a fost să înot în port întâia oară”, m-am gândit (amintirea mă înfiora). M-am dus la cofetărie şi m-am înapoiat iar, am coborât la Hrisula, m-am îndreptat spre capătul digului şi m-am uitat pe mare, să văd dacă între timp nu venise. De când am ajuns în dreptul pontonului, l-am zărit de departe coborând spre dig şi luând-o la dreapta, înspre Două Mai, pe digul aşa zis „genovez”, care duce spre vii. Am luat-o într-acolo, grăbită, dar nu l-am putut ajunge (trebuia să calc cu băgare de seamă, fiindcă era un drum bolovănos, cu care nu eram obişnuită). Când am ajuns la capătul lui, am coborât printre pietre şi, în depărtare, pe o lespede, lângă mare, l-am zărit pe Petre Barbu alături de o femeie oacheşă, mică. Nu putea fi decât doamna Matta. Mi s-a făcut frig pe şira spinării, genunchii parcă mi s-au muiat, fruntea mi s-a răcit, umezindu-se, inima parcă a încetat să mai bată. Am căutat să mă liniştesc: „Ce importanţă are, sunt prieteni, s-au dus să se plimbe. Se odihnesc alături. Şi, apoi, nu e posibil. E o femeie măritată, are o fată atât de mare! Marie-Jeanne e aproape cât mine. Şi femeia asta nu e frumoasă. Prea brună”. Parcă-l auzeam: „Câtă lumină ai, Diana!” „Lui Petre Barbu nu-i plac femeile brune, şi nici cele care fumează, şi femeia asta fumează ţigară după ţigară, ca un bărbat, ca un birjar, are mustaţă şi o cută mare în frunte, şi e încruntată tot timpul.” Toate astea m-au mai liniştit. Dar apoi mi-a apărut în minte aşa cum o văzusem într-o seară, în capătul digului, pe lespedea farului. Ne cânta, şi-mi plăcea vocea ei joasă, caldă, plină de melancolie reţinută, o voce care avea ceva din tristeţea adâncă a marii. Şi iar am început să sufăr ascuţit, viu, cumplit.</p>
               <p rend="justify">Îmi dădeam acum seama de ce doamna Matta era cu mine de o amabilitate uscată, de o politeţe care abia ascunde antipatia. Crezusem c-o supără faptul că bărbatul ei mă tachinează, glumeşte, discută cu mine. Dar altul era adevărul.</p>
               <p rend="justify">Pe terasă se dansa. Ştefăniţă a venit să mă invite. Am dansat cu dinţii încleştaţi, cu ochii închişi şi cu voinţa de a nu mă gândi la nimic.</p>
               <p rend="justify">În seara aceea, când am trecut prin faţa restaurantului, era la masă toată „banda” – părinţii şi copiii. Printre ei, Petre Barbu. Doamna Matta a venit cu câteva minute mai târziu, ţinând în mână un pulover roşu, pe care i l-a întins:</p>
               <p rend="justify">—  Uite, Pierrot, e pentru tine, sper că o să-ţi placă.</p>
               <p rend="justify">Toată lumea a vrut să-l vadă. Petre Barbu a privit-o cald, încercând să glumească:</p>
               <p rend="justify">—  Prea e nou.</p>
               <p rend="justify">Am plecat de la masă, strivită. I-am luat de braţ pe domnul Matta şi pe Ştefăniţă şi, între ei, vorbind tare, râzând ostentativ, cochetă, când cu unul, când cu celălalt, am pornit spre ponton.</p>
               <p rend="justify">Era o noapte înstelată. Marea se zvârcolea neîmpăcată. Eu eram veselă de parcă băusem. Am dansat pe ponton până noaptea târziu. Dar, odată ajunsă acasă, mi-am trântit lucrurile pe unde am nimerit, m-am băgat în aşternut, acoperindu-mă cu pătura până peste cap, şi am plâns până m-am uşurat, până s-a luminat de zi.</p>
               <p rend="justify">Despre întâmplarea asta nu i-am scris Ilincăi nimic. Nu voiam să-mi mărturisesc nici mie însămi toate prin câte trecusem, nu-mi Îngăduiam să văd că sunt înfrântă. Încercam să mă încredinţez că neliniştea mea e provocată de zgomotul valurilor, de zbuciumul mării, de acele mult prea aprinse apusuri, de soare, de căldura nisipului. Nu voiam să cred că iubesc pentru prima dată cu adevărat şi nu sunt iubită. Îmi spuneam mereu: „O să-mi treacă. Ma voi obişnui, nu e grav, am numai, şaisprezece ani!”</p>
               <p rend="justify">—  O să-ţi treacă, i-am spus lui Ştefăniţă în ziua plecări. Ai abia cincisprezece ani, gândeşte-te!</p>
               <p rend="justify">—  N-o să-mi treacă niciodată, niciodată, Diana, ai să vezi!</p>
               <p rend="justify">În Bucureşti, multe din cunoştinţele mele nu mă recunoşteau pe stradă, atât eram de arămie, aproape cafenie. Georges m-a întâlnit într-o dimineaţă pe stradă şi, până nu i-am surâs, nu m-a recunoscut. Eram atât de schimbată, încât, chiar la Constanţa unde toată lumea era înnegrită de soare, am făcut senzaţie. Nu s-ar fi mirat nimeni dacă s-ar fi ştiut cum se trăia la Mangalia. Din zori şi până-n prânz, şi după-amiază alte câteva ore, nu făceam decât să stau întinsă pe nisip, sub un soare dogoritor, ca un cristal încins. Nu se pierdea vremea ca la Constanţa, cu jocuri de noroc la Cazinou şi drumul la Mamaia, nu se stătea de vorbă la aperitive, la buvetă, ca la „Movilă”, nu intra nimeni în cabină ca să-şi pună ruj, pudră, sau să-şi schimbe costumul de baie, nu se purtau umbreluţe. La Bucureşti, abia se deschisese ştrandul Kiseleff. Apariţia mea atrăgea atenţia. Lumea îşi petrecea vara mai mult la munte. Dar cei care se înapoiau de la mare şi, mai ales, de la Mangalia, se recunoşteau de departe şi trăiau încă multe zile, ca un ecou prelungit, vacanţa.</p>
               <p rend="justify">*</p>
               <p rend="justify">Îmi amintesc că, la sfârşitul vacanţei de care vorbeşte, Diana în caietele ei, în prima zi de şcoală la sfeştanie, chiar părintele fonf o privea pe furiş pe Diana. Dar noi, colegele ei! Era atât de „exotică”, încât mă întrebam cum a îndrăznit să vie la şcoală. Parcă era o actriţă de music-hall în uniformă de şcolăriţă. Directoarea o măsura, enervată. Eram sigură că după slujbă o s-o ia la rost, dar nu prea vedeam ce o să-i impute. Nu poţi să-i ceri socoteală unei eleve de ce are ochii prea verzi, dinţii prea albi în contrast prea izbitor cu nuanţa de cafea a pielii. De ce albul ochilor, mai ales, este prea alb. De ce părul avea zeci de nuanţe de blond, şi toate aprinse de soare.</p>
               <p rend="justify">—  Dar ce-ai făcut de te-ai înnegrit aşa, domnişoară? (Directoarea noastră, când era supărată, ni se adresa cu un „domnişoară” desfăcut în silabe.)</p>
               <p rend="justify">—  Am stat la soare, doamnă, vă rog, a răspuns Diana, ca o păpuşă de ciocolată, cuminte.</p>
               <p rend="justify">—  Bine, bine, soare şi soare. Dar de unde ai luat tot soarele ăsta, cum de te-ai pocit aşa?</p>
               <p rend="justify">—  Mangalia. Doamnă, vă rog.</p>
               <p rend="justify">—  Mangalia?! (Directoarea noastră nu ştia ce să spună, nu era interzis să pleci la Mangalia). Treaba dumitale, a continuat ea încruntată. Dar anul ăsta să faci bine să-ţi găseşti o pieptănătură. Destul ai umblat ca o lăiaţă. (Apoi, examinând-o atent, ca să-i găsească totuşi un cusur precis:) Şi şorţul de ce-i aşa de strâmt?</p>
               <p rend="justify">—  Doamnă, vă rog, m-am îngrăşat.</p>
               <p rend="justify">—  Păi, să mai slăbeşti, dragă. Să-ţi faci alt şorţ, să faci ce ştii, să te mai aduni, fetiţo, să ai un fason mai potolit, mai aşezat, pentru Dumnezeu!</p>
               <p rend="justify">—  Da, doamnă, am să am un fason mai potolit.</p>
               <p rend="justify">Toate fetele s-au strâns în jurul Dianei. Toate îi puneau întrebări, toate păreau că o invidiază, toate ar fi vrut să fie în locul ei.</p>
               <p rend="justify">Şi, totuşi, iată ce spune Diana în caiete.</p>
               <p rend="justify">*</p>
               <p rend="justify">Eram foarte tristă. Îl iubeam pe Petre Barbu cu credinţa de fier că-l voi iubi întotdeauna, dar că nu-l voi mai vedea niciodată.</p>
               <p rend="justify">Ultima zi la Mangalia am stat cu el tot timpul. Mi-a spus că mai rămâne la mare o lună, apoi câteva zile la Iaşi, după care pleacă, pentru foarte multă vreme, în nordul Africii.</p>
               <p rend="justify">—  Ai fost singura rază de bucurie pentru mine în vara asta. Eşti făcută să te joci, şi să râzi, şi să dansezi, şi oamenii să sufere pentru dumneata. Ştefăniţă, sărmanul, e disperat. Cât despre bietul Matta.</p>
               <p rend="justify">—  N -am răspuns nimic. Ce-aş mai fi putut îndrepta din toate câte simţeam, câte ştiam? Veneam amândoi de pe dig. În dreptul restaurantului s-a oprit. Apoi, de parcă nu se îndura să se despartă de mine, mi-a cerut să mergem la cofetărie, să luăm o limonadă. De acolo m-a condus până acasă, pe strada lungă, de-a lungul zidului văros al geamiei. De la balconul minaretului, Hogea îl ruga pe Alah. Am mers alături tăcând. În dreptul casei mi-a spus:</p>
               <p rend="justify">—  Cred că-ţi pare bine că scapi de Mangalia asta, prea e pustiu aici pentru o fată cochetă.</p>
               <p rend="justify">Nu am răspuns nimic. Eram sigură că dacă nu crede că poate să-mi placă Mangalia, nici n-ar putea să înţeleagă de ce sunt îndrăgostită de el.</p>
               <p rend="justify">I-am dat mâna, mi-a reţinut-o. O clipă am aşteptat un miracol. Apoi am plecat fără un cuvânt, dar cu aceeaşi strângere de inimă cu care m-am despărţit a două zi de dimineaţă de copacul din faţa ferestrei, de geamie, de dig şi de mare.</p>
               <p rend="justify">Tata a fost iar tras pe sfoară!</p>
               <p rend="justify">—  M-au jefuit, bandiţii! Mi-au dat un acont la început, dar mi l-au tras din leafă. O leafă de mizerie! Am muncit ca un rob, am pus pe roate sacii.</p>
               <p rend="justify">—  Saci pe roate? Se auzi o voce subţire, înţepând ca un ac de viespe.</p>
               <p rend="justify">Mama îi făcu semn Maricicăi să tacă.</p>
               <p rend="justify">—  A început şi putoarea asta mică să mă ia peste picior! Şi, ieşindu-şi din sărite, tata îi trase o palmă.</p>
               <p rend="justify">Maricica s-a uitat la el cu ochii atât de dilataţi, de ficşi, că l-a intimidat. Dar, încredinţat că suntem cu toţii porniţi pe zeflemea şi regretând că a atins obrazul tabu al micului idol, se năpusti asupra mea:</p>
               <p rend="justify">—  N-ai să mai mergi la şcoală! N-ai învăţat destul?</p>
               <p rend="justify">Mama îmi făcea semne disperate să tac. De data asta am ascultat-o.</p>
               <p rend="justify">Nu ştiu de unde a găsit banii, ce a mai vândut, pe unde s-a mai împrumutat.</p>
               <p rend="justify">—  Măcar pe primul trimestru! Uite taxa. Pe urmă, o să vedem.</p>
               <p rend="justify">De altminteri, toată viaţa noastră se susţinea pe principiul „pe urmă, o să vedem”.</p>
               <p rend="justify">Nicu în vara aceea nu plecase din Bucureşti.</p>
               <p rend="justify">—  Deocamdată rămân aici. Pe urmă, o să vedem.</p>
               <p rend="justify">Când m-am înapoiat, l-am găsit în mare prietenie cu Bob. În fiecare seară se aduna în curtea din faţă un grup de băieţi, printre care şi Puiu Daniel. Singura fată între toţi eram eu.</p>
               <p rend="justify">Stăteam de vorbă până târziu. Nopţile erau calde, pline, cerul sinistru, peticit printre case. Gândeam mereu la albastrul acela fără sfârşit care acoperea nestingherit marea, Mangalia, şi îmi era dor cumplit de tot ce lăsasem în urmă. Puiu mă-ntreba din când în când:</p>
               <p rend="justify">—  La ce te gândeşti Diana?</p>
               <p rend="justify">Stăteam de vorbă cu Bob, cu vărul lui, cu Nicu, cu Puiu şi cu ceilalţi până la unu-două noaptea, ne amuzam cu diferite jocuri, un fel de întreceri în cunoştinţe de istorie, geografie, apoi, târziu, ne duceam la simigeria lui Papa Iani şi cumpăram covrigi cu susan. Nu mă înduram să mă duc să mă culc fiindcă în casă era prea cald, fiindcă afară cerul era prea înstelat şi fiindcă Petre Barbu era prea departe.</p>
               <p rend="justify">S-a sinucis Puiu! E o lună de când repet cuvintele astea întruna, şi abia acum îmi dau seama că uneori ele îşi pierd înţelesul, aşa cum îşi pierde tâlcul un vers pe care îl repeţi de prea multe ori pe dinafară! Alteori, însă, când spun: „S-a sinucis Puiu!”, gândesc întâmplarea şi mă cuprinde o deznădejde care pare fără leac, fiindcă în acelaşi timp îi regăsesc privirea îngrijorată şi îi aud şoapta: „La ce te gândeşti, Diana? „ Îi revăd zâmbetul mucalit: „Ei, lasă, o să treacă. Da, ai să vezi, viaţa e totuşi frumoasă.” Îl simt viu şi, în acelaşi timp, ştiu că e mort. Îi simt mâna, care încerca s-o atingă pe a mea, mâna în care lăsam uneori să zăbovească, o clipă mai mult, mâna mea, îl văd întinzându-mi punga cu bomboane de ciocolată şi cu coajă de portocale, şi iar îl aud: „Îmi place că le mănând lacom”. Tot felul de mici scene îmi trec vii prin minte. Puiu îmi cere o carte. Maricica ştie că e un pretext, ca să vie să mi-o aducă înapoi. Şi-l împunge: „Ia-o mai bine pe asta, că se citeşte mai repede”, şi-i întinde un fel de broşură. Îl văd roşind, colţul gurii îi tremura uşor şi. „S-a sinucis Puiu!”</p>
               <p rend="justify">Se pare că toţi ştiu că era îndrăgostit de mine, nefericit din pricina mea. Dar adevărul e altul. În ziar scria: „S-a sinucis fiindcă a căzut la examen”.</p>
               <p rend="justify">Puiu studia la Academia Comercială şi făcea practică la o bancă, al cărei director şi stăpân era un unchi al lui. Sora lui Puiu se logodise cu un tânăr căruia i se făgăduise o anumită zestre. Directorul, aflând, s-a făcut foc: „Pe ce-aţi contat, pe cine?! Cum, aţi vândut pielea ursului din pădure? Ei bine, v-aţi înşelat! Eu nu vă dau nici un ban!” A urmat o ceartă grozavă, logodna s-a desfăcut, tatăl lui Puiu a rămas fără slujbă (era funcţionar la aceeaşi bancă), Puiu, refuzând să mai facă practică acolo, a rămas fără banii de buzunar, pe care, de bine, de rău, îi câştiga, ba a mai luat şi apărarea unui student care a fost bătut. Tata îi punea o mulţime de întrebări în legătură cu mişcările studenţeşti. Eu îi vorbeam de Petre Barbu. Parcă-l aud: „E destul de grav, Diana. Îmi dau seama că omul ăsta nu are însuşiri deosebite. De fapt, nici nu-l cunoşti. Farmecul pe care i-l atribui e mai curând reflexul peisajului. Poezia Mangaliei, înţeleg că-i foarte atrăgătoare. Înţeleg că vei confunda totdeauna dragostea de mare şi de soare cu sentimentul straniu pentru Petre Barbu, şi nu te vei lecui uşor. Acest Petre Barbu va fi un rival foarte tare pentru oricine te va iubi, Diana. Uneori mă întreb dacă există cu adevărat. Dacă nu este un fel de miraj, fata morgana”.</p>
               <p rend="justify">Parcă ascultam un oracol. Orişice în legătură cu Petre Barbu îmi făcea plăcere. Totul era să pot vorbi despre el. Poate fiindcă bolnavilor le place să le iei în serios boala. Preferă să le spui: „Sigur că înţeleg ce te doare. Mă întreb cum de poţi suporta”. Dimpotrivă, îi enervează să audă: „Nu ai nimic, e un fleac, nu poate să fie chiar atât de dureros. Lasă, o să-ţi treacă!”.</p>
               <p rend="justify">Bănuiam că Puiu mă iubeşte. Ba eram chiar sigură. Dar ce puţin însemna asta faţă de plăcerea de a-i face confidenţe, de a-i vorbi despre durerea mea. Parcă-l aud: „Da, e un rival cu care nu poţi lupta.” Iar eu înţelegeam că dragostea mea pentru Petre Barbu e un lucru grav, e poate pecetluirea nenorocoasă a destinului meu şi, egoistă, nu voiam să bag de seamă tristeţea lui Puiu, pecetluirea tragică a destinului său.</p>
               <p rend="justify">De altminteri, pe Petre Barbu îl ştiam pierdut pentru mine, iar pe Puiu nu-l puteam socoti altfel decât un bun prieten.</p>
               <p rend="justify">Împlineam şaptesprezece ani. Nici azi n-aş şti să explic de ce Bob mă atrăgea mai mult decât Puiu. Poate fiindcă Puiu, deşi avea nouăsprezece ani, era neobişnuit de serios. Poate fiindcă simţeam că părinţii mei doreau ca el să mă ceară într-o zi de nevastă. Poate fiindcă nu pierdea nici un prilej să vină la noi, să stea lângă mine. Începuse chiar să mă mediteze la matematici, şi ore întregi nu-mi dădea drumul din faţa caietului cu exerciţii. (Iar eu simţeam adevăratul motiv, şi asta mă scotea din sărite.) Pe când Bob trecea prin curte, de cele mai multe ori nepăsător, fără să mă bage în seamă, alteori fluierând sau vorbind tare, ca să-mi dea de veste că e prin apropiere şi că vrea să mă vadă. De cele mai multe ori purta halatul alb, de viitor medic (era student la Medicină în anul II), sau îşi rădea barba în faţa ferestrei, ca să-l văd din bucătărie, sau, cu ferestrele deschise, acum, vara, cânta la vioară.</p>
               <p rend="justify">Nu ştiu cum făcea de ne întâlneam ca din întâmplare de câte ori mă duceam să umplu cana cu apă la cişmeaua din curtea lor.</p>
               <p rend="justify">—  Iar ne-am întâlnit la fântânile florentine!</p>
               <p rend="justify">—  Mie mi se pare că suntem la ţară.</p>
               <p rend="justify">Alteori rămâneam ore întregi la gardul care despărţea curţile noastre, eu de o parte, el de alta.</p>
               <p rend="justify">Îmi amintesc de o seară în care îl aşteptam. Tata m-a chemat sever să intru în casă. M-am despărţit greu de aerul îmbibat cu mireasmă de tei, furioasă pe tata. Desigur că avea bănuielile lui. Singurul loc de unde mai puteam vedea cerul era fereastra bucătăriei. Am intrat în casă, dar m-am strecurat în bucătărie şi am rămas acolo lipită de geam. Târziu de tot a apărut Bob. Inima a început să-mi bată. Mai putea inima mea să bată? Ce curios mi se părea. Atinsă ca de o baghetă magică, am deschis fereastra şi m-am ridicat pe pervazul ei. Bob m-a luat în braţe, apoi, cuviincios, m-a lăsat jos şi ne-am aşezat alături pe banca de sub bolta de viţă din curtea cea mare. Totul ţinea de vrajă; aventura mă tulbura. Bob a început să mă înveţe numele diferitelor stele, apoi m-a pus să le repet. Când greşeam, îmi săruta câte un deget, ca pedeapsă. Mi-era groază să nu prindă tata de veste, sau Nicu. Când să ne despărţim, m-a strâns în braţe încercând să mă sărute. Deşi ameţită de splendoarea acelei nopţi, m-am apărat. Nu mă sărutase niciodată un băiat. M-am gândit la Petre Barbu şi m-am agăţat de imaginea lui, aşa cum strângi un talisman când te simţi în primejdie. Şi am întors capul cu atâta hotărâre, încât Bob n-a stăruit.</p>
               <p rend="justify">A  mai trecut puţin şi a început şcoala. Clasa a şaptea de liceu10. Puiu mă medita iar la matematici. Şedeam alături în faţa mesei şi-i simţeam respiraţia prin păr, pe umăr. Câteodată era mai precipitată. Mi-era milă de el. Bietul Puiu! Nu mă mai certa, ca în urmă cu un an. Nu mă mai considera o fetiţă.</p>
               <p rend="justify">Uneori această schimbare îmi făcea plăcere, alteori, dimpotrivă, mă irita. Aş fi vrut să întrerupem lecţiile. Aveam scrupule că nu pot plăti. Îmi amintesc cum s-a împotrivit. „Lecţiile astea sunt singura mea bucurie, Diana. Am emoţii când ştiu că vei fi ascultată la şcoală, a doua zi, problema pe care ţi-am arătat-o eu. Caut să-mi închipui cum o dezlegi în faţa tablei şi sunt mândru, sunt fericit. Aştept de fiecare data să vin să te întreb ce notă ai luat, şi tu să-mi povesteşti cum a fost. Aş putea spune că asta e, de la o vreme, singura mea bucurie”.</p>
               <p rend="justify">Şi: „Puiu s-a sinucis!” De ce năvălesc atâtea amănunte, altădată fără importanţă? Parcă văd teiul din fundul curţii, cum se veştejeau frunzele, cum cădeau din zi în zi mai multe. Mâinile mi se învineţeau de frig. Puiu le lua, căutând să mi le încălzească. Uneori mă simţeam nespus de bine lângă el, alteori abia aşteptam să plece, fiindcă auzeam undeva, de departe, cele câteva note din Grota lui Fingal pe care le fluiera Bob. Şi îmi plăcea când Bob îmi făcea imputări:</p>
               <p rend="justify">—  Am pândit la fereastră toată ziua să te prind singură un minut. Dar n-a fost chip, domnişoară!</p>
               <p rend="justify">Sau:</p>
               <p rend="justify">—  Îţi cam trage clopotele, ţârcovnicul.</p>
               <p rend="justify">—  De ce ţârcovnic?</p>
               <p rend="justify">—  Fiindcă e serios, nu înţelege de glumă, veşnic neras şi gata parcă să ţină o predică.</p>
               <p rend="justify">Mama mă îndemna să-i chem în casă pe băieţi.</p>
               <p rend="justify">—  Prea e frig ca să mai staţi în curte.</p>
               <p rend="justify">Toamna era, într-adevăr, târzie. Dar înăuntru totu1 era prea sărăcăcios, mizerabil. Cele două paturi de lemn apropiate, cu sculpturi din care niciodată nu puteai scoate praful, ocupau aproape în întregime una din cele două odăiţe. În cealaltă, un pat de fier, o masă, o canapea şi multe alte lucruri, nepotrivite între ele.</p>
               <p rend="justify">Mama, înţelegătoare şi bună (izbuti-voi oare să arăt cât de bună era, câtă înţelegere avea?), a cumpărat o scoarţă, pentru care tata a făcut un scandal de pomină. Dar asta n-a împiedicat-o să mai cumpere trei, din cele ce se vindeau pe cheiul Dâmboviţei, câteva măsuţe şi scaune pirogravate, un dulap negru afumat şi să înlocuiască paturile cu divane, toate cumpărate în rate. Tata avea acum o slujbă de magazioner la o întreprindere de zugrăveli şi dezinfectări.</p>
               <p rend="justify">—  A mea a fost ideea, şi tot eu am pus-o pe roate! Se lăuda tata.</p>
               <p rend="justify">Iar Maricica. Pornită pe zeflemea:</p>
               <p rend="justify">—  Crezi că pe roate o să fugă mai repede ploşniţele?</p>
               <p rend="justify">Iar eu, ca să-l apăr pe tata:</p>
               <p rend="justify">—  Cred că ar fi mai bine să le înţepe Maricica cu limba ei otrăvită.</p>
               <p rend="justify">Tata a râs, şi iar mi-am dat seama cât mi-e de drag.</p>
               <p rend="justify">Mama a pus de a zugrăvit pereţii într-o culoare deschisă; am vopsit scândurile; în locul paturilor, aveam acum divane cu scoarţe româneşti. În ziua în care mama, îndemnată de noi, a cumpărat şi un patefon cu două discuri Sonţa11 şi I wonder were my baby is tonight12, interiorul nostru a devenit destul de plăcut. Fireşte că n-aş fi îndrăznit să le chem pe Adriana, pe Angela, sau pe multe din colegele mele într-o casă fără parchet şi cu lampă de petrol. Dar Puiu, Bob şi Ilinca cred că se simţeau bine la noi acasă.</p>
               <p rend="justify">Acum, când Puiu nu mai e, mă gândesc la rivalitatea dintre el şi Bob şi nu mai ştiu cum s-a iscat. Ea exista şi făcea parte din atmosfera casei noastre, ca şi lampa de petrol, ca şi cele doua discuri de patefon, cele două galerii pirogravate, o banchetă şi două scăunele octogonale, la fel.</p>
               <p rend="justify">De la o vreme mi se părea că Ilinca, de obicei tăcută, reţinută, se apropiase de Puiu. Şi eram mulţumită, hotărând, cât ai clipi, că se potrivesc de minune şi că, în ceea ce mă priveşte, îmi place Bob. Dar iată că, într-o bună zi, Bob a plecat la ţară, ceea ce m-a intrigat şi mi-a întărit convingerea că-i e superior lui Puiu. După cinci zile de absenţă, am primit o scrisoare: „Diana, draga mea. Îţi scriu de pe prispa unui conac încântător! În jurul meu e Bărăganul. În faţa mea, un apus de soare somptuos. De ce nu eşti lângă mine, să-l privim împreună? De ce nu eşti, pentru toate motivele din lume? Ce frumos s-ar reflecta razele astea din urmă în părul tău auriu”.</p>
               <p rend="justify">Îmi venea să strig de bucurie, să cânt, să dansez, să alerg, să arăt tuturor cele câteva rânduri. Le-am învăţat pe dinafară. Bob mă iubea, nu mai încăpea îndoială. Puneam mereu plicul în învelitoarea albastră a caietului de română, pe care îl băgăm între multe alte caiete, ca să nu dea nimeni peste el. Dar îl scoteam la câteva minute, ca să recitesc scrisoarea pe furiş, cu mii de emoţii fierbinţi şi reci. Şi nu m-am putut reţine de a o citi Ilincăi, de a-i vorbi de Bob. Dar Ilinca, solidară cu Petre Barbu, pe care îl cunoştea numai din descrierile şi scrisorile mele, se arăta ca un arici, gata să împungă.</p>
               <p rend="justify">—  Ţi-a trecut cam repede iubirea cea mare. L-ai zăpăcit pe Puiu şi ai trecut la Bob. Eşti superficială! (Apoi, ca o neaşteptată explozie:) Bob n-o să se însoare niciodată cu tine!</p>
               <p rend="justify">—  De ce niciodată „cu mine”? Am întrebat, cu acelaşi ton agresiv.</p>
               <p rend="justify">—  Aşa crede mama. (Dându-şi seama că m-a jignit:) Lumea trăncăneşte, nu ştii? Bob o să fie doctor şi are nevoie de zestre ca să-şi instaleze cabinetul medical. Nu te supăra, Diana, dar – ce vrei?</p>
               <p rend="justify">—  Pentru familia lui Bob tu nu eşti decât fata chiriaşilor din fund.</p>
               <p rend="justify">Am simţit cum mi se urcă sângele în obraji:</p>
               <p rend="justify">Dar tu ce crezi, Ilinca, sau, mai bine zis, când se trăncăneşte, tu ce răspunzi?</p>
               <p rend="justify">Întrebarea mea a surprins-o. S-a bâlbâit:</p>
               <p rend="justify">—  Eu? Tu ştii bine ce gândesc eu. Tu ştii că sunt absentă la tot ce se petrece în jurul meu. Şi mai ales nu mă interesează discuţiile de mahala, chiar când au loc în saloane.</p>
               <p rend="justify">—  Dacă în faţa ta pot fi umilită fără ca tu să sari să mă aperi ca o leoaică, înseamnă că faci sat cu cei care trăncănesc! Înseamnă că şi pentru tine sunt tot „fata chiriaşilor din fund” şi că nu merit să ieşi din superba ta nepăsare! De altminteri, nu mă miră. Toţi sunteţi la fel. Tata are dreptate.</p>
               <p rend="justify">—  Ce înţelegi prin „toţi”?</p>
               <p rend="justify">—  Toţi – proprietarii din faţă, pentru care ceilalţi sunt „chiriaşii din fund”.</p>
               <p rend="justify">Şi, fără să-mi mai iau ziua bună, am plecat.</p>
               <p rend="justify">Când m-am înapoiat acasă, se înserase. Nu ştiu cum am intrat în casă de nu m-a auzit nimeni. Mi-am scos pălăria în faţa oglinzii şi, instinctiv, am luat de pe masă pieptenele, ca să-mi netezesc părul. Dar n-am apucat să-l trec prin păr, când am auzit vocea lui Bob în odaia de alături:</p>
               <p rend="justify">—  Era apetisantă. Poate cam prea durdulie. Dar nostimă!</p>
               <p rend="justify">Nicu l-a întrerupt:</p>
               <p rend="justify">—  Şi chiar fecioară?</p>
               <p rend="justify">—  Optsprezece carate.</p>
               <p rend="justify">—  Cu atât mai rău.</p>
               <p rend="justify">—  De unde să ştiu? Şi, la urma urmei, ea a venit la mine.</p>
               <p rend="justify">Braţul mi-a rămas înlemnit, suspendat, cu cotul în aer, cu pieptenele în mână. Mi-am văzut în oglindă ochii măriţi, o mască de var, care nu eram eu. Am fugit trântind uşa. În curte l-am întâlnit pe Puiu. L-am oprit să intre, l-am luat de braţ şi m-a urmat fără cuvinte. Am traversat strada, am luat-o prin dosul Bisericii Olari şi am mers în sus, trecând prin grădina Pache, fără să ştiu încotro mă îndrept, fără ca Puiu să aibă curajul să mă-ntrebe ce s-a întâmplat, fără să mai pot rosti un cuvânt. Din când în când îmi potrivea pe spate pardesiul lui. Nu mi-am dat seama când mi l-a pus pe umeri. Simţeam că-mi clănţăne dinţii în gură şi că mă doare palma, nu mai ştiam de când ţineam strâns în mână un pieptene.</p>
               <p rend="justify">Târziu, când ne-am înapoiat, Bob nu mai era la noi. Ai mei şedeau la masă, ca de obicei, în bucătărie, cu lampa în mijlocul mesei. Plimbarea, prezenţa lui Puiu, aerul rece mă liniştiseră. Tata l-a oprit pe Puiu la masă. S-a interesat de mişcările şovine din facultate, părând să fie la curent cu tot ce se întâmplă printre studenţi.</p>
               <p rend="justify">—  În Bulgaria n-ar îndrăzni. Acolo e cu totul altfel.</p>
               <p rend="justify">Era un obicei al tatii să idealizeze meleagurile din care pornise. Nici chiar dezamăgirile îndurate în anul în care am locuit la Sofia nu l-au lecuit.</p>
               <p rend="justify">—  Nu cred să fie altfel, susţinu Puiu.</p>
               <p rend="justify">Mai departe n-am auzit; mama mă îndemna „să mănânc că se răceşte supa”, mie îmi sunau în minte cuvintele pe care le spusese Bob, vulgaritatea lor îmi tăia răsuflarea.</p>
               <p rend="justify">—  Astea sunt diversiuni, spunea Puiu. Buba trebuie să spargă într-o zi.</p>
               <p rend="justify">Iar tata, în concluzie:</p>
               <p rend="justify">—  Peştele de la cap se-mpute.</p>
               <p rend="justify">Bob, dându-şi seama de cele întâmplate, s-a ferit câtăva vreme să mă întâlnească. Dar şi eu i-aş fi zădărnicit orice încercare. Totuşi, într-o zi a izbutit să-mi trimită o scrisoare, în care îmi jura că toată povestea aceea a fost inventată, ca să-i împrăştie fratelui meu anume bănuieli.</p>
               <p rend="justify">„Nicu a simţit că te iubesc, a început să mă ocolească, iar mie mi-a fost teamă că o să ne împiedice să ne vedem. E mai bine aşa, Diana, pentru noi e mai bine aşa”.</p>
               <p rend="justify">Şi l-am crezut. Au urmat zile când m-am plimbat prin toate parcurile şi cimitirele, fericită, la braţul lui. Dar într-o seară, când mă culcasem mai devreme ca de obicei, m-am trezit după miezul nopţii, chinuită de sete. Visasem că sunt la cinema, că e cald şi lume foarte multă, că toate încercările mele de a ieşi din sală pentru a găsi undeva un strop de apă vor fi inutile. Rula filmul La Maison des mystčres13 ţi urma să vedem toate seriile deodată. Şi setea mă chinuia groaznic. De altminteri, toate scenele reprezentau cârciumi sau fântâni, unde oamenii veneau să bea şi caii să se adape. În film apărea şi un pisoi, căruia o fetiţă îi aducea o strachină de lapte. Un bătrân (semăna cu bunicul) a dat cu piciorul în strachină.</p>
               <p rend="justify">Când m-am trezit din somn, buzele îmi erau uscate, gura îmi ardea de sete. Am coborât din pat şi am dat fuga în bucătărie, să beau. În curte era lumină de lună. Cana cu apă era pe masă, în faţa ferestrei. Îmi turnam apă în pahar, bolnavă de sete, când îl văd pe Bob furişându-se cu o fetişcană din vecini. O ţinea de talie. Cât ai clipi, au dispărut în umbră. N-am suferit, n-am simţit nimic altceva decât o silă nesfârşită de viaţă. Am privit luna. Era întreagă, curată. Aş fi vrut să fiu acolo, departe, şi să privesc de la înălţimea aceea, zâmbind, cum fuge cotoiul nostru după Fifi, pisica cea albă, şi Bob, după fete.</p>
               <p rend="justify">M-am băgat în aşternut, ghemuită, simţind parcă nevoia să ocup cât mai puţin loc pe lume. Era, va să zică, urât şi dincolo de pereţii casei noastre, unde se vorbea numai de lipsă de bani, tata înjura, lampa fila. Da, e prea urâtă viaţa. Dar moartea?</p>
               <p rend="justify">Mi-am amintit de verişoara mea, pictoriţa, care s-a sinucis. O vedeam rupându-se de viaţă. Auzeam ultimele cuvinte: „Vreau să spun, dar nu pot!” Ce taină a dus cu ea în mormânt? Să fi fost mai mare dezamăgirea ei?</p>
               <p rend="justify">—  Să vezi ce frumos e Cişmigiul, mi-a spus Puiu a doua zi.</p>
               <p rend="justify">L-am luat de mână:</p>
               <p rend="justify">—  Hai să vedem.</p>
               <p rend="justify">Ne-am plimbat prin toate aleile, apoi ne-am aşezat pe o bancă. I-am spus că sunt hotărâtă să mă sinucid.</p>
               <p rend="justify">—  Ceea ce mă sperie, Diana, nu sunt cuvintele tale nesăbuite, ci aerul liniştit cu care vorbeşti. Ce-i zâmbetul ăsta care vine de departe? Ce s-a întâmplat?</p>
               <p rend="justify">—  Nu ştiu, dar tare-aş vrea să se sfârşească! Viaţa nu e frumoasă, şi-atunci.</p>
               <p rend="justify">—  Şi-atunci, să-ţi spun nişte versuri. Nu ştiu de cine sunt. Le-am găsit într-o Istorie a literaturii şi am vrut să le reţin pentru tine:</p>
               <p rend="justify">Ce n'est pas drôle de mourir et d'aimer tant de choses – La nuit bleue et les matins roses, le verger plein de glaďeuls roses.14</p>
               <p rend="justify">L'amour prompt.</p>
               <p rend="justify">Les fruits lents ŕ murir.</p>
               <p rend="justify">Ni que tournent en fumée Maintes choses jadis aimées15</p>
               <p rend="justify">Am repetat, ca pentru mine:</p>
               <p rend="justify">—  Ce n'est pas drôle de mourir et d'aimer tant de choses. Parcă-l aud:</p>
               <p rend="justify">—  Tu ai atâta sensibilitate, Diana! Nu-nţelegi că merită să trăieşti pentru ca să vezi cum cad frunzele şi cum apar mugurii, pentru o zi în care e soare, pentru alta în care plouă?</p>
               <p rend="justify">Şi, o săptămână mai târziu. S-a sinucis Puiu”.</p>
               <p rend="justify">*</p>
               <p rend="justify">Scrisoarea lăsată de Puiu Daniel avea pe plic numele unui prieten, dar mi se adresa mie. De ce tocmai mie, iată o întrebare care m-a tulburat multă vreme. Desigur că a fost un act de discreţie faţă de Diana. Această mică lume, de care vorbeşte Diana, cunoştea sentimentele lui. Diana trecea drept o cochetă înverşunată, şi ochii toţi erau în zilele acelea, aţintiţi asupra ei.</p>
               <p rend="justify">Timp de o lună de zile, toate încercările mele de a o vedea pe Diana au fost de prisos. Mi se spunea mereu că e bolnavă, că are nevoie de linişte. Am reîntâlnit-o la înmormântarea lui Georges. Era un fel de epidemie a sinuciderilor, care speriase lumea, de care scriau, alarmate, ziarele, Diana era slăbită, palidă, lipsită de strălucirea ei obişnuită, dar poate mai frumoasă. Mă întrebam cum să mă apropii de ea, când, deodată, aud: „Domnişoară Ilinca”.</p>
               <p rend="justify">Am tresărit. De la moartea lui Puiu trăiam atât de absorbită de gânduri, că tresăream pentru orişice fleac. Era Michi loanescu. Cine ar fi crezut atunci că acest tânăr cumpătat, greoi ca un urs, va fi într-o zi soţul Dianei?!</p>
               <p rend="justify">E  foarte târziu, sunt obosită, mi-e frig, dar nu mă pot despărţi de caietele ei.</p>
            </div>
            <div type="div2">
               <head>V</head>
               <p rend="justify">Pe Michi l-am cunoscut la înmormântarea lui Georges. Era sfârşitul lui februarie. O zi cu cer senin şi aer călduţ. Toată lumea pe care o întâlneam de obicei la sindrofiile Angelei şi Adrianei era aici, în haine negre, cu batiste albe în mână şi mulţi cu ochii umezi şi vârful nasului roşu de plâns. Tot aşa arătase şi înmormântarea lui Puiu. Cineva m-a salutat discret. Am răspuns vag, cu gândul mereu la Puiu, şi totuşi m-am întrebat cine e. Preocuparea asta mi se părea o impietate. Dar, de ce voiam s-o înlătur, de aceea stăruia. Revedeam Ocna-Sibiului, terenul de tenis, sala de dans, dibuind, nu ştiu de ce, printre cunoştinţele din anul acela. Deodată, mi-am amintit de Tomi loanescu, student la Paris. Venise să-şi petreacă vacanţa în ţară, la Ocna-Sibiului. Cânta fără pic de voce: „Je ne peux pas vivre sans amour, fen ręve la nuit et le jour”. Căutam să mă scutur de toate gândurile care mă îndepărtau de Puiu. Dar în amintire apare Georges. Mă invită la dans. E prima mea ieşire în lume. Am paisprezece ani. Şi iar Georges, rupând pentru mine o creangă, la care nu ajungeam, sau întinzându-mi volumul cu poeziile lui Lamartine, de ziua mea, sau explicându-mi jocul de foot-ball la primul meci la care m-a dus fratele meu. În ziua aceea îl cunoscusem pe Puiu. Acoperişurile colorate se legănau în ceaţa subţiată de lumină. Puiu striga în gura mare: „Henţ”. Şi era furios pe arbitru. Nu înţelegeam jocul, dar îmi plăcea mulţimea aceea imensă, pasionată de minge. „De ce s-a sinucis Puiu? Mă întrebam iar şi iar. Care e vina mea? Dar Georges? De ce s-a omorât? Dacă n-au avut ei curaj să înfrunte viaţa, dar eu? Totuşi, pentru ei era mult mai uşor. De ce n-au vrut să trăiască? Cum ar fi fost viitorul lor? Care e viitorul meu?”</p>
               <p rend="justify">Când au coborât în groapă sicriul lui Georges, mama lui a scos un ţipăt de animal înjunghiat: „Nu! Nu!” a răcnit, de parcă şi-ar fi pierdut mintea.</p>
               <p rend="justify">Aş fi vrut să strig şi eu: „Nu! Nu!”, să împiedic această, monstruozitate, moartea lui Georges, ba chiar şi moartea lui Puiu, de parcă amândoi mureau abia în clipa aceea, acolo, în faţa mea. Parcă abia acum înţelegeam tot adevărul. Am închis ochii, am strâns pumnii şi am aşteptat o minune.</p>
               <p rend="justify">Când i-am deschis, am văzut pe mormântul din faţa mea alături de groapa încă deschisă, pe nişte flori trântite la întâmplare, proaspete, două muşte zbârnâind una peste alta, cu aripile întinse. În faţa mea, Tomi Ioanescu le urmărea cu o atenţie, o curiozitate care, nu ştiu de ce, m-a stânjenit.</p>
               <p rend="justify">În acelaşi an, pe o zi caldă, înăbuşitoare şi plină de praf cu puţin înaintea vacanţei mari, mă duceam la Adriana la o „îngheţată”, cum se spunea în loc de „ceai”. Eram pe platforma tramvaiului, când un tânăr dintr-o trăsură m-a salutat. Uşor mioapă cum sunt, nu l-am recunoscut, dar când s-a oprit tramvaiul în staţie, s-a oprit şi trăsura alături. Era Tomi loanescu.</p>
               <p rend="justify">—  Avem acelaşi drum, mi-a strigat, familiar.</p>
               <p rend="justify">Am răspuns, nu ştiu de ce, înţepată:</p>
               <p rend="justify">—  Nu cred.</p>
               <p rend="justify">Şi, după ce am coborât, am luat-o drept înainte pe bulevard, deşi ar fi trebuit să ocolesc la dreapta, pe Schitu Măgureanu. Dar voiam să văd mai întâi încotro porneşte trăsura, pentru ca să nu umblu pe tot parcursul în urma ei dacă am fi avut acelaşi drum. Dar trăsura a luat-o la dreapta, spre Schitu Măgureanu.</p>
               <p rend="justify">Spre surprinderea mea. Când am intrat la Adriana, am dat de acelaşi personaj. I-am întins mâna, fără plăcere. Mi-a reţinut-o, fără să mi-o strângă. Nu puteam să sufăr aceste strângeri de mână moi şi incerte.</p>
               <p rend="justify">—  Vezi că aveam acelaşi drum? A zâmbit, cu satisfacţia unui copil care a câştigat un rămăşag. Apoi, brusc, cu o ciudată lipsă de sfială: De ce ai întârziat atâta?</p>
               <p rend="justify">Strângerea aceea de mână leşinată, ca şi felul acesta familiar, fără ocol, de a mi se adresa, m-au făcut să mă strâng ca un arici. De altfel, îmi dădeam seama abia acum că m-a izbit la fel de neplăcut intimitatea cu care mă salutase din trăsură, fără să schiţeze măcar gestul ridicării în picioare, că nu şi-a scos pălăria, cum obişnuieşte un tânăr binecrescut în faţa unei domnişoare. Avea şi o voce neplăcută. Vorbea repede, nedesluşit, împleticit.</p>
               <p rend="justify">Adriana, venind spre mine, mi-a întins mâna, mai entuziastă ca de obicei:</p>
               <p rend="justify">—  Bine că ai venit, Diana! Nu ştiu de ce ne plictisim, nu e animaţie, băieţii nu dansează. (Şi, după ce mi-am scos haina:) Vai, dar elegantă mai eşti! Şi, ca de obicei, în bleu.</p>
               <p rend="justify">Angela dansa, frumoasă în rochia ei neagră, dar prea veselă, vorbind prea tare.</p>
               <p rend="justify">Am căzut pe gânduri. Îmi dădeam seama că, deşi Angela, ca şi mama ei, sunt în doliu, totul se desfăşura la fel ca de obicei, ca şi când Puiu şi Georges, nelipsiţi de la ceaiurile Adrianei, n-ar fi existat niciodată.</p>
               <p rend="justify">La sfârşitul primului dans, m-am pomenit în faţa lui Tomi Ioanescu. Stătea pe divan, singur, cam prea tolănit, şi ronţăia, nepăsător, nişte biscuiţi. L-am întrebat de ce nu dansează şi mi-a răspuns simplu:</p>
               <p rend="justify">—  Fiindcă nu ştiu să dansez.</p>
               <p rend="justify">Mi-a devenit deodată simpatic. N-aş putea spune de ce. Poate fiindcă am înţeles că se plictiseşte, poate fiindcă mi-a plăcut sinceritatea lui, expresia ochilor mari, rotunzi, cinstiţi, ochi de copil.</p>
               <p rend="justify">—  Nu vrei să şezi aici? Mi-am bătut capul să-mi aduc aminte de unde te cunosc. Tot auzeam: „Diana. Diana”. Nu puteam să-mi închipui că Diana e fetiţa cu care am jucat odată tenis la Ocna-Sibiului. Acum joci mai bine?</p>
               <p rend="justify">—  Nu. Acum joc şi mai prost.</p>
               <p rend="justify">—  Mai prost nu se poate! A izbucnit cu toată convingerea.</p>
               <p rend="justify">—  Ba da. Cred că se poate. Fiindcă de atunci n-am mai jucat.</p>
               <p rend="justify">—  Ei da, e un argument logic. (Apoi, în legătură cu numele meu:) Nici nu ştii cât mi-am bătut capul ca să-l reconstitui dar e un exerciţiu care-mi place. Ai citit La psychopathologie de-lŕ vie quotidienne? 16 Am să ţi-o împrumut.</p>
               <p rend="justify">Mai târziu, pe când dansam cu nu ştiu care din nenumăraţii veri ai Adrianei, am sucit capul să văd cine cânta la pian. Sunetele erau pline, robuste, tuşeul precis, ritmul sigur. Era Tomi Ioanescu. Mi-am amintit de mâna aceea, prea mică, prea moale, şi am rămas nedumerită.</p>
               <p rend="justify">—  Îl cunoşti pe Tomi Ioanescu? L-am întrebat pe partenerul meu de dans.</p>
               <p rend="justify">—  Michi? Da. A lipsit multă vreme din ţară. Liceul l-a făcut la Paris. Facultatea, tot acolo. Tatăl lui e colonel de cavalerie ieşit la pensie. Cam gaga. Un tip de crai bătrân. Nu ştiu dacă sunt bogaţi, dar trăiesc pe picior mare.</p>
               <p rend="justify">În după-amiaza aceea n-am mai stat de vorbă cu Tomi loanescu. Dar a doua zi, pe când îmi făceam lecţiile în curte, la masa de sub tei, şi-mi băteam capul cu o traducere (era în ajunul examenului de latină), m-am pomenit cu el, păşind greoi, ca un urs, şi zâmbindu-mi poznaş, ca un copil. M-am sculat numaidecât şi i-am întins mâna, destul de încurcată. Fără altă introducere, mi-a spus:</p>
               <p rend="justify">—  Uite cartea pe care ţi-am promis-o. (Şi m-a întrebat daca am mai citit ceva de Freud.) Sunt împotriva psihanalizei, a adăugat, dar ca să combaţi un lucru, trebuie să-l cunoşti.</p>
               <p rend="justify">Am stat de vorbă, în picioare, punându-i o mulţime de întrebări, căutând să am haz, vervă, ca să nu-i dau răgaz să se uite la casa noastră, care mi se părea deodată mai strâmbă şi parcă cu mai multe geamuri cârpite. Dar văzând că nu pleacă, am rugat-o pe Maricica să-i aducă un scaun. Nu ştiu de ce n-am îndrăznit să-l poftesc să stea pe bancă. Maricica, văzând ca am un musafir important, a adus un scăunel pirogravat, pe care Tomi s-a aşezat, examinându-l mai întâi cu grijă. Dar după câteva clipe, fără să-l poftesc, s-a mutat lângă mine pe bancă şi s-a uitat cu interes în caiet.</p>
               <p rend="justify">—  O traducere la latină?</p>
               <p rend="justify">—  Da. Te pricepi?</p>
               <p rend="justify">—  Ţi-am şi găsit o mulţime de greşeli! A scos un creion şi a început să corecteze, cu autoritate de profesor.</p>
               <p rend="justify">—  Îmi închipui totuşi că ai făcut realul. Eşti inginer.</p>
               <p rend="justify">—  În cursul superior, desigur, dar în cursul inferior aveam numai zece la latină. Ca să nu uit, am învăţat mai departe, după cărţile colegilor mei care urmau modernul.</p>
               <p rend="justify">Am vorbit despre şcoală. Era prieten cu profesorul meu de chimie şi o cunoştea pe Ilinca.</p>
               <p rend="justify">—  E cultivată, cântă bine la pian. Am spus.</p>
               <p rend="justify">—  N-am auzit-o decât o singură dată. Se vede că studiază serios. Păcat că n-are mai multă încredere în ea.</p>
               <p rend="justify">—  Crede că are mâna prea mică. Tot timpul îşi întinde degetele pe marginea pupitrului. Ba chiar o dată, când pieliţa dintre degetul gros şi arătător era întinsă până la refuz, şi-a apropiat lama, gata s-o taie. Noroc că am oprit-o.</p>
               <p rend="justify">—  De ce ai oprit-o?</p>
               <p rend="justify">—  Cum de ce? Trebuia s-o las?</p>
               <p rend="justify">—  Da, ca să vadă că nu ajută la nimic.</p>
               <p rend="justify">—  Nu eşti prea milos, domnule Ioanescu.</p>
               <p rend="justify">—  Sunt mai curând logic. Şi te rog să-mi spui Michi. Aşa mi se spune acasă.</p>
               <p rend="justify">Se înserase, şi Tomi Ioanescu nici gând nu avea să plece Eu începusem să stau pe ghimpi. Aşteptam ca tata să vină, ca o furtună, dintr-un moment într-altul, şi mi se părea prea greu de îndurat ca, în aceeaşi zi, un străin să vadă casa noastră, şi să-l audă şi pe tata înjurând. „Dar poate că nu va veni, sau poate nu va înjura”, căutam să mă liniştesc. Tomi Ioanescu (de aci înainte îi voi spune Michi) s-a sculat brusc, să-şi ia rămas, bun.</p>
               <p rend="justify">—  Plec mâine la Constanţa, pentru vacanţă.</p>
               <p rend="justify">Ce curios mi se părea că nu-mi vorbise despre asta până în clipa aceea.</p>
               <p rend="justify">—  Vom fi vecini, noi plecăm la Mangalia.</p>
               <p rend="justify">Atunci a sosit tata. A intrat de-a dreptul în bucătărie, grăbit. „Semn rău”, mi-am spus.</p>
               <p rend="justify">—  Cine e? A întrebat Michi, cu felul lui de a fi brusc şi indiscret.</p>
               <p rend="justify">—  Tata.</p>
               <p rend="justify">În clipa aceea s-au auzit, din bucătărie, nişte înjurături grozave:</p>
               <p rend="justify">—  V-am spus de atâtea ori că nu vreau să găsesc sticlele fără dop! Ce sunt eu în casa asta? Mama ei de casă! Grijania, paştele!</p>
               <p rend="justify">Am îngheţat, dar, zâmbindu-i lui Michi, am repetat:</p>
               <p rend="justify">—  Tata. Tot tata. Aşa e tata.</p>
               <p rend="justify">Michi Ioanescu n-a părut stingherit, dimpotrivă. A ascultat şi mai atent, şi mai interesat. Parcă era la concert şi nu voia să-i scape o notă. Apoi, spre uimirea mea, m-a întrebat:</p>
               <p rend="justify">—  Despre ce sticle e vorba?</p>
               <p rend="justify">Întrebarea mi s-a părut dintre cele mai absurde, nu vedeam ce însemnătate poate să aibă acest amănunt.</p>
               <p rend="justify">—  Indiferent ce fel de sticle. Tata are oroare să le găsească fără dopuri, fie că sunt de vin, de apă de colonie sau de gaz.</p>
               <p rend="justify">—  Are dreptate, făcu Michi cu toată convingerea.</p>
               <p rend="justify">Câteva zile mai târziu, am primit de la el o carte poştală ilustrată cu statuia lui Ovidiu; în fund, hotelul „Bristol” şi cofetăria „Pariziana”. Nu scria decât: „Salutări din Constanţa. Michi”.</p>
               <p rend="justify">În vara aceea am plecat din nou la Mangalia. Mama se îmbolnăvise de reumatism din cauza igrasiei casei în care stăteam şi avea nevoie de bai calde. Sora mea, foarte slabă, avea nevoie de plajă. Ca să avem bani de tren şi ceva pentru chirie, oricât de mică era, mama îşi vânduse paltonul şi cele doua discuri de patefon. Tata ba prevedea o criză mondială, în doi-trei ani, şi crahul tuturor băncilor, ba imagina o sursa de venituri.</p>
               <p rend="justify">—  Bine că ai scăpat de vechitura aia de haină! La toamnă îţi cumpăr un astrahan. Cât despre discuri, las' că vă aduc eu o flaşnetă.</p>
               <p rend="justify">Şi iată-ne îmbarcaţi pe un drum care ţinea zece ore, cu trenul personal până la Constanţa, şi apoi, alte două ceasuri, cu autobuzul, care scârţâia din toate măruntaiele lui ruginite. Dar la capătul lui mă aştepta marea şi tulburătoarea nădejde că am să-l revăd pe Petre Barbu.</p>
               <p rend="justify">Călătorii se plângeau de drumul plin de noroi şi de hârtoape.</p>
               <p rend="justify">—  Şosele înseamnă civilizaţie. Şi, vorba aia, ce interes avem să fim civilizaţi?!</p>
               <p rend="justify">—  Şi aşa ţăranul ştie prea multe, află prea repede. Vezi Tatar-Bunar şi satele dimprejur.</p>
               <p rend="justify">Mă gândeam la Puiu: „Sate întregi incendiate, rase de pe faţa pământului”. Discuta cu tata. Mama nu-i putea ierta lui Puiu durerea cumplită pe care le-a pricinuit-o părinţilor.</p>
               <p rend="justify">În autobuz discuţia luase altă întorsătură. Se vorbea acum despre cine a plecat la munte, cine la mare, când, deodată, aud:</p>
               <p rend="justify">—  Pierrot e la Juan-les-Pins.</p>
               <p rend="justify">Mi s-a părut că s-a întunecat cerul. Şi la fel ca în copilărie când am văzut prima dată o eclipsă de soare, m-am gândit, înfiorată, că cerul va rămâne mereu întunecat.</p>
               <p rend="justify">La Mangalia i-am găsit pe Michette, Marie-Jeanne şi tot grupul: maiorul cu băiatul lui, generalul cu fetele lui; Ştefăniţă era la Paris, la studii. Domnul Matta, în Italia. Multă lume necunoscută. Şi totuşi parcă mă înapoiam acasă după o lungă absenţă. Băcanul a ieşit din prăvălie să ne dea mâna, frizerul să ne ureze bun sosit. Cofetarul şi nevasta lui nu mai ştiau cum să ne arate bucuria lor. Mi-am dat seama că mama e foarte iubită. Brusalis, proprietarul hotelului, Delureanu care ţinea restaurantul, Tănase cafegiul, Limonide, toţi erau fericiţi c-am venit. Hrisula mi-a făcut cafea şi apoi mi-a ghicit.</p>
               <p rend="justify">—  E cineva departe care te doreşte.</p>
               <p rend="justify">Am înţeles că Hrisula ştia.</p>
               <p rend="justify">Dar afara de lumea atât de familiară, între care foarte mulţi pictori, mai invadaseră Mangalia sezonişti care purtau costume copiate din jurnalele de modă străine. Numai că în Mangalia noastră, cu căsuţe răzleţe de lut, cu bordeie turceşti şi cocioabe tătărăşti, îngropate pe jumătate între grădini de zarzavat şi casele proaspăt spoite ca la ţară în ajun de Paşti, imitaţia modei de la Deauville era ţipătoare, ridicolă.</p>
               <p rend="justify">Restaurantul din faţa statuii se transformase într-un fel de cazino, iar în salonul din fund, unde altădată se dădeau balurile, acum se dansa în fiecare seară, după o orchestră adusă de la Cavarna. În faţa restaurantului cântau acelaşi ţambalagiu şi aceeaşi primadonă răguşită, ca şi în anul trecut. Pe la cinci după-amiază, toată lumea se plimba pe dig în sus şi în jos, dar Michette şi banda dansau tot pe terasa neagră de lemn putrezit, şi seara, la capătul digului, cu aceeaşi disperare izbea marea în stânci. Şi tot aşa, în dreapta, scăpărau ca licuricii luminile sanatoriului de vară, mai în fund misteriosul Două Mai, şi la stânga, monoton, farul de la Tuzla.</p>
               <p rend="justify">Petre Barbu era pomenit la fiece pas, vilegiaturiştii cei noi îl cunoşteau din legendă.</p>
               <p rend="justify">—  Pierrot e la Juan-les-Pins, îi strigă pictorul Vasile Popescu lui lorgulescu, care n-auzea bine.</p>
               <p rend="justify">—  Cum ai zis? E la Saint-Tropez?</p>
               <p rend="justify">—  La Juan-les-Pins.</p>
               <p rend="justify">Stăteam întinsă aproape toată ziua pe plajă şi mă gândeam la toate câte au trecut, la Petre Barbu, la Puiu, la Georges. Se făcuse parcă în jurul meu un gol, pe care mi se părea că toată marea nu l-ar putea umple, când iată-l pe Michi. Aproape îl uitasem. Purta pantaloni de dril alb şi o cămaşă tot albă deschisă la piept. Era înnegrit de soare şi parcă mai puţin greoi, mai prietenos. A fost încântat că m-a găsit. Mi-a spus că a venit pentru trei zile, că şi-a lăsat lucrurile la hotel la Brusalis şi a pornit în căutarea mea. Apoi mi-a descris hotelul – fără pic de confort -cu un fel de ton de imputare, de parcă eu aş fi fost vinovată.</p>
               <p rend="justify">—  Şi ce se face aici toată ziua? Nu te plictiseşti?</p>
               <p rend="justify">Voiam să mă obişnuiesc cu vocea lui repezită. Cu ochii aceia rotunzi, curioşi, care clipeau prea des.</p>
               <p rend="justify">—  Stau la soare, înot, citesc.</p>
               <p rend="justify">—  Ce citeşti?</p>
               <p rend="justify">Aziadee, de Pierre Loti.</p>
               <p rend="justify">—  Credeam că nimeni nu mai citeşte dulcegăriile astea. Ai citit Jean Cristophe?</p>
               <p rend="justify">—  Nu. Vrei să mi-l împrumuţi?</p>
               <p rend="justify">—  Nu l-am adus cu mine. Sunt zece volume.</p>
               <p rend="justify">Şi Michi ciuli urechile la o discuţie între doi necunoscuţi Unul ridica două degete, altul trei.</p>
               <p rend="justify">—  Ai înţeles ceva?</p>
               <p rend="justify">—  E un pictor care bea de două zile sau de trei zile. Nu ştiu.</p>
               <p rend="justify">—  N-a ieşit din cârciumă? Parcă nu-mi vine să cred.</p>
               <p rend="justify">Michi ţinea costumul de baie în mână şi era încruntat că nu sunt cabine.</p>
               <p rend="justify">—  Trebuia să-ţi pui costumul de baie sub pantaloni.</p>
               <p rend="justify">A făcut ochii mari.</p>
               <p rend="justify">—  De ce?</p>
               <p rend="justify">—  Ţi-ai fi scos acum pantalonii şi ai fi rămas în costum de baie.</p>
               <p rend="justify">Mi s-a părut straniu acest „de ce”, când era atât de simplu să înţeleagă. L-am sfătuit să se ducă după cotul pe care îl face coasta. A măsurat depărtarea, strâmbându-se.</p>
               <p rend="justify">—  Până acolo prea e departe; prefer să mă duc la hotel.</p>
               <p rend="justify">L-am urmărit depărtându-se. Ce om curios! A venit cu autobuzul două ore, pe o şosea nenorocită, desfundată, a înghiţit atâta praf, pe o vreme toridă, ca să mă vadă, şi totuşi, nu mi-a spus un cuvânt plăcut. Dimpotrivă, mi-a vorbit rece, sec, îmbufnat, de parcă am fi fost un vechi menaj.</p>
               <p rend="justify">Totuşi, sosirea lui Michi însemna o schimbare, şi faptul că a venit să mă vadă m-a mişcat mai mult decât toate vorbele goale pe care mi le spuneau unii şi alţii. În seara aceea adâncă, fără lună, am stat mult de vorbă, alături, pe scările pontonului. Stelele cădeau una după alta. Marea se zbătea întruna. Deodată, ca pe vremea când eram copil, m-a înspăimântat taina pe care o simţeam peste tot în jurul meu.</p>
               <p rend="justify">Michi nu cunoştea nici o nelinişte. N-avea incertitudini. Îşi explica viaţa perfect fără existenţa lui Dumnezeu. Pentru întâia dată îl auzeam vorbind fără să se împleticească şi, deşi nu înţelegeam prea bine ateismul lui, obişnuită din copilărie să gândesc altfel, prezenţa lui robustă, liniştea lui în faţa acelei nopţi grele de întrebări, îmi făcea bine, la fel ca primul contact cu pământul când mă întorceam înotând de la prea mare depărtare, speriată de valuri.</p>
               <p rend="justify">Ca să ne întoarcem la Bucureşti, trebuia să trecem prin Constanţa, şi, după stăruinţa mea, ne-am oprit pentru câteva ceasuri. Voiam să-i întorc vizita lui Michi. Mă întrebam dacă-l voi întâlni, căci întârziasem plecarea cu o zi, când iată-l, la prânz, la restaurantul „Capato” (unde ştiam că ia masa).</p>
               <p rend="justify">Michi n-a rămas decât o clipă cu noi, fiindcă avea treabă, dar ne-am dat întâlnire pentru ora 5, la Cazino. Nu îndrăzneam să-i spun mamei cât sunt de nefericită că n-am pantofi. Sandalele se stricaseră de tot la Mangalia. Dar mama avea nebănuite antene când era vorba de copiii ei.</p>
               <p rend="justify">—  Lasă, Diana, cunosc eu un negustor, un constănţean de-al meu, poate găsim ceva mai ieftin.</p>
               <p rend="justify">De îndată ce am intrat în magazinul cu încălţăminte, mama şi negustorul au început să glumească, să râdă, să-şi amintească întâmplări din trecut. Era un om de vreo patruzeci de ani, un roşcovan cu ten lăptos, cu ochii mici şi buzele ţuguiate, ca un purcel, de lapte. În timp ce vânzătorul îmi încerca pantofii roşcovanul nu mă pierdea din ochi. Când a fost să plătim, ne-a spus că. Preţul să-l facem noi. Cât vrem, atâta dăm<hi rend="color(#000000)">…</hi>
               </p>
               <p rend="justify">Mama era încântată. Pornisem înainte cu Maricica, bine dispusă că am pantofi noi, privindu-i la fiecare pas cu admiraţie, dar având şi grijă să nu bage lumea de seamă. Şi, ca să par nepăsătoare, intram puţin câte puţin în praf. Sigur că aş fi preferat, pentru picioarele mele tuciurii, pantofi albi, dar aceştia maro erau buni şi toamna, şi iarna.</p>
               <p rend="justify">—  Ascultă, Diana, îmi vorbi mama mai târziu. Domnul Nicolau, ai văzut, m-a condus câţiva paşi.</p>
               <p rend="justify">—  Cizmarul?</p>
               <p rend="justify">—  Borţosu. Întrerupse Maricica.</p>
               <p rend="justify">—  Tu să nu te amesteci! O repezi mama. Are trei prăvălii în Constanţa, una la Bazargic şi alta la Olteniţa.</p>
               <p rend="justify">Am dat din umeri.</p>
               <p rend="justify">—  Să-i fie de bine.</p>
               <p rend="justify">—  Stai, mai încet. Ştii de ce a venit după mine?</p>
               <p rend="justify">—  Fiindcă eşti frumoasă.</p>
               <p rend="justify">—  Lasă prostiile! Te-a cerut de nevastă.</p>
               <p rend="justify">—  Pe mine?</p>
               <p rend="justify">Pe Maricica o pufni râsul.</p>
               <p rend="justify">—  Da. Mi-a spus că te vrea aşa cum eşti. Te ia fără un ban, fără o cămaşă.</p>
               <p rend="justify">—  Şi tu nu l-ai repezit? Nu l-ai plesnit?</p>
               <p rend="justify">—  Diana, lasă copilăriile. Hai să ne oprim un moment la „Pariziana”, să stăm de vorba. Omul ăsta vrea răspunsul chiar astă-seară. O să vină la Cazino. Mama sufla greu, de parcă alergase să mă prindă din urmă, să-mi dea o clipă mai devreme vestea asta mare.</p>
               <p rend="justify">—  N-oi fi vrând să mă mărit cu un negustor de ghete.</p>
               <p rend="justify">—  Dar cu cine vrei să te măriţi? Cu un prinţ?</p>
               <p rend="justify">—  Nu văd pentru ce trebuie să mă mărit.</p>
               <p rend="justify">—  Ca să-mi vie rândul mie, glumi Maricica.</p>
               <p rend="justify">Dar mama, serioasă:</p>
               <p rend="justify">—  Vrei să rămâi fată bătrână?</p>
               <p rend="justify">La început am crezut că şi mama glumeşte. Dar văzând că stăruie, am simţit cum mă prinde revolta.</p>
               <p rend="justify">—  Ascultă, Diana, reluă mama pe tonul cel mai hotărât. Tu o vezi pe doamna aceea, acolo? Uite, la berărie, la „Bristol”. Vezi, în stânga. Una cu ochelari.</p>
               <p rend="justify">—  Bufniţa aia? Întrebă Maricica.</p>
               <p rend="justify">—  Am fost colege la şcoala profesională. Era cu doi ani mai mare ca mine. Uite cum arată acum.</p>
               <p rend="justify">—  Da, e smochinită rău. Dar nu înţeleg, mamă, nu văd legătura şi nici unde vrei să ajungi.</p>
               <p rend="justify">—  De câte ori o cerea cineva în căsătorie, urmă mama, râdea ca voi şi se strâmba. „Negustorul ăla? Croitorul ăla? Ceasornicarul ăla?”. Ea voia un doctor, neapărat un doctor. Şi uite la ea, a rămas fată bătrână.</p>
               <p rend="justify">—  Ce zici tu, să-l iau?</p>
               <p rend="justify">—  Pe purcelul de lapte? Nu, Diana, parcă e mai bine Michi Ioanescu.</p>
               <p rend="justify">Comparaţia m-a supărat, cu atât mai mult cu cât am surprins în ochii ei obişnuita maliţiozitate.</p>
               <p rend="justify">—  Michi Ioanescu n-o să te ia niciodată de nevastă, Diana, suspină mama, scoate-ţi-l din cap. Cât despre Bob, n-am vrut să te necăjesc, dar să ştii că undeva, la un pocher, o mătuşă de-a lui a spus: „Niciodată nepotul meu n-o s-o ia pe fata lui Slavu”.</p>
               <p rend="justify">Am rămas încremenită şi am privit oamenii care treceau, unii în sus, alţii în jos. Apoi m-am uitat bine în ochii mamei. Toate astea i se păreau fireşti? În loc să fie alături de mine, era solidară cu această lume care mă jignea? Nu ştiu de ce mi-a trecut prin cap scena morţii verişoarei mele Eliza. De ce-mi puneam, după atâţia ani, întrebarea: Care e motivul pentru care s-a sinucis? Dar cea mai mică dintre fetele mătuşii Sofia? De ce a fugit de acasă? Ce-o fi devenit? E mai greu să trăieşti, sau să mori? Era titlul unui articol, apărut după moartea lui Georges, în care se vorbea despre epidemia de sinucideri. Obrajii îmi ardeau, mâinile îmi erau reci.</p>
               <p rend="justify">—  Bagă-ţi bine în cap, Diana! N-ai bani, şi azi, ca să fii cerută de nevastă, fără zestre, e un noroc. Nu se ştie dacă se iveşte a doua oară. Eu am auzit de Matilda Ioanescu. Coloneleasa mai bine se omoară decât să-l lase pe băiatul ei să ia o fată fără zestre, mai ales că au scăpătat, şi singura lor şansă ar fi.</p>
               <p rend="justify">—  Mamă dragă, să isprăvim! O să mă mărit, nu avea grijă. N-am să rămân fată bătrână, deşi n-am o cămaşă, cum spui. Nu mi-am pus în cap să mă mărit cu băiatul Matildei Ioanescu, dar nici nu mă simt mai prejos de o astfel de situaţie. Când am să vreau, cu cine am să vreau.</p>
               <p rend="justify">—  E uşor să spui: „Când vreau. Cu cine vreau”. Dacă ai fi intrat la paisprezece ani să lucrezi undeva, într-un birou, sau dacă te-aş fi dat de mică ucenică la o croitorie, ţi-aş fi spus azi: „Te priveşte”. Dar te ţine tata la şcoală. Sau, mai bine zis, eu te ţin. Fur de la coşniţă, rup de la gură, împrumut, brodez, fac economii sângeroase ca să plătesc taxe, cărţi.</p>
               <p rend="justify">Mama abia îşi ţinea lacrimile. Îmi venea să strig: „Ajunge!” Îmi venea să fug, să nu mă mai întorc niciodată.</p>
               <p rend="justify">Nu-mi mai dădeam seama dacă merg sau dacă stau pe loc, dacă mi-e prea frig sau prea cald. Am strâns pumnii, mi-am încleştat dinţii şi mi-am spus: „Trebuie să rabd încă un an, să-mi iau bacalaureatul, după aceea am să plec de acasă. Nu ştiu unde, dar sunt sigură că am să reuşesc să-mi câştig existenţa!”</p>
               <p rend="justify">Ne aflam după statuia lui Ovidiu, la câţiva paşi de geamie, de şcoala primară, spre care, cu ani în urmă, mă îndreptam îngrozită că voi fi ascultată chiar din prima zi. Din când în când, ne salutau cunoştinţele mamei, cu un surâs de admiraţie, care spunea: „Ce mare a crescut fata! Ce frumoasă s-a făcut!”. Iar mama înclina capul, surâzând artificial, de parcă altcineva îi trăgea în sus colţurile gurii.</p>
               <p rend="justify">La Bucureşti am trăit din nou zile grele de discuţii şi certuri cu tata. Ca în toţi anii, când auzea de şcoală, se făcea foc:</p>
               <p rend="justify">—  Iar taxe, iar bani. Iar cărţi? La ce folosesc toate mofturile astea? Trebuie să ne gândim la Nicu, el e băiat, trebuie să înveţe. O fată, dacă ştie să scrie şi să citească, ajunge.</p>
               <p rend="justify">Dar nici eu nu mă lăsam;</p>
               <p rend="justify">—  Trebuie să-mi iau bacalaureatul. Mai am un an.</p>
               <p rend="justify">La auzul cuvântului bacalaureat, tata a început să lovească cu pumnii în masă.</p>
               <p rend="justify">—  Mama lui de bacalaureat! Ei, tocmai asta e, tocmai că nu vreau să-ţi iei bacalaureatul! Şi când spun eu nu, e nu! Anafura. Paştele. Grijania! A sosit momentul s-o dovedesc!</p>
               <p rend="justify">De data asta lovind cu pumnul în masă, a spart o farfurie.</p>
               <p rend="justify">—  Mâna i-a sângerat, dar el continua să strige, cu buzele subţiate, cu ochii înrăiţi, cu pumnul roşu de sânge.</p>
               <p rend="justify">—  Când am spus că nu trebuie şcoală, nu trebuie! O fată cumsecade, cu mai puţină şcoală şi mai puţine mofturi, e fericită când o cere de nevastă un băiat modest. Pentru tine nimeni nu mai e destul de nobil. Eu nu spun că trebuie să iei un parvenit. Îl dau în mă-sa, cu prăvălia lui cu tot! Dar nu-mi place că ai strâmbat din nas, „un cizmar”.</p>
               <p rend="justify">—  Asta n-ar fi nimic, făcu Maricica. Dar e borţos şi are o pălărie căptuşită cu o mătase ca prazul. I-am văzut pălăria în cuier.</p>
               <p rend="justify">—  Uite, vezi? Se ia şi mucoasa asta după tine! Nici pe asta n-am s-o mai dau la şcoală. Mama ei de şcoală.</p>
               <p rend="justify">Câteva zile mai târziu, la şcoală, am fost primită cu acelaşi alai, cu aceleaşi exclamaţii de admiraţie, ca de obicei la început de an.</p>
               <p rend="justify">—  Vai, Diana, ce bine îţi stă bronzată. Ce mult ţi s-a deschis părul. Parcă e de argint. Parcă eşti o nordică. Povesteşte-ne! Am auzit că ai avut nişte succese.</p>
               <p rend="justify">Domnul Cobadin a venit de ziua mamei cu o cutie enormă de fructe glasate. Mama nu era acasă.</p>
               <p rend="justify">—  Diana, ştiam că e ziua ei. Când a împlinit cincisprezece ani, i-am adus o cutie ca asta. Nu mai ştiu cum am făcut rost de bani atunci. Eram un puşti, şi cât eram de emoţionat! Dar ea, ca o veveriţă, întocmai aşa ca tine, mi-a spus: „M-am logodit”. Poţi să-ţi închipui, Diana, ce am simţit. Câteva luni mai târziu, s-a măritat. I-am trimis o cutie ca asta, fără nici un cuvânt. Şi pe urmă, în fiecare an, tot aşa, până a venit războiul. Speram să mor în război, ca s-o uit, dar am căzut prizonier în Germania. De acolo am reuşit să fug în Belgia. M-am însurat. Am copii. Am crezut că m-am lecuit, dar într-o zi, când m-am întors în ţară, am început s-o caut. Când am aflat adresa, am venit aici, şi în faţa mea ai apărut tu. Am crezut că e ea. Sigur! Nu putea să fie ea! Nu putea, după atâta vreme, să aibă tot şaisprezece ani. Şi, totuşi, stătea în faţa mea la fel ca atunci. Tot cu şorţ negru şi guler alb, palidă, şuie, cu ochi luminoşi, miraţi, cu gene întoarse, castanii. Am rămas năuc, încremenit. N-ai văzut? Am amuţit. Nu ştiu ce am spus. Dar am auzit ca prin vis: „Sunt fata ei”.</p>
               <p rend="justify">—  Ei da, sunt fata ei, am spus râzând, ca să nu vadă că sunt emoţionată.</p>
               <p rend="justify">Cunoşteam povestea, şi totuşi acum o vedeam în altă lumină, avea parcă alt tâlc. Dar în acelaşi timp, mi-era frică să nu pice tata. Până acum nu s-a întâmplat să se întâlnească. Voiam să evit şi de data asta.</p>
               <p rend="justify">—  Diana, te invit în oraş. Vrei să luăm un ceai?</p>
               <p rend="justify">Parcă-mi citise gândul.</p>
               <p rend="justify">Am intrat în casă, am vârât sub saltea cutia cu fructe glasate, ca să nu dea tata peste ea, şi, îmbrăcându-mă în grabă, am plecat cu domnul Cobadin.</p>
               <p rend="justify">Era prima dată că ieşeam în oraş neînsoţită de fratele meu, şi acest lucru mă măgulea, dar mă şi neliniştea. Ce va spune lumea? Va spune că e unchiul meu. Sau poate chiar tata. Dacă a iubit-o pe vremuri pe mama, înseamnă că ar fi putut să fie tatăl meu. Totuşi, nu e prea tânăr. Mama avea douăzeci de ani când m-am născut eu; domnul Cobadin, un an, doi mai mult.</p>
               <p rend="justify">La „Capşa”, în faţa chelnerului, m-a întrebat dacă vreau ciocolată cu brioşe sau ceai cu fursecuri. Eram obişnuită să mă uit pe listă, să comand ce e mai ieftin. Până la urmă, văzând că şovăi, domnul Cobadin a cerut şi ciocolată cu frişcă, şi brioşe, şi prăjituri, şi ceai, şi fursecuri.</p>
               <p rend="justify">„E tare plăcut să ai bani”, m-am gândit.</p>
               <p rend="justify">—  Spune, Diana, ce proiecte de viitor ai?</p>
               <p rend="justify">—  Când eram mică, mă gândeam să fac teatru. Visam să fiu actriţă. Dar acum n-am curaj.</p>
               <p rend="justify">Domnul Cobadin tăcea.</p>
               <p rend="justify">—  Am să-mi iau bacalaureatul, şi pe urmă o să mă înscriu la o facultate fără frecvenţă, ca să pot lua o slujbă. Şi cred că singura e Facultatea de drept.</p>
               <p rend="justify">—  Deci ai să fii avocată. Ca să aperi pe cine? Vezi tu, cei bogaţi au destui apărători, şi nici n-au nevoie de ei. Îi apără banii. Pe cei săraci nu poate să-i apere nimeni.</p>
               <p rend="justify">Vorbea calm, poate prea calm, dar spunea lucruri pe care eram obişnuită să le citesc în ziare, să le aud spuse de tata. Dar în gura domnului Cobadin păreau cinice.</p>
               <p rend="justify">—  Sinceritatea dumneavoastră vă onorează, în orice caz, am spus.</p>
               <p rend="justify">După ce a plecat chelnerul, lăsând pe masă toate bunătăţile (nu ştiu de ce simţeam că nu le-aş mai putea înghiţi), m-a întrebat dacă mi-ar plăcea să joc tenis, să fac schi, să călăresc, să conduc maşina.</p>
               <p rend="justify">Am surâs trist.</p>
               <p rend="justify">—  Calule, vrei ovăz?</p>
               <p rend="justify">—  Ascultă, Diana, numai de tine depinde să ai toate astea. Numai de un cuvânt al tău. De mult aşteptam un prilej să stăm de vorbă. Am pentru tine un sentiment greu de înţeles, chiar de către o fată deşteaptă ca tine, neobişnuită ca tine.</p>
               <p rend="justify">Vorbea pe un ton atât de scăzut, că făceam o sforţare ca să-l aud; sorbea fără grabă din ceaşca de ciocolată, cu un calm straniu.</p>
               <p rend="justify">—  Mi-aduc aminte când trebuia să vii pe lume. Eram îndrăgostit, nebun. O pândeam pe mama ta la fiecare colţ de stradă. N-o slăbeam o clipă. Când am văzut că e însărcinată, am suferit cumplit. Asta nu m-a împiedicat să stărui să divorţeze, să se mărite cu mine. Da, voiam s-o iau cu amândoi copiii. Şi, mai târziu, cu al treilea. În noaptea când te-ai născut, am stat sub ferestrele ei până în zori. Am aşteptat să vii pe lume. Te-am aşteptat. O iubeam aşa de mult pe mama ta, că voiam să-mi închipui că aştept copilul meu, copilul nostru.</p>
               <p rend="justify">Îmi venea să strig: „Taci! Taci!” Nu ştiu de ce mă temeam de cele ce aveau să urmeze.</p>
               <p rend="justify">—  Ascultă, Diana, sunt însurat. Am doi copii. Îmi stimez nevasta.</p>
               <p rend="justify">Nu ştiu de ce am surâs ironic.</p>
               <p rend="justify">—  Nu voi divorţa niciodată.</p>
               <p rend="justify">Îmi venea să strig: „Slavă Domnului!” (Probabil că mă aşteptam să spună că vrea să divorţeze, să se însoare cu mine.)</p>
               <p rend="justify">—  Vreau să fiu prietenul tău, protectorul tău. Cred că înţelegi.</p>
               <p rend="justify">Am simţit atunci în mine întreaga violenţă a tatălui meu şi am înţeles plăcerea cu care înjura şi trăgea palme. Am ridicat mâna, dar nu prea mult, deasupra mesei. Când mi-am dat seama unde mă aflu, m-am stăpânit. Dinţii mi-au scrâşnit. Mi s-a părut că aud oprindu-se în loc roţile unei maşini care derapează, sau care vrea să evite un accident.</p>
               <p rend="justify">Mi-am sprijinit mâinile pe marginea mesei, mi-am îndreptat spatele, gata să mă ridic şi să plec.</p>
               <p rend="justify">—  Stai, Diana, ştiu ce gândeşti şi ce simţi. Dar n-am apucat să-ţi spun tot. N-am să-ţi fac rău niciodată. Dimpotrivă. Numai bine. Am să am grijă să te mărit. Când ai să vrei şi cu cine ai să vrei. Ascultă, fetiţo, când ai posibilitatea să înveţi engleza, franceza, să călătoreşti, să conduci maşina, dacă mai eşti şi frumoasă şi inteligentă, porneşti cu toate atuurile în viaţă, iar bărbatul ţi-l alegi tu. Altminteri, te alege el. Şi tu trebuie să spui „da”. Şi chiar dacă ar fi băcanul din colţ sau un sublocotenent oarecare, îţi dă toată viaţa la cap că te-a luat fără zestre. Spune, Diana, la ce te gândeşti? Spune ceva, răspunde!</p>
               <p rend="justify">—  Ca să înţelegeţi nu ce gândesc, dar ce simt, ar trebui să vă aflaţi la masa de alături, dar nu acum, ci peste zece ani. Da, imaginaţi-vă că au trecut zece ani şi vă aflaţi la masa de alături. Şi aici, la masa asta, un bărbat în vârstă îndrăzneşte să facă astfel de propuneri fiicei dumneavoastră, care acum are şase ani. Închipuiţi-vă că aţi auzi cum îşi permite, în baza chimirului doldora, să vă insulte fata, să încerce s-o cumpere ca pe-o marfă!</p>
               <p rend="justify">M-am ridicat să plec. S-a ridicat şi el.</p>
               <p rend="justify">—  Ascultă, Diana, greşeşti. Să ştii de la mine că dacă nu faci un compromis serios în viaţă, mai ales la început, un compromis, unul şi bun, faci pe urmă o sută, o mie.</p>
               <p rend="justify">Michi Ioanescu a venit într-o zi să-mi aducă l'Atheisme, de Felix le Dantec, de care îmi vorbise la Mangalia. Apoi, într-o după-amiază, ne-am întâlnit iar, la Angela, care în vara aceea se logodise la Ocna-Sibiului şi ţinea să ne prezinte pe logodnicul ei. Vorbind despre căsătoria lor, Michi mi-a spus:</p>
               <p rend="justify">—  Sunt un celibatar convins.</p>
               <p rend="justify">Nu ştiu de ce nu mi-a făcut plăcere, dar, ca să nu vadă, am glumit:</p>
               <p rend="justify">—  Bate în lemn.</p>
               <p rend="justify">Ne-am reîntâlnit apoi deseori. Pe vremea aceea ne jucam, în grupul nostru, de-a pusul notelor. Seara, în curtea cea mare a Angelei, sau în sufrageria Adrianei, cu uşile balconului deschise, stăteam în jurul unei mese cu hârtii şi creioane şi ne puneam unul altuia note la inteligenţă, cultură, frumuseţe, spirit şi aşa mai departe. Bileţelele anonime se virau într-o urnă, apoi se scoteau, se citeau şi i se făcea fiecăruia media. Deşi era un joc căruia aveam aerul că nu-i dăm importanţă (ne auzeam exclamând: „Şase la inteligenţă? Bravo, frumos! Cine a îndrăznit să-mi pună numai şase?”), totuşi, cred că puţin tot ne păsa de aceste aprecieri, care arătau cu adevărat părerile fiecăruia asupra unuia din noi.</p>
               <p rend="justify">Într-o seară, deschizându-se bileţelele, s-a descoperit, cu tot felul de uimiri gălăgioase, că cineva îmi pusese nota zece la fiecare din însuşirile mele, iar la urmă tocmai, despăturindu-se unul din bileţele, care-l privea pe Michi Ioanescu, s-a constatat acelaşi lucru: cineva îi pusese numai zece şi lui.</p>
               <p rend="justify">—  Aici se lasă cu amor, a spus unul din verii Angelei.</p>
               <p rend="justify">—  Asta e o declaraţie de dragoste din cele mai discrete, a glumit logodnicul ei.</p>
               <p rend="justify">Toată lumea a bănuit că eroii cu atât de bună părere unul despre celălalt nu pot fi decât Michi şi cu mine, iar noi, încolţiţi (şi ca să ne amuzăm), am recunoscut. Am fost tachinaţi atunci în chip şi fel. Vărul Angelei a exclamat:</p>
               <p rend="justify">—  Aici se lasă cu logodnă!</p>
               <p rend="justify">Apoi toată lumea a insistat să ne logodim. Noi am acceptat (în glumă, bineînţeles), dar punând condiţia să nu ni se ceară alte manifestări decât, „Priviri languroase”.</p>
               <p rend="justify">De atunci, de câte ori ne duceam cu toţii la teatru, la cinematograf, la Şosea sau la Moşi, ne aflam – nu ştiu dacă din întâmplare, sau din complotul celorlalţi – alături.</p>
               <p rend="justify">Nu ştiam dacă îmi place sau nu Michi Ioanescu. Eram, fără să-mi dau bine seama de ce, măgulită că se ocupă de mine. Îl credeam mult mai în vârstă. Ceilalţi prieteni ai mei aveau douăzeci de ani, dar păreau toţi, nu ştiu de ce, liceeni. Erau băieţi. Michi era un bărbat. (îmi spusese, de altminteri, că, are douăzeci şi cinci de ani.) Ceilalţi vorbeau mult şi voiau să fie spirituali. Michi vorbea puţin şi spunea lucruri serioase. Ştiam că a studiat chimia la Paris, şi totuşi nu vorbea despre asta niciodată. Într-o zi am aflat, cu totul din întâmplare, că s-a înscris la Matematici. Ştiam că au o casă frumoasă, că tatăl lui e colonel, şi cu atât mai mult îmi plăcea modestia lui în îmbrăcăminte, în gesturi, în vorbă. Intervenea în discuţii numai când cineva susţinea o inexactitate, şi atunci îl corecta firesc şi simplu. Avea oroare de aproximaţii, de exagerări. Cunoştea nemaipomenit de multă statistică şi date istorice. La jocurile geografice nu-l întrecea nimeni. Când se discuta filosofie, asculta modest, având aerul că nu înţelege nimic, apoi intervenea, simplu, cu o observaţie care arăta cât e de bine informat. Era singurul om faţă de care mi se părea că nu mai ştiu nimic sau că ceea ce ştiu e nelămurit, superficial.</p>
               <p rend="justify">În iarna aceea Nicu a plecat să facă armata. Ne scria de acolo scrisori melancolice, fiindcă era veşnic flămând. (În primele două săptămâni nu i s-a dat voie să iasă din cazarmă, ca să se înveţe cu mâncarea de la cazan.) Tata, alarmat, a lăsat toate treburile şi a plecat să vadă „care e situaţia la faţa locului, ce-i cu băiatul”. Şi i-a dus „băiatului” o roată de caşcaval. Când s-a întors, n-a mai contenit să povestească peripeţiile prin care a trecut ca să ajungă în mâinile „băiatului” roata de caşcaval. Şi, totuşi, era neliniştit:</p>
               <p rend="justify">—  Vrea să devină ofiţer şi să rămână în armată. Mie mi-ar fi plăcut inginer. Inginer de mine.</p>
               <p rend="justify">De câte ori, de mult, în primii ani de care-mi amintesc, nu-l auzisem pe tata: băiatul meu o să fie inginer. Inginer de mine. Eram sigură atunci că există inginer de mine, de tine, de el. Sigur că nu ştiam ce înseamnă inginer. Dar nu îndrăzneam să întreb.</p>
               <p rend="justify">—  Ştii, spunea mama, cât am tras de el ca să-şi ia bacalaureatul. Să aibă termen redus. La matematici era slab. Cum vrei să ajungă inginer de mine?</p>
               <p rend="justify">—  E băiat bun, cinstit, sănătos, voinic, îl apăra tata. N-a rămas repetent niciodată.</p>
               <p rend="justify">Într-o zi tata a primit o scrisoare de mulţumire, iscălită de douăzeci de băieţi, colegii lui Nicu, pentru roata de caşcaval, din care au mâncat şi ei. Tata arăta scrisoarea de îndată ce intra cineva pe uşă. Cred că a fost, în afară de ziua în care a primit fotografia de sublocotenent a lui Nicu, cea mai fericită zi din viaţa tatii. În casă la noi nu se vorbea decât de armată, de Nicuşor, de hainele şi cizmele lui noi. Dar pentru toate astea făceau economii sângeroase.</p>
               <p rend="justify">De Anul nou, Michi mi-a dăruit un ceas de mână de aur, mic şi oval, pus pe o brăţară de panglică neagră. N-am ştiut ce să spun, ce să fac. Mi se părea că n-am dreptul să primesc un dar atât de scump, dar că, odată cumpărat, pentru el ar fi o dezamăgire dacă l-aş refuza. L-am privit înduioşată, recunoscătoare, tăcută. Michi mi-a pus ceasul pe mână: „Sunt fericit că-ţi place, Diana”.</p>
               <p rend="justify">Am avut impresia că-mi pune inelul de logodnă.</p>
               <p rend="justify">Michi Ioanescu nu-mi mărturisise că mă iubeşte, dar, întorcându-ne dintr-o plimbare de la Şosea, mi-a arătat casa lor mare, acoperită toată cu iederă, şi de când ştiam unde locuieşte, însuşi faptul ca venea la noi, unde tata îl privea urât (nu-l putea uita pe Puiu), unde îl îneca fumul lămpii de petrol, care veşnic fila, şi înnegrea cu funingine gulerul, nările, era o dovadă. Şi acum, ceasul de aur.</p>
               <p rend="justify">Când au văzut părinţii mei ce am căpătat, au înţeles că Michi are „intenţii serioase”. Tata bufnea, dar mama a început să-l privească altfel şi să se intereseze când vine ca să pregătească o prăjitură, iar când vorbea despre tatăl lui Michi, spunea, familiar, „colonelulul. Să fiu nora unui colonel (mamei îi rămăsese de la balurile de la Constanţa o ascunsă admiraţie pentru ofiţeri) era o fericire pe care nu îndrăznise s-o spere, dar la care acum nu voia să renunţe. Mai ales intrarea lui Nicu în armată i se părea că-i dă acest drept. Dar părinţii lui Michi se pare că erau mai puţin încântaţi.</p>
               <p rend="justify">Într-o zi Michi s-a plâns că de câtva timp în casă la el simte o nervozitate curioasă, că mama lui, mai ales, ar vrea să-l însoare, şi a adăugat:</p>
               <p rend="justify">—  E ridicol să mă însor la douăzeci şi unu de ani<hi rend="color(#000000)">…</hi>
               </p>
               <p rend="justify">—  Cum douăzeci şi unu? Parcă mi-ai spus.</p>
               <p rend="justify">—  Am glumit, Diana. Am vrut să văd dacă se prinde. Ai crezut că am douăzeci şi cinci de ani?</p>
               <p rend="justify">—  Cred tot ce-mi spui.</p>
               <p rend="justify">—  Eşti drăguţă, Diana. Tare drăguţă.</p>
               <p rend="justify">—  Şi pe mine vor părinţii mei să mă mărite.</p>
               <p rend="justify">A făcut ochii mari, apoi, clipind des:</p>
               <p rend="justify">—  Da?</p>
               <p rend="justify">—  Da, de ce te miri?</p>
               <p rend="justify">—  Nu, nu mă mir. Cu cine?</p>
               <p rend="justify">—  Cu un negustor bogat.</p>
               <p rend="justify">—  Şi tu?</p>
               <p rend="justify">—  Nu vreau.</p>
               <p rend="justify">Mi-a luat mâinile iar. L-am întrebat, îngrijorată:</p>
               <p rend="justify">—  Şi fata aceea cum e?</p>
               <p rend="justify">—  Nu ştiu. Nu mă interesează.</p>
               <p rend="justify">—  De ce vor să te însoare?</p>
               <p rend="justify">—  Dragă, sunt alarmaţi. Nu ştiu cine le-a spus că vin zilnic pe aici. I-a apucat panica să nu mă însor cu tine. Le e frică.</p>
               <p rend="justify">—  Şi de ce le e frică?</p>
               <p rend="justify">—  Ştiu şi eu? Probabil fiindcă n-ai zestre.</p>
               <p rend="justify">Am tăcut. Auzeam ca un ecou cuvintele lui: „Nu ştiu cine le-a spus că vin zilnic pe aici”. Va să zică, el se ferea să se ştie acasă că vine la noi,. Trebuiau ai lui „să afle”, şi lui îi era penibil că „s-a aflat”, aşa cum i-ar fi fost dacă s-ar fi descoperit că joacă în tripouri. De ce nu le-a spus: „Da, o iubesc pe Diana şi vreau să mă însor cu ea. Nu chiar acum, sunt prea tânăr, dar peste un an, doi, trei”? Sau de ce nu-mi spunea mie toate astea?</p>
               <p rend="justify">M-am ridicat de pe divan, de lângă el, m-am rezemat de perete, în picioare, şi liniştită am spus:</p>
               <p rend="justify">—  E mai bine să nu mai vii pe aici, Michi. Asta ar simplifica lucrurile.</p>
               <p rend="justify">—  Mi-ar fi greu să nu te mai văd, Diana.</p>
               <p rend="justify">Am repetat în gând, dezamăgită: „Greu? Numai atât?” Dar n-am spus nimic. Michi a venit lângă mine:</p>
               <p rend="justify">—  La urma urmei, nu-i grav. Să nu ne mai gândim la toate astea.</p>
               <p rend="justify">—  Ba e grav, Michi.</p>
               <p rend="justify">—  De ce?</p>
               <p rend="justify">—  N-aş putea să-ţi explic. (Nici mie n-aş fi putut să-mi explic de ce e grav.) în odaie se făcuse întuneric. Maricica a intrat cu lampa aprinsă. Sticla era afumată. Aş fi voit să-i fac o observaţie, dar n-am vrut să-i atrag atenţia lui Michi. Mi se părea că totul în jurul meu e sărăcăcios şi afumat, ca lampa aceea de petrol, cu oglinda rotundă în spate, cu rama ruginită. Deodată mi s-a părut că îngerul care se profila în lucrătura mai deasă de pe perdeaua de reţea, întunecată de lumina serii, se strâmbă la mine, dar am observat apoi că perdeaua cădea toată strâmb, din pricina galeriei pirogravate, care atârna mai jos într-o parte decât în cealaltă. Galerie pirogravată! Cum de nu mi se păruse până atunci de prost-gust, ridicol?!</p>
               <p rend="justify">—  La ce te gândeşti, Diana?</p>
               <p rend="justify">Uitasem de Michi Ioanescu. L-am privit ca pe un străin care ar fi intrat atunci, din greşeală, pe uşă (avea obrazul senin, fruntea largă, umerii drepţi, stătea robust pe picioare), şi mi-am dat seama că am vrut să mă mărit cu el ca să scap de lucrurile pirogravate, şubrede şi strâmbe din casă şi de lampa aceea care veşnic fila.</p>
               <p rend="justify">—  Mă gândesc că trebuie să-mi fac lecţiile. Uite, s-a întunecat. E târziu, am de făcut o compoziţie la română.</p>
               <p rend="justify">—  Ce subiect?</p>
               <p rend="justify">—  Un subiect liber. Pot să aleg.</p>
               <p rend="justify">—  Şi ce ai ales?</p>
               <p rend="justify">—  Nu ştiu prea bine, dar titlul l-am găsit: Pânza de păianjen. Vezi, aşa îmi închipui viaţa, ca o pânză de păianjen imensă, cenuşie, lipicioasă, în care omul se zbate ca o musca. Undeva păzeşte carnivorul: păianjenul.</p>
               <p rend="justify">Nu ştiu de ce m-am gândit la negustorul de încălţăminte care mă ceruse de nevastă, la domnul Cobadin, care îmi propusese să mă protejeze. Şi la atâţia alţii, pe care tata îi înjura de mama focului.</p>
               <p rend="justify">—  Ce ştii tu, Diana, despre viaţă? Eşti o fetiţă de şaptesprezece ani.</p>
               <p rend="justify">—  Am văzut păianjenul. Îmi simt picioarele lipite de pânza lui.</p>
               <p rend="justify">—  Cine te-a necăjit? M-a întrebat, apropiindu-se de mine.</p>
               <p rend="justify">—  Viaţa.</p>
               <p rend="justify">Michi mi-a pus mâinile pe umeri. Eu am ridicat capul, ca să-l văd bine, să-l văd cum e cu adevărat. Dar, la fel ca atunci când priveşti cu binoclul din fundul unei săli de spectacol actorii de pe scenă, mi se părea că-i în acelaşi timp prea departe şi prea aproape. Am observat că roşeşte, de parcă l-ar strânge gulerul. Că pe fruntea lui mare, prea netedă, se iveşte o vână, că privirea i se înceţoşează. Am vrut să mă îndepărtez, dar mâinile lui, pe umerii mei, s-au cramponat şi i-am simţit pe buze gura ca o ventuză. Înspăimântată, am vrut să mă desprind de gura aceea umedă, care încerca cu tot dinadinsul să-mi descleşteze dinţii. Mi-era silă, dar în acelaşi timp, lucidă şi curioasă, am vrut să ştiu dacă această încercare grăbită şi lacomă de a mă sorbi se poate numi sărutare. Aşteptam de ani de zile prima sărutare. Să fie acest nesaţ, lipsit de orice vrajă, de orice poezie, sărutarea la care de atâta vreme visam? De care şopteau la şcoală buzele înfiorate? „Nu se poate! Îmi venea să strig. Nu se poate!”</p>
               <p rend="justify">—  Nu vreau să te mai văd niciodată! I-am spus desprinzându-mă de mâinile acelea, care parcă se înmulţiseră şi mă înşfăcau.</p>
               <p rend="justify">Mi-a dat drumul.</p>
               <p rend="justify">—  Nu se poate să nu te mai văd, Diana.</p>
               <p rend="justify">—  De ce? Am întrebat, curioasă şi ironică.</p>
               <p rend="justify">—  Nu ştiu. Eşti altfel. N-aş putea să-ţi spun cum eşti. Nu m-aş pricepe. Îmi placi cum nu mi-a plăcut nimeni. Eşti singura fată lângă care nu mă plictisesc. Poate că te iubesc. Nu ştiu. N-am mai iubit niciodată. Şi nu vreau să folosesc cuvinte pe care nu le înţeleg. Am avut câteva întâlniri cu fete. Altfel de fete. Aş fi vrut să întâlnesc o femeie. Înţelegi? Tu eşti şi femeie, şi fată, şi fetiţă. Şi copil.</p>
               <p rend="justify">Nu înţelegeam de ce-mi este atât de indiferent tot ce spune, tot ce se întâmplă în clipele acelea. Eram obosită, doream să plece. Nu eram supărată pe el. Era un fel de sinceritate, de bună-credinţă. De simplitate în felul lui de a fi, în tot ce spunea, care mă împiedica să fiu supărată. L-am rugat prieteneşte că plece.</p>
               <p rend="justify">—  Sunt obosită, Michi, şi am de lucru. Trebuie să-mi scriu compoziţia, Pânza de păianjen.</p>
               <p rend="justify">—  Vreau să te văd mâine, Diana. Abia aştept să te văd!</p>
               <p rend="justify">N-am răspuns nimic, ca să nu mai pierd vremea.</p>
               <p rend="justify">A doua zi n-am fost acasă când a venit Michi. Apoi, n-a mai revenit.</p>
               <p rend="justify">Abia iarna, în preajma Anului Nou, ne-am întâlnit, din întâmplare, la o serată costumată, în casa frumoasă a unei colege. Şovăisem până în ultima clipă să primesc invitaţia. Dar mama, exagerând drama, pe care o presupunea din absenţa prelungită a lui Michi, s-a zbătut până a găsit un costum alb de colombină la fiica unei cliente a croitoresei, coristă la Operă. Cum aş fi putut, faţă de sacrificiul mamei, să rămân acasă?!</p>
               <p rend="justify">Apariţia mea a provocat murmure de admiraţie. Era întâia dată când puneam roşu pe buze, puţin de tot, prima dată când mă pudram, prima dată când, privindu-mă în oglindă, am descoperit, uimită, că sunt frumoasă.</p>
               <p rend="justify">Cred că Michi Ioanescu în seara aceea s-a îndrăgostit de mine. Mă privea buimac, nedumerit.</p>
               <p rend="justify">—  Ştiam că am să te întâlnesc, Diana. M-am gândit tot timpul la tine. Dar eşti atât de schimbată, că parcă mă tem.</p>
               <p rend="justify">Mă tem să nu te înşel pe tine cu tine.</p>
               <p rend="justify">Glumind, am răspuns:</p>
               <p rend="justify">—  Poate de aceea şi sunt geloasă.</p>
               <p rend="justify">—  Nu glumi, Diana? Spune ce s-a întâmplat? Cum te-ai schimbat atât de mult?</p>
               <p rend="justify">—  Eram urâtă înainte?</p>
               <p rend="justify">—  Nu ştiu. Ai atâta farmec şi eşti atât de atrăgătoare. Încât nu mi-am dat seama că eşti frumoasă. Pe când acum.</p>
               <p rend="justify">—  Acum mi-am pus roşu pe buze. Şi m-am pudrat. Şi mi-am lungit cozile ochilor cu creion dermatograf. Şi, poate, costumul de colombină îmi stă bine.</p>
               <p rend="justify">Dar Michi parcă nu auzea. Iar eu mă simţeam pentru întâia dată femeie şi eram ispitită să folosesc toate armele pentru cucerirea şi pedepsirea lui. Nu-i puteam ierta că nu stăruise mai mult să mă revadă, că lăsase să treacă atâta timp, că în această seară numai întâmplarea mi-l scosese în cale. Câteva clipe mai târziu, o doamnă mai în vârstă a venit spre mine, însoţită de un tânăr înalt, brun, elegant cu obrazul dur, turnat parcă în bronz.</p>
               <p rend="justify">—  Nepotul meu ţine să te cunoască, domnişoară Slavu. A spus doamna, prezentându-mi-l.</p>
               <p rend="justify">Apoi l-a luat pe Michi de braţ, prieteneşte, uşor. Dar cu vădită intenţie de a ne lăsa singuri. Am stat de vorbă, în picioare, cu tânărul acela, sprijiniţi de rezemătoarea unui fotoliu.</p>
               <p rend="justify">—  Pe unde aţi stat ascunsă? Îmi închipuiam că cunosc toate femeile frumoase din Bucureşti.</p>
               <p rend="justify">—  Se poate, dar eu nu sunt o femeie frumoasă din Bucureşti, sunt o elevă din clasa a opta de liceu, la o şcoală din Bucureşti.</p>
               <p rend="justify">—  Adevărat, şcolăriţă?</p>
               <p rend="justify">—  Da. Sunteţi dezamăgit?</p>
               <p rend="justify">—  Sunt plăcut consternat, domnişoară.</p>
               <p rend="justify">—  Dar dumneavoastră? Cu ce vă îndeletniciţi?</p>
               <p rend="justify">Mi-a răspuns puţin încurcat:</p>
               <p rend="justify">—  Eu sunt. În sfârşit, eu am. Am o ocupaţie prozaică; director de bancă. Din tată în fiu suntem bancheri.</p>
               <p rend="justify">Şi a făcut un gest care ar fi voit să spună: „Nu e vina mea”.</p>
               <p rend="justify">Când să ne despărţim, m-a întrebat dacă îmi poate face o vizită.</p>
               <p rend="justify">—  Aş dori să vă cunosc familia.</p>
               <p rend="justify">Prin minte mi-a trecut casa noastră, geamurile cârpite, lampa de gaz, tata înjurând de mama focului, şi mi-am dat seama că nu e cu putinţă să vină să mă vadă un bancher.</p>
               <p rend="justify">—  Vă pot telefona? M-a întrebat.</p>
               <p rend="justify">—  Nu, îmi pare rău, n-avem telefon. Şi, apoi, sunt foarte ocupată. Avem cursuri şi după-amiază. Dar am să vă chem eu.</p>
               <p rend="justify">S-a comentat multă vreme – vulgar, tare şi sigur – succesul meu: „Dacă o ia de nevastă, ce lovitură! I-a plăcut grozav. S-a interesat de familia ei. A cerut o mie de amănunte”.</p>
               <p rend="justify">Mama Adrianei, rudă cumva cu bătrâna doamnă care mi-l prezentase pe tânărul bancher, nu înţelegea de ce nu l-am poftit imediat. („De ce faci mofturi, Diana?”). Ce aş fi putut să explic? Să-i descriu casa noastră, condiţiile în care trăim?</p>
               <p rend="justify">Oare îşi putea imagina odaia mea, cu perdeaua cârpită, atârnând strâmb de o galerie pirogravată, şi lampa de gaz cu sticla afumată, pe care o mutam dintr-un loc în altul – ba ca să-mi fac lecţiile, ba ca să mă pot găti în faţa oglinzii? Eram convinsă că dacă ar veni o singură dată, ar fugi mâncând pământul, şi trebuia să evit umilinţa asta. Şi apoi, un bancher? Ce curios îmi suna în urechi cuvântul „bancher”!</p>
               <p rend="justify">—  Vezi, Diana, să nu dai norocului cu piciorul, stăruia Adriana. N-ai văzut ce interesant e? Şi e cineva, să ştii! Ca să nu mai vorbesc cât e de bogat.</p>
               <p rend="justify">Da, mi-ar fi plăcut să mă mărit chiar cu un bancher. Dacă n-ar fi fost decât ca să le dau o lecţie acelor mătuşi şi mame care se temeau ca băieţii lor, nepoţii, să nu se însoare cumva cu „fata lui Slavu”! „O fată fără zestre”, „fata chiriaşilor din fund”! Ca să afle domnul Cobadin că m-am măritat fără „ajutorul” lui, şi ca să-i pară rău lui Bob, să sufere şi mama să se bucure. Şi totuşi, viaţa mi s-a părut iar cumplit de tristă. Şi nu ştiu din ce ungher a apărut Petre Barbu, şi un dor aprig parcă mi-a strâns inima în chingi. În jurul meu pereţii dispăruseră, şi în locul plafonului s-a ivit cerul albastru, tumultul mării, nisipul galben, fierbinte. Şi aş fi vrut să fug într-acolo, să fug.</p>
               <p rend="justify">În aceeaşi săptămână, primind o invitaţie de la doamna, care mi-l prezentase pe tânărul director de bancă, am răspuns câteva cuvinte de politeţe şi nu m-am dus. Purtarea mea a fost din nou comentată în chip şi fel (vrea să fie mai interesantă, originală).</p>
               <p rend="justify">Michi Ioanescu a început iar să vină pe la noi.</p>
               <p rend="justify">Mă simţeam foarte singură. Bob dispăruse. Se spunea că trăieşte cu o actriţă, că s-a mutat la ea. Puiu nu mai era. Cât despre Ilinca, relaţiile noastre se răciseră de la moartea lui Puiu. Mă credea vinovată de moartea lui, şi asta nu-i puteam ierta. Mai ales că ea cunoştea conţinutul scrisorii care fusese găsită pe masa lui şi care, din discreţie şi delicateţe, nu-mi fusese adresată mie. (Ba chiar plicul era pe numele unui prieten, şi doar înăuntru, un alt plic: „Pentru Ilinca Dima”.) „Azi am luat rezultatul unui examen. Am căzut! Apoi mi s-a făcut o percheziţie acasă. De ce? Nu importă! Ceea ce ştiu este că sunt obosit, dezamăgit, că nu sunt fericit, că nu pot măcar să sper că voi fi într-o zi. De ce să persist? N-am prea întâlnit oameni fericiţi. Nici chiar Diana. De ce s-or fi cramponând oamenii de viaţă? Am avut câteva momente bune, dar şi atunci m-am amăgit. Aş mai avea poate câteva dacă aş mai vrea să lupt. Dar îmi lipseşte forţa. Şi apoi, atâtea examene, mii de pagini, o carieră care nu mă interesează. Într-o zi poate o să mă iubească o fată, dar n-am s-o iubesc eu. Mi s-a întâmplat şi asta. Nu, nu, ajunge!”</p>
               <p rend="justify">—  I-a fost milă de părinţii lui? De ce n-a luat viaţa în piept?</p>
               <p rend="justify">Ilinca nu mi-a răspuns. Aveam nevoie de duioşia ei, de o vorbă de mângâiere, sau chiar de o tăcere înţelegătoare, caldă. Ilinca a discutat rece. Mi-a pus întrebări ca un judecător de instrucţie. A pus apoi concluzii de procuror:</p>
               <p rend="justify">—  Eşti cochetă, Diana, îţi place să străluceşti, să cucereşti, să aprinzi focuri de paie. Dacă izbucneşte un incendiu, nu-ţi pasă. Nu te interesează decât un singur lucru: să vezi până unde merge puterea ta de cucerire.</p>
               <p rend="justify">Ilinca avea, poate, într-o măsură, dreptate. Dar cum puteam să-i explic că dorinţa mea de a străluci e poate de natura nevoii pe care o au unele păsări să cânte frumos, altele să fie împodobite cu pene frumos colorate? Ce ştia Ilinca despre drama sărăciei, despre lupta pe care o duceam, disproporţionată, desigur, şi cu totul absurdă, dacă o gândesc azi, de a o ascunde? Ce simplu a fost pentru Ilinca să „evadeze” de acasă, să studieze pianul în străinătate! Ce greu mi-a fost mie să mă înscriu la Drept, aici, ba chiar numai să plătesc o taxa pentru a-mi scoate diploma de bacalaureat! Dar, mai ales, ce greu mi-a fost să-mi găsesc de lucru!</p>
               <p rend="justify">Avocaţii n-aveau nevoie să-i plătească pe secretari. Licenţiaţii în Drept fiind obligaţi să facă practică de avocat în biroul unui „maestru”, băteau la uşa lui, cereau să facă ucenicie. Cu atât mai greu era pentru un student în anul întâi să găsească o uşă deschisă. Să fie plătit pentru munca lui, nici nu se pomenea! Când ucenicul era o fată, şi mai ales frumoasă, se opunea nevasta: „N-avem nevoie de o fustă”. Când maestrul nu era însurat, punea mama piciorul în prag: „Nu vreau ca băiatul meu să se încurce cu o sărăcie”. Dar nici, mama mea nu s-a lăsat până nu mi-a găsit de lucru în biroul unui avocat, „Îl cunosc de când eram mică. Venea la tata să-şi repare ceasul.”</p>
               <p rend="justify">Dar eu bănuiam că, de câte ori e la mare nevoie, tot Cobadin o ajută.</p>
               <p rend="justify">Maestrul meu era de o urâţenie şi zgârcenie care au rămas proverbiale. Era mic şi îndesat, cu o mustaţă stufoasă, neîngrijită (din care muşca), era ciupit de vărsat, cu ochi pătrunzători, şireţi. Purta o pălărie soioasă, cu borurile mari, pe care, oricine ar fi găsit-o în tribunal, ar fi ştiut a cui e, cui s-o aducă. Nu-şi lăsa niciodată lucrurile la garderobă, ca să nu dea un bacşiş cât de mic. Umbla atât de repede, încât reuşea să fie la toate secţiile aproape în acelaşi timp. În birourile lui mari, luminoase, cu pereţii tapisaţi de cărţi legate, nu se făcea niciodată foc iarna. Stăteam şi scriam zgribulită, cu paltonul pe umeri, îmi suflam în palme, să le dezgheţ, îmi muşcam degetele când înţepeneau. Când deschideam gura, ieşeau aburi.</p>
               <p rend="justify">Trebuia să fiu la maestru dimineaţa la şapte. Era o iarnă grea şi locuiam foarte departe de biroul maestrului meu. Ca să ajung la timp, chiar cu două tramvaie, porneam de acasă înainte de a se aprinde focul, înainte de a se fierbe apa de ceai. La plăcintăria din colţ, a lui Papa-Iani, cumpăram un covrig cu susan şi-l mâncăm pe drum, sau în tramvai. La ora aceea întâlneam numai muncitori şi elevi de şcoli militare. La birou ajungeam îngheţată şi nu aveam unde să mă încălzesc. Plecam de acolo şi mai îngheţată, şi nu mai puteam să îndur frigul de afară. De multe ori, în câte o staţie de tramvai, simţeam că dacă mai aştept în loc un minut, două, deger de-a binelea. Mă hotăram să pornesc pe jos, dar, după câţiva paşi, dându-mi seama cât drum mai e până la staţia următoare, mă părăsea curajul şi mă întorceam înapoi. Dar tocmai atunci tramvaiul din staţia pe care o lăsasem în urmă se punea în mişcare.</p>
               <p rend="justify">Uneori mă apuca deznădejdea. Voiam să mă înapoiez acasă, să stau în bucătărie, lângă maşina de gătit, să-mi încălzesc picioarele, şi apoi să-mi caut o slujbă, oricare alta. Nu mai doream altceva decât să lucrez undeva unde să-mi fie cald. Dar tot eu reveneam: „Trebuie să mai am răbdare, să-mi termin studiile, să am voinţă, să muncesc în orice condiţii, ca să ajung într-o zi avocat! (Mă impresionase în copilărie un film Themis. Un film de dragoste. Avocata în robă îl apără pe nevinovat şi se mărită la urmă cu el.) Am să pledez. Ca la teatru, în faţa curţii cu juri şi am să-mi câştig existenţa. Numai atunci voi respira liber, voi păşi pe stradă ca un om întreg, nu arătată cu degetul: „Uite, săraca, nu s-a măritat. N-a avut zestre. Şi ce fată a fost! Dar dacă n-a avut zestre, n-a avut nici noroc.„ Mama nu va mai ofta, Cobadin nu va mai îndrăzni”. Voiam să mă încredinţez că n-a avut dreptate când a afirmat că dacă nu faci un compromis în viaţă, la început, eşti nevoit să faci pe urmă o mie. Nu poate să fie aşa! Dar dacă nu sunt în stare să rabd de frig şi să mă înghesui în autobuze şi tramvaie, să îndur oboseala şi foamea, înseamnă că deosebirea între mine şi toate domnişoarele pe care le întâlnesc la ceaiuri dansante nu e prea mare.</p>
               <p rend="justify">Maestrul îmi plătea abonamentul de tramvai, urmând ca clienţii lui să-mi dea şi ei câte ceva. „Dacă nu plouă, pică”, avea obiceiul să spună. Ba chiar câteodată îi spunea clientului: „Dă-i fetei ceva bani, să aibă de cheltuială.”, iar mie îmi făcea semn ca să înţeleg că nu-i nevoie să-i cheltuiesc. Clipirea aceea din ochi mă scotea din sărite. Îmi venea să arunc banii. Şi totuşi îi luam.</p>
               <p rend="justify">Ce puţin înţelegeam rumoarea ce s-a iscat în jurul meu în tribunal! Avocaţii intrau în vorbă cu mine, îmi puneau întrebări, gata să-mi facă servicii. Magistraţii îmi dădeau termene atât de scurte, încât uneori nu se putea îndeplini procedura. Poate şi contrastul între „maestrul”, scund, îndesat, ciupit (i se spunea Ciupitu), urât, mustăcios şi întunecat, şi cea mai tânără dintre fetele din tribunal, luminoasă şi subţire ca un lujer, stârnea curiozitatea, rumoarea. Aveam nouăsprezece ani şi puteam trece drept o pradă uşoară. Cine îşi putea închipui că fata aceea, subţire ca o trestie, numai surâs şi farmec, care părea ameţită ca un fluture ce dă de lumină, poartă, ca un melc în spinare, toate casele prin care trăise şi care nu erau mai luminoase decât sala paşilor pierduţi? Cât despre necazurile şi nedreptăţile ce se dezbăteau acolo, auzisem câte ceva de când deschisesem ochii pe lume.</p>
               <p rend="justify">Bărbaţii aceia mulţi, îndoiţi din genunchi de grăbiţi ce erau, înşirându-mi cuvinte frumoase, dar cu urechea ciulită la strigătul aprodului, nu mă atrăgeau de fel. Se întâmpla uneori ca, stând cu mine de vorbă, să nu mai audă totuşi strigătul aprodului. Să-şi piardă rândul. Ba chiar şi procesul. Cel puţin aşa se vorbea. Într-o zi, cerând o condică, grefierul mi-o dădu imediat, fără să-şi dea seama că un „maestru” din cei mai cunoscuţi o ceruse înaintea mea.</p>
               <p rend="justify">„Şi dumneata ţi-ai pierdut capul! Se supără bătrânul avocat. (Apoi, către mine, pe jumătate în glumă.) Îi fi dumneata raza de soare a tribunalului, dar eu tot nu vreau să-mi pierd rândul! (Şi văzându-mi ochii speriaţi.) O să ne plângem la barou. „da, da, o să ne plângem. Eşti primejdios de frumoasă.”</p>
               <p rend="justify">Mulţi mă invitau la cinema, la cofetărie, la Şosea, îmi cereau voie să mă conducă acasă, îi refuzam zâmbind, căutând să scap uşor, printr-o glumă. Nu-mi plăcea să fiu însoţită pe drum, ca să nu dau loc clevetirilor care, totuşi, nu puteau fi evitate.</p>
               <p rend="justify">Michi îşi găsise de lucru, ca inginer chimist, într-un oraş din nordul Moldovei. Se spunea că părinţii l-au trimis acolo, ca să-l îndepărteze de mine. Dar Michi îmi scria zilnic. Era foarte singur, n-avea cu cine să schimbe o vorbă.</p>
               <p rend="justify">„Dacă n-aş vorbi cu chelnerul la prânz, aş uita să deschid gura. Dacă n-ar fi scrisorile tale, Diana, aş lăsa totul baltă şi m-aş întoarce. Mi-e foarte dor de tine. Duminicile sunt invitat la directorul meu. Are două fete, ele au verişoare, prietene, se joacă pocher, se dansează şi diverse mătuşi se ocupă să mă însoare. Şi mie toate fetele mi se par anoste. Trebuie să recunosc că nu sunt nici urâte, nici proaste, dar convenţionale şi plicticoase. La urma urmei, la Bucureşti sunt la fel. Altfel decât toate fetele din lume eşti numai tu, Dianet, adevărată, vie, spontană, plină de farmec. Eşti numai tu.”</p>
               <p rend="justify">Sau, altădată: „De ce cântă toate fetele la pian, Diana, şi de ce cântă prost? Ce mult îmi place că tu nu cânţi la pian, nu joci cărţi, nu croşetezi şi nu vorbeşti niciodată de rău pe cineva! Te-au poreclit „Alraune„ – şi au pretins că o să fie „vai de capul meu„. Dar tu nu semeni cu nimeni, Diana, şi chiar dacă o să fie „vai de capul meu„, nu-mi pasă. Mi-am pierdut capul de mult.”</p>
               <p rend="justify">Scrisorile lui Michi erau din ce în ce mai calde: „Iată o lună de când sunt aici, şi nu mai pot! Sâmbătă vin la Bucureşti pentru o zi. De altfel, m-am hotărât să-mi iau un abonament şi să vin în toate duminicile. Îţi pare bine, Diana?”</p>
               <p rend="justify">Îmi părea bine, fireşte. Duceam o viaţă de câine. Într-o dimineaţă stăteam în tramvai, chircită de frig. Mă duceam la o judecătorie pe Berzei. Tramvaiul era gol. Un ger de crăpau pietrele! Să nu dai un câine afară din casă. 25 de grade sub zero. Un bărbat mai în vârstă, cărunt (avea ca şi mine, pe genunchi o servietă), m-a întrebat dacă nu cumva mi-e rău. Am dat din cap, ca să nu scot bărbia din gulerul de blană.</p>
               <p rend="justify">—  Mergi la şcoală?</p>
               <p rend="justify">—  Nu, la judecătorie, i-am surâs amabil.</p>
               <p rend="justify">Nu pierdeam nici un prilej să spun că sunt secretară de avocat (probabil fiindcă nu eram decât studentă în anul întâi.).</p>
               <p rend="justify">Surprins, m-a întrebat revoltat:</p>
               <p rend="justify">—  Dar la ce avocat lucrezi? Cine s-a-ndurat să te trimită pe vremea asta? Cum se poate! Spune-mi cum îl cheamă, să-l iau de guler.</p>
               <p rend="justify">În ajunul Crăciunului am lucrat foarte mult. Maestrul meu, cu toate că-i mergea vestea de rău şi zgârcit ce era, se purta bine cu mine, adică ţinea din când în când să mă răsplătească, fără însă a scoate vreun ban din buzunar. De astă dată m-a dus la un client, negustor de coloniale în piaţă, şi, răstindu-se în glumă:</p>
               <p rend="justify">—  Ei, domnule, uite, secretara mea ţi-a preschimbat termenul. Ce zici, nu merită o ladă de mandarine?</p>
               <p rend="justify">Negustorul, fâstâcit, mi-a dat o lădiţă. Maestrul a făcut semn unei trăsuri să se oprească, mi-a pus lădiţa cu mandarine la picioare, a plătit trăsura (ceea ce era cu totul de necrezut) şi aşa am sosit acasă, degerată toată, dar aducând lada ca pe un trofeu.</p>
               <p rend="justify">Tata era în bucătărie. Când m-a văzut, a zâmbit, muşcându-şi mustaţa. Avea lacrimi de bucurie în ochi.</p>
               <p rend="justify">—  Vezi că te aşteaptă cineva.</p>
               <p rend="justify">M-aştepta Michi.</p>
               <p rend="justify">M-am dus şi m-am lipit de teracotă; el a venit lângă mine, m-a mângâiat, l-am luat de gât şi pe umărul lui am plâns, şi am plâns, ca să scap de toate lacrimile care se adunaseră în grămadă prea mare în zilele acelea de alergături prin ger, fără să am uneori bani pentru un corn. Umblam de trei săptămâni cu nişte pantofi pe care, din grabă, îi cumpărasem prea mici, şi fiecare pas pe care îl făceam însemna o suferinţă. Dar când mama îmi cumpăra un lucru, trebuia să-l port până când se rupea. Făcea economii prea sângeroase, şi dacă poate, călcându-şi pe inimă, apela, în cazuri rare, la Cobadin, îmi închipui cât de umilită se simţea. Cum aş fi putut să nu ţin seama de toate astea şi să-i cer să-mi cumpere alţi pantofi?! Şi nici lui Michi nu puteam să-i vorbesc despre toate mizeriile astea. Dar acolo, cu braţele de gâtul lui, fiecare lacrimă a mea povestea într-un fel un necaz.</p>
               <p rend="justify">—  Numai copiii plâng aşa, Dianet. Îmi mângâia părul. Numai copiii au necazuri mai mari decât ei.</p>
               <p rend="justify">A fost prima mea intimitate cu Michi.</p>
               <p rend="justify">În aceeaşi vacanţă am fost invitată de verii Adrianei, care, înainte de a pleca la Paris, să-şi continue studiile, au ţinut să-şi ia rămas bun de la prieteni. Iar am şovăit până în ultima clipă. În ziua aceea închisese ochii tatăl lui Bob. Era de multă vreme bolnav, totuşi, ultima suflare răspândeşte în jur o nelinişte, o tristeţe de care e greu să te scuturi. Şi apoi, tata nu mă lăsa să ies singură.</p>
               <p rend="justify">—  Ce-ai să faci acolo? De ce crezi că te tot cheamă? Ca să râzi, să vorbeşti şi să povesteşti. Ce eşti tu, măscărici? Poate te pune să faci şi tumbe, ca să-i distrezi. Mai dă-i în. Şi stai la tine acasă. Uite, e cald, e bine, ai ce mânca. (Apoi, luând un şal la întâmplare, îl aruncă pe umerii mamei şi o prinse de braţ tinereşte.) Hai, gagico, să luăm puţin aer. Nu-mi place cum arăţi. Morţii cu morţii, viii cu viii.</p>
               <p rend="justify">După plecarea lor, mai mult din spirit de împotrivire, m-am gătit şi m-am dus la verii Adrianei. Dar toată seara m-am simţit abătută şi tristă. Am dansat foarte puţin. Mai mult mi-am trecut timpul răsfoind cărţile de pictură din biblioteca gazdei. Cuvintele tatii: „Ce eşti tu, măscărici?” nu-mi dădeau pace. A doua zi l-am aşteptat pe Michi de la cinci, când trebuia să vină, până la opt, când mi-am dat seama că nu va mai veni. Am ieşit de zeci de ori la poartă. Apoi au început presupunerile, neliniştea.</p>
               <p rend="justify">„Oare ce s-a putut întâmpla?”</p>
               <p rend="justify">Obişnuită să telefonez numai în cazurile grave, când, bunăoară, trebuia chemat un medic, am ezitat să ies din casă, să-i telefonez la Michi. Totuşi, în cele din urmă, am dat fuga, cu paltonul pe umeri şi capul gol, până la farmacia din colţ. Dar era lume multă şi mă sfiam de străinii care ar fi putut asculta. Renunţând, m-am întors acasă, dar, îngrijorată şi nehotărâtă, m-am oprit în faţa vitrinei fotografului. Nevasta lui m-a poftit înăuntru, să mai stăm de vorbă. Se mira că, din vară, nu mă mai văzuse altfel decât în treacăt şi totdeauna grăbită. La toate întrebările pe care mi le punea am răspuns evaziv, tot timpul cu gândul în altă parte. Dar când să-mi iau rămas bun, aud o sonerie, aidoma cu a ceasului nostru deşteptător. Cineva de după perdea striga cu o voce ascuţită: „Alo. Alo.”</p>
               <p rend="justify">—  Aveţi telefon? Am întrebat, emoţionată.</p>
               <p rend="justify">—  Da, sigur, nu ştiai, domnişoară Diana? De o lună avem telefon. Poţi să vii să vorbeşti de aici oricând.</p>
               <p rend="justify">—  Aş dori chiar acum. (Simţeam că-mi iau foc obrajii.)</p>
               <p rend="justify">Când am cerut casa Ioanescu, a răspuns o voce hotărâtă, groasă, totuşi o voce de femeie. Desigur, mama lui Michi. Am întrebat de el.</p>
               <p rend="justify">—  Nu ştiu, să vedem, mi-a răspuns foarte rece.</p>
               <p rend="justify">După o clipă, un glas, în care mă străduiam să-l recunosc pe Michi, întreba şi mai distant:</p>
               <p rend="justify">—  Da, da. Ce doriţi?</p>
               <p rend="justify">—  Michi, eu sunt. Am chemat, aş vrea. Am vrut. Vreau să te întreb, de ce n-ai venit? Eşti bolnav?</p>
               <p rend="justify">Mi-a răspuns sec:</p>
               <p rend="justify">—  Nu s-a întâmplat nimic. Sau, dacă s-a întâmplat, ştii bine despre ce e vorba. Nu înţeleg de ce ai chemat, dar ştiu că nu mai avem ce să ne spunem.</p>
               <p rend="justify">M-au înecat lacrimile.</p>
               <p rend="justify">—  Nu înţeleg nimic. Nu ştiu nimic. Nu vrei să-mi spui tu?</p>
               <p rend="justify">—  Nu-i nici o grabă. Pe mâine.</p>
               <p rend="justify">—  Sper că nu-i nimic grav, Michi.</p>
               <p rend="justify">Eram înspăimântată.</p>
               <p rend="justify">—  Cum vrei s-o iei. Mi-a răspuns o voce de gheaţă.</p>
               <p rend="justify">—  Michi, poate că e cineva acolo, am stăruit. Poate că nu vrei să se ştie cu cine vorbeşti. Atunci, răspunde-mi numai prin da şi nu. Şi-am să înţeleg. Îţi face plăcere că ţi-am telefonat?</p>
               <p rend="justify">—  Mi se pare deplasată întrebarea.</p>
               <p rend="justify">Telefonul s-a închis, iar eu n-am mai fost sigură dacă am vorbit cu Michi, dacă nu cumva altcineva fusese la celălalt capăt al firului. Ţineam receptorul în mână şi nu ştiam ce trebuie să fac. Poate visam? În faţa mea, un peisaj de munte înverzit şi o apă curgătoare, spumoasă. Alături, brazi albi de zăpadă şi doi tineri îmbrăţişându-se. Mi-am trecut mâna pe frunte şi, zăpăcită, mi-am dat seama că sunt peisaje de carton, pentru clienţii fotografului. De altminteri, se şi aflau acolo doi tineri, care voiau o poză, dar nu cădeau de acord asupra peisajului; el prefera primăvara lângă izvor, ea, munţii înzăpeziţi.</p>
               <p rend="justify">—  Aveţi şi schiuri, să le ţinem pe umăr?</p>
               <p rend="justify">El prefera o rachetă.</p>
               <p rend="justify">Am ieşit, buimăcită. Nevasta fotografului avea poftă de vorbă.</p>
               <p rend="justify">—  Am auzit că te logodeşti, domnişoară Diana. Dacă e acela cu obrajii rotunzi şi ochii mari, e frumuşel, îmi place. Soţul meu îl cunoaşte pe tatăl lui, colonelul. Sunt oameni de vază. Bravo! Şi domnul Bob ce spune? Trebuie să fie tare amărât. Am auzit că s-a despărţit de artista lui. Când îl înmormântează pe bătrânu?</p>
               <p rend="justify">Frigul de afară m-a trezit dintr-o dată. Mi-am dat seama că trebuie să se fi întâmplat ceva cu totul neobişnuit. Dar nu-mi puteam închipui ce anume. Căutam să-mi amintesc fiecare cuvânt schimbat între mine şi Michi. „îţi face plăcere că ţi-am telefonat?” „Mi se pare deplasată întrebarea.” Niciodată nu-mi vorbise cineva cu atâta asprime. Cu atâta brutalitate. Poate greşisem numărul? Poate, totuşi, n-a fost Michi la telefon.</p>
               <p rend="justify">În noaptea aceea n-am închis ochii. A doua zi, la ora prânzului, un om mi-a adus o scrisoare: „Diana, după cele ce s-au petrecut sâmbătă seară acolo unde ai fost invitată o să înţelegi că nu mai ţin să ne vedem. Mărturisesc că n-am ştiut de la început cu cine am de-a face. Aş fi profitat, te rog să mă crezi, pe când aşa, mă simt ridicol. Dar când mă gândesc că aş fi putut deveni ridicol în mod oficial, însurându-mă cu tine, trebuie să fiu azi mulţumit. Probabil că ţi-ai închipuit că nu ştiu nimic, altfel nu-mi explic telefonul tău. Ce vrei, oraşul e mic. În tot cazul, te felicit; păcat că n-ai făcut teatru, rolurile de ingenuă le-ai fi jucat admirabil. Toma Ioanescu”.</p>
               <p rend="justify">Mama s-a speriat văzând cât sunt de palidă. Cu mâinile tremurânde, i-am întins scrisoarea.</p>
               <p rend="justify">—  Cineva vrea să-ţi facă rău, Diana. Tu nu te necăji, fetiţo, cine ştie ce s-a inventat. Oamenii sunt invidioşi, răi. Poate chiar coloneleasa a pus la cale o intrigă. Nu te potrivi. Dacă Michi n-are încredere în tine, înseamnă sau că nu te cunoaşte, sau că nu are gânduri serioase. Cine ştie ce a născocit familia lui pe socoteala ta. Dar dacă el se uită în gura familiei, înseamnă că nu te iubeşte. Să-i fie de bine! Şi acum, ia adu-ţi tu aminte, cine a mai fost acolo la sindrofie? Vezi, tata a avut dreptate. Era mai bine dacă nu te duceai. Când eşti cu fratele tău, e altceva. Nu ştiu ce face tatăl tău că are întotdeauna dreptate.</p>
               <p rend="justify">Parcă-l auzeam: „Nu-i de tine acolo. Ăştia nu-s prieteni. Te cheamă ca pe un măscărici. Îţi dau să bei, să mănânci, ca să iasă mai bine petrecerea. Joacă bine, măi Martine, că-ţi dau pâine cu măsline”.</p>
               <p rend="justify">Totuşi, trebuia să înţeleg ce s-a întâmplat. De obicei, eram prea exuberantă. Îmi plăcea să am succes. Şi se întâmpla să dansez cu cineva mai mult. Dar de data asta am dansat cu toată lumea la fel, şi de puţine ori. Am fost mai liniştită ca oricând. Ce zvon o fi ajuns la urechea lui Michi? Ce-aş fi putut face într-o casă cu atâta lume, cu toate becurile aprinse?!</p>
               <p rend="justify">Reluam mereu scrisoarea lui Michi. Voiam să mă încredinţez că e scrisul lui. Nu încăpea nici o îndoială. Şi, totuşi, am scos dintr-un sertar scrisorile lui mai vechi şi le-am comparat cu acest ultim bilet. Îmi ardea capul. Dar, în cele din urmă, m-am întrebat: „Dacă au ajuns vorbe urâte până la Michi, de ce le-a crezut? Cu cât ar fi mai grea învinuirea ce mi se aduce, cu atât ar trebui s-o creadă mai puţin, s-o respingă mai hotărât.”</p>
               <p rend="justify">M-a copleşit o tristeţe imensă. Am pus braţele pe masă, mi-am lăsat capul pe braţe şi am plâns până m-am liniştit, îmi dădeam seama, încă o dată, că nu mă pot sprijini pe altcineva, că numai muncind cu o voinţă de fier pot să rămân tare ca o stâncă în faţa furtunii, că n-am dreptul să mă risipesc, să-mi irosesc timpul şi nici să mă grăbesc să mă mărit. Dar fără să vreau am început din nou să mă întreb: „Ce s-o fi născocit pe seama mea? Ce intrigă s-a ţesut? Pe cine să întreb, cum să aflu? De ce sunt oamenii răi? Atât de răi! Sau, cum spunea tata: duşmani?!</p>
               <p rend="justify">Două zile mai târziu, a venit la noi un fost coleg de şcoală al fratelui meu, Sandu Verghi. Fusese şi el în seara aceea la, sindrofie. Stătusem mai mult de vorbă cu el, aveam o mulţime de amintiri comune. Totuşi, după atâţia ani, nu-mi venea să-i spun pe nume şi chiar el ezita între „dumneata” şi „tu”. Şi iată-l acum în faţa mea, încredinţându-mă că e dezolat de cele ce s-au întâmplat la familia S.</p>
               <p rend="justify">—  Dacă vrei, pot să vorbesc cu domnul S.</p>
               <p rend="justify">—  Să vorbeşti? De ce? Şi despre ce?</p>
               <p rend="justify">Şi-a dat seama că nu ştiu nimic.</p>
               <p rend="justify">—  Diana – îmi dai voie să-ţi spun pe nume?</p>
               <p rend="justify">—  În seara aceea cineva a născocit o poveste, care s-a împrăştiat cu iuţeala fulgerului.</p>
               <p rend="justify">—  Ştiu că s-a împrăştiat, dar nu cunosc povestea.</p>
               <p rend="justify">—  O infamie! Nici n-aş putea să repet. Amănuntele sunt penibile. Dar, în sfârşit, cineva a inventat că noi amândoi am fost surprinşi în salonul turcesc, unde ar fi fost întuneric, de către cineva care ar fi intrat întâmplător şi ar fi aprins lumina. Că ţinuta noastră. Cam asta ar fi.</p>
               <p rend="justify">Am stat ca doi bătrâni la sfat şi ne-am întrebat ce-i de făcut. În cele din urmă, Sandu mi-a spus:</p>
               <p rend="justify">—  Diana, sunt gata să te iau de nevastă.</p>
               <p rend="justify">Am râs. Ne-am amintit de mahalaua în care am copilărit.</p>
               <p rend="justify">—  Nu, şotron nu jucam. Nu uita că sunt cu trei ani mai mare. Dar erai înăltuţă, isteaţă şi purtai un moţ mare de tot, care sălta de fiecare dată când săreai într-un picior. Dacă jucam şi eu câteodată. Era aşa, fiindcă îmi plăcea moţul.</p>
               <p rend="justify">—  Ţii minte când am jucat odată într-o mică piesă, Umbrela pierdută? I-am împrumutat nişte pantaloni albi lui Nicu. Da? Pantalonii erau prea strâmţi şi, când s-a aplecat, i-au plesnit în spate. Ce-am mai râs!</p>
               <p rend="justify">—  Pe urmă v-aţi mutat pe Izvor.</p>
               <p rend="justify">—  De ziua lui Nicu i-ai adus o carte, Quentin Durward. Un exemplar superb.</p>
               <p rend="justify">—  Îţi aduci aminte?</p>
               <p rend="justify">—  E prima carte care a intrat în biblioteca lui.</p>
               <p rend="justify">—  Ei, cum se poate?!</p>
               <p rend="justify">—  Nicuşor prefera bicicleta. Când avea cinci lei, dădea fuga la Pucher. Era un atelier de reparat biciclete, pe care le şi închiria cu ora. Când n-avea bani, juca fotbal.</p>
               <p rend="justify">—  Deci tu erai intelectuala familiei.</p>
               <p rend="justify">—  Descoperisem pe Splai, la câţiva paşi de Podul Izvor, biblioteca „Socec”. Aveam unsprezece ani şi citeam Ivette de Maupassant, Adolphe de Benjamin Constant, Elena de Bolintineanu.</p>
               <p rend="justify">—  Ţi le recomanda bibliotecarul?</p>
               <p rend="justify">—  Era o bibliotecară. Dar eu alegeam singură după fişier titlurile cu nume proprii: Don Carlos, Cidul. Tu cum ai dispărut?</p>
               <p rend="justify">—  Am dat diferenţa şi am trecut la liceu, Nicu a rămas la Şcoala evanghelică. Pe urmă am plecat în străinătate. Veneam în fiecare an în vacanţă. Dar nu te-am mai întâlnit. Acum, când te-am văzut, nu mi-a venit să-mi cred ochilor. Când ai crescut? Semănai cu fata cu moţ şi, totuşi. În sfârşit, ce să-ţi mai fac complimente? Nici nu ţi-am spus că eşti frumoasa şi ai văzut ce a ieşit.</p>
               <p rend="justify">Înainte de plecare, Sandu m-a întrebat dacă sunt de acord să meargă la domnul S. Să-i ceară explicaţii.</p>
               <p rend="justify">—  Îmi închipui că nu răspunde numai de paltoanele pe care invitaţii le atârnă în vestibul, ci şi de reputaţia lor.</p>
               <p rend="justify">Mai târziu i-am scris lui Michi o scrisoare. I-am vorbit despre vizita lui Sandu, i-am povestit fără a lăsa deoparte vreun amănunt cum mi-am petrecut timpul la serata familiei S., cu cine am stat de vorbă, cu cine am dansat. „îţi închipui cât de nedumerită am fost la telefon, cât de indignată sunt de cele ce s-au născocit. Şi cât m-a durut scrisoarea ta.”</p>
               <p rend="justify">Am scris paisprezece pagini. Şi am încheiat aşa: „Dacă n-ai fost în stare să respingi o astfel de născocire, să mă ocroteşti prin încrederea ta, atunci e mai bine să nu ne mai vedem”.</p>
               <p rend="justify">Sandu a început să vină pe la noi. Vorbise cu domnul S., care se arăta dezolat şi regreta întâmplarea, dar nu putea să îndrepte nimic.</p>
               <p rend="justify">—  Trebuie să fi fost invidia unei fete urâte, care a vrut s-o dizloce cu orice preţ pe Diana din lumea noastră.</p>
               <p rend="justify">—  Va să zică, există două lumi, a voastră şi a noastră? L-am întrebat pe Sandu.</p>
               <p rend="justify">—  Diana, eu văd lucrurile altfel.</p>
               <p rend="justify">Aşteptam cu înfrigurare răspuns la scrisoarea adresată lui Michi, când iată-l chiar pe el în faţa mea.</p>
               <p rend="justify">Strângându-mi mâna, m-a întrebat sfios:</p>
               <p rend="justify">—  E adevărat tot ce mi-ai scris, Diana?</p>
               <p rend="justify">Am tăcut tristă. Îmi dădeam seama că, orice ar crede acum, nu mai are importanţă. Îmi simţeam sufletul împietrit.</p>
               <p rend="justify">—  Da. (Îmi venea să-i spun: „E prea târziu. Pentru orice e prea târziu.”)</p>
               <p rend="justify">Dar Michi n-a înţeles. Era prea fericit că a trecut furtuna. Că eram iar împreună.</p>
               <p rend="justify">Într-o zi m-am pomenit cu şoferul lui Sandu. Îmi aducea o scrisoare.</p>
               <p rend="justify">—  E bolnav? Am întrebat îngrijorată, şi am rupt plicul cu nerăbdare.</p>
               <p rend="justify">—  Nu, doamna e bolnavă. Domnişorul a plecat cu doamna. Au plecat la Viena.</p>
               <p rend="justify">Sandu îmi scria că pleacă la Viena, s-o însoţească pe mama lui, care trebuia să se opereze. „N-am avut timp să-mi iau rămas bun, Diana, dar vreau să ştii că te iubesc. Dar tu ce sentimente ai pentru mine? Vreau să fiu sigur că nu-ţi sunt indiferent. Te rog, telegrafiază-mi. Sunt aici, lângă mama, care trebuie să fie operată, amărât din cauza ei şi disperat din cauza ta. Linişteşte-mă cu un cuvânt. Nu mai am răbdare. Telegrafiază-mi!”</p>
               <p rend="justify">Reciteam scrisoarea lui Sandu şi auzeam ca în vis cuvintele verişoarei mele, Mia: „Dacă s-ar îndrăgosti Sandu de tine. Ce lovitură! Sonde de petrol la Ploieşti, automobil”.</p>
               <p rend="justify">În clipa aceea poştaşul se înapoia, spunând că are pentru mine o scrisoare. Era de la Michi. M-am uitat lung la plic, apoi, fără grabă, fără vlagă, l-am desfăcut.</p>
               <p rend="justify">„Dianet, iubita mea, sunt fericit! Am căpătat postul de care îţi vorbeam, la Ministerul Sănătăţii. E foarte modest, dar poate vom putea s-o scoatem la capăt. Tu ai să te mulţumeşti cu puţin? Eu cred că da, şi, apoi, sper să mai găsesc nişte ore de chimie şi matematici la un liceu. Directorul liceului comercial e prieten cu tata. Fără să mai punem la socoteală că tu ai să-ţi iei într-o zi licenţa şi ai să fii un mare avocat. Mai greu o să fie cu părinţii mei. Şi mai ales cu mama. O să fie foarte greu. Dar să ştii că atitudinea lor, oricare ar fi, nu va schimba nimic. Aici îmi dau demisia numaidecât. Nu mai pot să stau departe de tine, şi nici nu mai vreau! Te sărut. Te sărut!”</p>
               <p rend="justify">M-am sprijinit de fereastră şi am privit prin geamurile cârpite ale geamlâcului. Fulgi mari, albi cădeau leneşi în albastrul întunecat al serii. Dar nu-i vedeam decât în apropierea pământului, casa fiind scundă, turtită, cu o treaptă îngropată în pământ. Din casa noastră nu se vedea nici un petic de cer, dar simţeam că voi scăpa de ea curând şi că, oricum va fi în altă parte, va fi mai bine. De aici trebuia să scap, să scap.</p>
               <p rend="justify">Am luat lampa – agăţată, în cui, de rama uşii, între cele două odăi, ca să dea lumină în amândouă – şi am pus-o pe masă. Apoi am luat hârtie, cerneală şi toc şi i-am scris lui Michi o scrisoare lungă. Lui Sandu nu i-am răspuns. Îmi dădeam seama că e dintre acei feciori de bani gata care cred că li se cuvine orice, care schimbă nevestele cum schimbă automobilele, ca să aibă mereu ultimul tip. Pentru Sandu eram un capriciu, jucăria pe care o dorea. Şi pe care ştia că nu poate s-o aibă altfel decât cu pecetea ofiţerului de stare civilă. Michi avea pentru mine un sentiment adânc, încercat.</p>
               <p rend="justify">Dar eu? La asta n-am ştiut să răspund. Sau, mai bine zis, am dat deoparte, instinctiv, răspunsul, ca pe o muscă supărătoare.</p>
               <p rend="justify">Simţeam că familia Ioanescu se opune, îndârjit, la căsătoria noastră. Dar despre asta, atât Michi, cât şi eu evitam să vorbim. Totuşi, într-o zi mi-a mărturisit că în urma unei discuţii, văzând că nu-i poate îndupleca pe ai săi, le-a spus că se va însura fără consimţământul lor, că-i în stare şi fără ajutorul lor să-şi întreţină nevasta. Şi şi-a aşezat lucrurile în geamantan. Dar când să iasă pe uşă, pe mama lui au podidit-o lacrimile, el s-a înapoiat şi, din cauza tensiunii în care trăia de zile şi nopţi, a plâns ca un copil în braţele ei! „O iubeşti chiar atât de mult?” l-a întrebat maică-sa. „Foarte mult, mamă”. „Atunci, vino cu ea duminică, s-o cunoaştem şi noi.”</p>
               <p rend="justify">Eram atât de emoţionată înaintea acelei duminici, că în ultimul moment n-am mai vrut să mă duc. Mă zvârcolisem o noapte întreagă, fără să închid ochii, copleşită de tot felul de întrebări care îmi strângeau capul ca într-un cerc de fier. Dar Michi ar fi fost atât de nenorocit, şi bieţii mei părinţi atât de dezamăgiţi dacă nu m-aş fi dus, că am pornit de acasă alături de Michi, strângându-mi pumnii şi dinţii, cum aveam obiceiul când trebuia să-mi adun toate forţele şi să păşesc înainte.</p>
               <p rend="justify">Mama şi tata au rămas la uşa bucătăriei, cu lacrimi în ochi. Ce drag mi-a fost tata în clipa aceea şi ce mult aş fi vrut să-l sărut. Dar nu ţineam minte să-l fi sărutat vreodată. M-am întors şi am sărutat-o pe mama pe obraji, luând-o cu braţele de gât şi privindu-l în ochi, peste umărul ei, pe tata. Ţigara lipită în colţul gurii îi tremura.</p>
               <p rend="justify">De lângă simigeria lui Papa-Iani, Michi a luat un taxi. Mă ţinea de mână tot timpul. Eu nu scoteam nici un cuvânt.</p>
               <p rend="justify">Îmi aminteam că odată, aveam cinci ani, mă rătăcisem la Mamaia în gară. Cineva striga: „S-a rătăcit o fetiţă, o fetiţa şi-a pierdut mama!”.</p>
               <p rend="justify">Şi am urcat treptele casei acoperite cu iederă, pe strada General Berthelot, oprindu-mă, după fiecare treaptă, să respir şi să întârzii clipa când aveam să dau ochii cu familia lui Michi. Îmi tremurau picioarele, ca pe vremea când traversam Piaţa Ovidiu, spre şcoala de lângă geamie, în prima zi de şcoală.</p>
               <p rend="justify">O  jupâneasă, cu şorţul alb plisat şi cu un fel de scufie scrobită pe cap, gătită ca în anume filme şi piese de teatru, a venit să-mi ajute să scot şoşonii. Mă aşteptam ca tatăl lui Michi să apară în uniformă, cu decoraţii. De aceea, când l-am văzut în civil şi cu totul altfel decât mi-l închipuisem, am rămas descumpănită. Avea în acelaşi timp o înfăţişare comică şi severă. Purta capul sus şi ţeapăn, de parcă gulerul tare, prea înalt, îi ridica bărbia. Ţinea buzele strânse, ca Stan, din cuplul Stan şi Bran, şi conturul gurii, sub forma unei linii încreţite, părea cu atât mai mobil cu cât privirea era încremenită într-o veşnică mirare. Avea nasul acvilin şi totuşi în vânt, oprindu-se brusc pe linia care pornea oblic de la buza superioară în sus către vârf; distanţa dintre nas şi gură rămânea mult prea mare. S-ar fi spus că purtase ani de zile o mustaţă care fusese rasă chiar în ziua aceea. Sprâncenele negre, groase, scurte şi cocoţate pe frunte mai sus ca de obicei îi dădeau poate aerul acela de mirare. Dar acest om cu figura ţeapănă, cu trăsături exagerate, ca într-o caricatură, avea vorba moale (parcă în contrast cu gulerul scrobit), cu un vag accent moldovenesc şi, fără sfială, mi-a arătat că-i plac.</p>
               <p rend="justify">—  Nu-mi închipuiam să fii atât de nostimă, mi-a spus de cum m-a văzut, neaşteptat, cu o sinceritate de copil poznaş, recunoscând în felul acesta că se vorbise în casă de mine şi că avusese curiozitatea să mă cunoască.</p>
               <p rend="justify">—  Ne-a vorbit de dumneata doamna Dima, a intervenit mama lui Michi, care părea că stă acolo ca să repare poznele soţului ei. (Nu ştia că Michi îmi împărtăşise dorinţa mamei lui de a-l însura cu Ilinca.)</p>
               <p rend="justify">Femeie înaltă, voinică, cu părul alb ca zăpada, tăiat scurt pe ceafa groasă, bărbătească, avea în privire, în vorbă şi în mers ceva foarte hotărât (tipul nevestei de ofiţer, obişnuită să poruncească ordonanţei). Mă privea cu ochii unui cunoscător care evaluează un obiect numai din obişnuinţă de amator, şi nu cu interes de cumpărător.</p>
               <p rend="justify">—  Eşti prietenă cu Ilinca, nu-i aşa? (Şi, fără să aştepte răspunsul.) O fată cuminte, aşezată, cum nu mai sunt fetele azi.</p>
               <p rend="justify">—  Mai sunt şi azi. (am surâs, contrazicând-o cu politeţe), numai că unele sunt, cum spuneţi dumneavoastră, aşezate, iar altele, mai vii, mai vioaie.</p>
               <p rend="justify">—  Ba, ce să-ţi spun, mie nu-mi place, a intervenit colonelul, E întunecată, de parcă i s-ar fi înecat corăbiile, şi, pe urma, eu am avut totdeauna slăbiciune pentru blonde.</p>
               <p rend="justify">—  Acu e vremea ta, a replicat ironic doamna Ioanescu. (Şi, vrând să mă înţepe.) Azi toate femeile sunt blonde.</p>
               <p rend="justify">—  Chiar şi cele blonde (am replicat prompt, căutând iar să zâmbesc cât mai frumos), căci, orice s-ar spune, doamnă, blondele adevărate n-au dispărut.</p>
               <p rend="justify">S-a produs o tăcere care m-a speriat puţin şi care a fost întreruptă cu totul neaşteptat de hohotele de râs ale colonelului, care părea că avusese nevoie de clipa aceea lungă pentru a înţelege.</p>
               <p rend="justify">—  E deşteaptă. (S-a adresat lui Michi. Apoi mie.) Bravo, îmi placi! Auzi, chiar şi cele blonde. (Râdea cu obrazul aproape serios, dar cu sprâncenele vesel cocoţate pe frunte.)</p>
               <p rend="justify">Michi a propus să trecem în salon. Acolo, o doamnă bătrână m-a măsurat cu un face-ŕ-main17 ţinut uşor deasupra nasului, iar un domn gras, voinic, cu obrajii roşii, sănătoşi, părul alb şi mustaţa albă, stufoasă, s-a ridicat şi a făcut un pas spre mine.</p>
               <p rend="justify">—  Fratele meu, domnul deputat Ioanescu, l-a prezentat colonelul jovial.</p>
               <p rend="justify">Îi văzusem de multe ori fotografia în gazetă. Deputatul s-a uitat pe rând la Michi şi la mine şi a spus cu înţeles:</p>
               <p rend="justify">—  Bravo, băiete! Să vii cu domnişoara la vie. O să facem un chef ca pe vremuri. Când dansam, la Cercul Militar, maneaua şi chiulabaua. Cunoşti danţurile astea, duduiţă?</p>
               <p rend="justify">—  Ei, şi acum ce vrei? Să-ţi scoţi pantofii şi să joci pe vine? L-a întrebat tatăl lui Michi, căutând parcă să-l pună dinadins, faţă de mine, într-o lumină ridicolă.</p>
               <p rend="justify">Doamna cea bătrână, al cărei nume şi grad de rudenie nu-l reţinusem, mă privea neobosit cu face-ŕ-main-ul, întrebându-l pe deputat dacă e gata vila.</p>
               <p rend="justify">—  Gata. Chiar aşa, de tot, nu-i, îi lipseşte veselia tineretului, şi o fată blondă. (Şi, către mine:) Te iau cu mine la Balcic, ce zici, duduiţă?</p>
               <p rend="justify">—  Eşti cam primejdios, a intervenit Michi.</p>
               <p rend="justify">Am căutat, la rândul meu, să glumesc:</p>
               <p rend="justify">—  Îmi place primejdia.</p>
               <p rend="justify">—  Ce primejdie, duduiţă, ce primejdios?! Măcar de-aş fi, măcar!</p>
               <p rend="justify">Şi a râs cu atâta poftă, un râs atât de contagios, încât am râs cu toţii pe rând, fără să ştim bine de ce.</p>
               <p rend="justify">Până şi mama lui Michi, care părea mereu plictisită, a surâs.</p>
               <p rend="justify">Colonelul, gelos că fratele lui, atât de spiritual, ar putea să-mi capteze atenţia, încerca să mă pună în gardă:</p>
               <p rend="justify">—  Să ştii că-i mare crai, nu degeaba a fost răspopit.</p>
               <p rend="justify">Deputatul se scuză, supărat, copilăros:</p>
               <p rend="justify">—  Nu ţi-a povestit Michi? E o întâmplare hazlie. Tata, ierte-l Dumnezeu, a vrut să aibă un băiat popă şi unul ofiţer. Că aşa era obiceiul. Şi m-a făcut popă pe mine, că eram cel mai mare, cu toate că mie mi se potrivea să fiu ofiţer, şi, mai ales cavalerist, necum frate-meu. Ei, într-o zi, ce să vezi: slujisem la biserică şi duceam mortul la cimitir. Pe drum, întâlnesc un geambaş. Ducea un cal la târg, să-l vândă. Un cal de toată frumuseţea. Mi-am pierdut capul. Am lăsat mortul, am încălecat roibul şi am făcut cu el o raită prin târg, să văd câte parale face. Asta-i tot. Tata nu mai scotea capul în târg de ruşine. Dar mie mi-a prins de minune. Am plecat la Bucureşti. Frate-meu era aici, la Şcoala militară, şi avea şi el succesele lui până am venit eu. Că pe urmă. Şi până azi, tot aşa.</p>
               <p rend="justify">Jupâneasa a venit cu cafele turceşti. Am refuzat să iau, fiindcă, deşi atmosfera era mai caldă şi mai destinsă decât nădăjduisem, totuşi emoţia cu care urcasem scările acelei case era cu atât mai puternică acum cu cât era mai reţinută, mai mascată. Mi-era frică să nu-mi tremure mâna când voi lua ceaşca.</p>
               <p rend="justify">—  De ce nu serveşti? M-a întrebat colonelul, care nu mă pierdea din ochi.</p>
               <p rend="justify">N-am apucat să dau vreo explicaţie, când doamna Ioanescu, făcând o mişcare greşită, a lovit tava, şi o ceaşcă de cafea s-a vărsat în întregime pe rochia mea.</p>
               <p rend="justify">Era o rochie împrumutată. Dimineaţa aceea a fost una din cele mai dureroase din viaţa mea. Înţelesesem că Michi s-a străduit mult să fiu invitată, că părinţii lui aşteptau să mă vadă din curiozitate, fără nici un fel de bunăvoinţă. Bănuiam că nu va rămâne nici un amănunt nebăgat în seamă în ceea ce mă privea şi mi se părea că nici o rochie nu-i destul de nimerită pentru această zi mare. Cu o emoţie care îmi strângea stomacul, dar cu zâmbetul pe buze, m-am dus la câteva colege, să încerc să împrumut o rochie. Dar fiecare, înşirând fraze şi scuze, obligându-mă să ascult tot felul de istorii, mă refuza.</p>
               <p rend="justify">Am nimerit, în cele din urmă, la soţia fotografului, vecina noastră. Era ultima încercare şi nu credeam deloc în izbânda ei. Dar iată că, măgulită de încrederea mea, şi, mai ales, de confidenţele mele, a apelat la o nepoată a ei, vânzătoare într-o casă de mode, care, de altminteri, se îmbrăca cu mult gust. Rochia pe care mi-a adus-o era de un verde-cenuşiu de voal gros, mat, fără mâneci şi cu un bolero pe deasupra, scurt până în talie, cu mânecuţe până la cot. Brâul, lat, de catifea roz, strângând bine talia, se vedea pe jumătate din bolero. Verdele acela îmi venea nespus de bine, rochia era pe măsura mea. Uitasem aproape că nu-mi aparţine, şi acum, iat-o pătată, stricată.</p>
               <p rend="justify">Dar nu trebuia să se vadă cât e de gravă întâmplarea!</p>
               <p rend="justify">—  Se pare că asta înseamnă noroc, am spus, zâmbind.</p>
               <p rend="justify">—  Cu siguranţă, făcu unchiul lui Michi, şi dacă îmi dai voie, îţi fac cadou o rochie nouă.</p>
               <p rend="justify">Colonelul părea contrariat. Doamna Ioanescu a răspuns cu un surâs subţire:</p>
               <p rend="justify">—  Deputaţii făgăduiesc uşor.</p>
               <p rend="justify">Michi şi-a udat batista în paharul cu apă şi, cu seriozitatea pe care o punea în tot ce făcea, a încercat să-mi cureţe rochia.</p>
               <p rend="justify">Doamna Ioanescu a continuat să fie depărtată, rece şi politicoasă. Mi-a promis să-mi trimită a doua zi de dimineaţă jupâneasa, să-mi ia rochia, s-o ducă la curăţătorie. Dar, fără să mă sprijin pe fapte anume, simţeam cum căuta să mă încolţească cu întrebări, cu priviri, cu observaţii în aparenţă fără legătură cu mine, dar urmărind să mă pună în inferioritate şi „poate, cine ştie, să-i deschidă ochii lui Michi. Vorbea, bunăoară „în general„ despre „fetele de azi”, dar dădea exemple concrete despre moralitatea lor.</p>
               <p rend="justify">—  Sora mea ţine în gazdă o studentă. Ei bine, de câteva zile cunoaşte un tânăr, care vine s-o viziteze seara, şi stă cu el de vorbă toată noaptea, cu lumina aprinsă.</p>
               <p rend="justify">—  Păi dacă ar stinge lumina, ce părere şi-ar face tânărul despre domnişoara care l-a invitat? O întrerupse colonelul.</p>
               <p rend="justify">Iar deputatul;</p>
               <p rend="justify">—  O cunosc eu pe Lucica, pe ea mai mult o supără lumina aprinsă, consumul de electricitate.</p>
               <p rend="justify">Am râs cu toţii, afară de colonel, care a ridicat sprâncenele, gelos de succesul fratelui sau.</p>
               <p rend="justify">—  Ai spus că te numeşti Slavu? Interveni doamna, care, din când în când, îşi potrivea face-ŕ-main-ul pe nas ţi mă cerceta cu atenţie. Nu eşti rudă cumva cu Slavu, un mare proprietar de păduri?</p>
               <p rend="justify">—  Dimpotrivă! Am răspuns prompt şi cu o agresivitate care m-a supărat la auz. Îmi dădeam seama că însuşi cuvântul e nefericit.</p>
               <p rend="justify">—  Ce înseamnă dimpotrivă? Întrebă coloneleasa.</p>
               <p rend="justify">Nu ştiu de ce a urmat o tăcere stânjenită, care se prelungea şi mă izola, mă îndepărta din intimitatea pe care o crease atitudinea familiară a celor doi fraţi.</p>
               <p rend="justify">—  Dimpotrivă” înseamnă tăietor de lemne.</p>
               <p rend="justify">Doamna cu lornionul de aur mă fixa cu privirea saşie. Iar eu băgăm de seamă că lângă ureche are o pată neagră, de forma unei măsline, şi asta îmi amintea, de o poveste a bunicii despre cineva din familie care, fiind însărcinată şi soţul zvârlindu-i, în glumă, o măslină, copilul se născuse cu un astfel de semn.</p>
               <p rend="justify">Aş fi vrut să fac socoteala anilor care au trecut de atunci, dar am întâlnit ochii reci ai doamnei Ioanescu.</p>
               <p rend="justify">—  Chiar tăietor de lemne! Parcă ştiam.</p>
               <p rend="justify">Atunci, Michi, aruncându-mi un colac de salvare:</p>
               <p rend="justify">—  Diana ar putea să spună ca Napoleon: Familia mea începe cu mine<hi rend="color(#000000)">…</hi>
               </p>
               <p rend="justify">—  Nu, n-am să spun aşa. Familia mea începe ca orice familie de oameni de treabă. Strămoşii mei n-au venit din Fanar şi nu figurează în Almanahul Gotha18, dar sigur că au fost oameni cinstiţi.</p>
               <p rend="justify">—  Bravo, bravo! Făcu deputatul şi numai că nu bătu din palme. Fată deşteaptă. Apoi, glumeţ, către Michi: Dacă n-o iei tu, o iau eu.</p>
               <p rend="justify">A  fost o explozie de veselie. Toţi au râs. Mai ales eu, care scăpăm astfel de o prea mare tensiune nervoasă. Totul s-a întors în favoarea mea, căci bruscheţea jovială a deputatului a readus lucrurile la însuşi scopul vizitei mele în chipul cel mai firesc. Michi mi-a luat mâna. Atunci colonelul a intervenit:</p>
               <p rend="justify">—  I-auzi, Michi, trebuie să te grăbeşti, s-o duci la ofiţerul stării civile.</p>
               <p rend="justify">Şi iar am râs cu toţii, afară de doamna Ioanescu, care a zâmbit cu bunăvoinţă, şi de doamna care şi-a închis face-amein-ul, vârându-l în poşetă, ca la un sfârşit de spectacol.</p>
               <p rend="justify">—  La ce te gândeşti? M-a întrebat Michi în trăsura care mă ducea acasă.</p>
               <p rend="justify">Trăsura şi-a încetinit mersul în urma tramvaiului, care se oprise în staţie, în dreptul Ministerului de Domenii, Michi s-a uitat la ceasul cel mare al ministerului; şi l-a potrivit pe al lui, Am întrebat, distrată, cât e ceasul. Era opt. Cu două ore înainte, în taxiul care mă ducea la părinţii lui Michi, îmi ţineam pumnii strânşi, dinţii încleştaţi.</p>
               <p rend="justify">—  La ce te gândeşti, Diana? Mă întreabă Michi din nou.</p>
               <p rend="justify">—  La o fetiţă de şase ani, care se întorcea acasă după prima zi de şcoală. Murea de frică să nu fie ascultată din toate cărţile cu care îşi încărcase ghiozdanul, şi chiar din partea a doua a cărţii de citire. Când colo, n-a avut loc decât sfeştania. Fetiţa se numea Diana. Tot aşa ca şi azi, mă aşteptam să întâlnesc figuri severe, măşti de groază. Îmi vin atât de des în minte imagini din copilărie, încât mi se pare că am mai trăit o dată, în altă viaţă. Uneori mă chinuie asemănarea unei clipe cu alta, pe care nu ştiu când am mai trăit-o. Dar sigur că am mai trăit-o. Şi lucrurile se întâmplă întotdeauna parcă altfel decât mă aştept.</p>
               <p rend="justify">—  Mie mi se întâmplă „dimpotrivă”, exact aşa cum mi le închipui, zâmbi Michi cu afecţiune.</p>
               <p rend="justify">—  Nu ştiu de ce am spus dimpotrivă. De ce am fost agresivă? Vezi, e curios. Acasă îl înfrunt pe tata. Mă înfurie tot ce spune, tot ce face. Ei bine, când nu e de faţă, simt nevoia să-i iau apărarea, oricât de indirect ar fi atacat.</p>
               <p rend="justify">—  Tatăl tău e un om foarte simpatic.</p>
               <p rend="justify">Îmi aminteam de Puiu: „Am pentru tatăl tău o mare admiraţie”.</p>
               <p rend="justify">—  Tatăl meu e un om foarte cinstit.</p>
               <p rend="justify">Am spus cuvintele astea cu o mândrie care l-a făcut pe Michi să mă privească atent şi, luându-mi mâna, să încerce parcă să mă mângâie.</p>
               <p rend="justify">—  Diana, Diana, eşti plină de surprize!</p>
               <p rend="justify">Coteam pe Calea Moşilor, în dreptul simigeriei lui Papa-Iani; caii se speriară de tramvaiul care trecea. Îi vedeam pe cei doi fraţi, ca doi băieţi de liceu, întrecându-se să-mi placă. În dreptul fotografului mi-am amintit de rochia împrumutată, pătată cu cafea.</p>
               <p rend="justify">—  Îţi pare bine, Diana, c-ai să fii nevasta mea?</p>
            </div>
            <div type="div2">
               <head>VI</head>
               <p rend="justify">„Din dragoste sau din interes te-ai măritat cu Michi?” m-a întrebat Ilinca.</p>
               <p rend="justify">Ea se întorcea de la Paris, unde urmase pianul un an, cu Cortot. Eu terminasem anul întâi de Drept.</p>
               <p rend="justify">Am rămas în faţa ei zăpăcită ca de o întrebare care ţi se pune la examen şi care e prea simplă faţă de tot ce ai pregătit, faţă de miile de pagini înghesuite şi încurcate în cap.</p>
               <p rend="justify">Dacă m-ar întreba azi Ilinca de ce m-am măritat cu Michi, i-aş răspunde: „Pentru toate câte am povestit până aici, şi dacă n-ai priceput, mai citeşte încă o dată!” Fiindcă am povestit fapte din copilăria şi adolescenţa mea, aşa cum s-au întâmplat sau aşa cum mi le aminteam în nopţile când, neputând dormi, mă destăinuiam acestor caiete. Poate că multe din întâmplările descrise până aici par fără însemnătate, privite fiecare în parte. Dar toate la un loc o vor ajuta pe Ilinca să înţeleagă câte dezamăgiri adunasem şi cât de obosită eram în clipa când am crezut că, măritându-mă cu Michi, mă dezlipesc de acel destin cenuşiu, de viaţa mea de acasă, de „pânza de păianjen”.</p>
               <p rend="justify">Am povestit fapte din copilărie şi adolescenţă, aşa cum s-au petrecut, sau aşa cum mi le-am amintit mai pe urmă. Dar nu ştiu dacă am izbutit să arăt că am suferit din pricina lor ca o jupuită de vie. Azi ştiu că viaţa noastră se depăna într-un oraş ruinat de război, în care multe case semănau cu casele noastre dărăpănate şi nu numai din pricina războiului. Sărăcia cu formele ei tentaculare, disperate, îşi avea alte explicaţii. Dar noi în casă auzeam: „Suntem refugiaţi. Dacă nu ne-am fi refugiat”. Ani de zile am băut toţi dintr-un singur pahar. Era de argint, primit la botezul lui Nicuşor. Mama l-a luat în grabă, când am fugit. Îmi dau seama azi că anume mâhniri sunt uşurate de înţelegerea exactă a cauzelor lor, desfiinţate sau agravate în perspectiva timpului. Dar aceea era viaţa mea, drama mea şi, deşi azi, înţelegând împrejurările, judec altfel, n-o pot socoti mai puţin adevărată. Se ştie, bunăoară, că şi bogătaşii taie lemne, chiar şi monarhii. Dar tăiatul lemnelor nu e o suferinţă în sine (cu atât mai mult când o faci din plictiseală, curiozitate sau sport), ci suferinţa este să ştii că n-ai nici o perspectivă, că n-ai de ales, că nu poţi ieşi la lumină, că vei tăia lemne toată viaţa, tu şi ai tăi. Simţeam, de copil, şi cu atât mai aprig acum, nevoia de a avea un colţ al meu, un loc unde să mă pot izola (îmi făceam lecţiile şi îmi petreceam timpul pe garderob). Mai târziu, lipsa unei case „ca lumea” mi se părea că mă scoate pe veci din rândul celor pe care îi socoteam egalii mei, şi-l condamnam pe tata. E adevărat că era uşuratic şi, de pildă, ca să arate proprietarului că poate să trăiască şi fără el, se muta de colo până colo, într-o epocă în care chiriile creşteau zi de zi. Tata era, pentru un cap de familie, prea boem, sau poate ca să-şi ascundă neputinţa de a face faţă greutăţilor, din orgoliu excesiv, trâmbiţa planuri de viitor, prefăcându-se a nu băga de seamă necazurile noastre. Când avea bani, cheltuia nesocotit cu masa, pentru a ne da impresia belşugului, când pentru noi esenţial era casa. Şi aşa am trăit ani de zile, cu teama şi neliniştea chinuitoare de a nu se afla cum locuim, cu cugetul îngreunat al omului cumsecade căruia i s-a întâmplat, prin cine ştie ce împrejurări, să aibă un cazier ruşinos.</p>
               <p rend="justify">Am trăit într-o agitaţie necontenită, în care şi cele mai mici neînţelegeri dintre părinţi se transmiteau celor din jur vertiginos. Poate că şi mama, măritându-se cu Cobadin, ar fi putut să urce o treaptă socială, şi dacă renunţase pentru sine la acest „ideal”, îl dorea cu atât mai mult pentru noi. Pe când tata, dispreţuind burghezia, se zbătea totuşi (de dragul nostru) să se menţină măcar la periferiile ei.</p>
               <p rend="justify">Abia azi îmi dau seama cât se zbuciuma tata, cât alerga şi cu câtă delicateţe ascundea, sub aparenţa unui om care se ceartă şi înjură, truda lui, neliniştea nopţilor, când scormonea cu mintea mijlocul de a-şi câştiga pâinea cinstit.</p>
               <p rend="justify">—  Am găsit pe cineva care are o instalaţie de prelucrat lâna. Până acum a dat numai pagubă. M-am interesat la ţărani cu cât pot cumpăra lâna de oi, cum s-o spăl mai bine decât „specialistul” lui, care habar n-are şi fură de stinge; cum s-o desfac în fire de mai multe feluri. I-am arătat cu creionul pe hârtie că, în loc de pagubă, poate să aibă beneficiu dacă, pe lângă salariu, îmi dă şi mie un procent din câştig. Dacă îmi lasă mie toată bătaia de cap, garantez eu! Răspund eu!</p>
               <p rend="justify">—  Şi tu ce pui? A întrebat mama sfioasă.</p>
               <p rend="justify">—  Munca! A răspuns tata, cu vădită mândrie.</p>
               <p rend="justify">Asta punea tata întotdeauna în „treburile” lui: munca. Şi fiindcă nu avea alt capital, şi fiindcă ştia că, orice ar face, munca lui sfântă, truda lui cinstită va fi strivită de ticăloşi, avea din zi în zi mai mult păr alb, era din zi în zi mai adus din spate, mai violent, mai revoltat, mai mândru. Din şoaptele acoperite de greutatea întunericului, întretăiate de respiraţia agitată a părinţilor mei, am învăţat o mulţime de amănunte despre fabricarea lânii. Mama întreba, ca un copil:</p>
               <p rend="justify">—  Ce-i aia cardă?</p>
               <p rend="justify">—  Maşina care transformă lâna în tort.</p>
               <p rend="justify">—  Dar sefactorul?</p>
               <p rend="justify">Vedeam, în imaginaţie, lâna întinsă pe rogojini, la soare, dată prin darac, ieşind în valuri spumoase din maşina de pieptănat. Dar în ziua în care m-am dus acolo, totul mi-a apărut altfel. L-am găsit pe tata într-un nour de praf, care m-a înecat şi m-a orbit.</p>
               <p rend="justify">—  Ce-i asta? Am întrebat, speriată.</p>
               <p rend="justify">Mi-a răspuns sufocându-se, dar cât se poate de simplu:</p>
               <p rend="justify">—  Iese praful, ciulina din lână. Parcă mergi la şcoală. Nici atâta n-ai învăţat?!</p>
               <p rend="justify">Praful şi scamele din aer mă înecau. Roţile de transmisiune, legate de un drug de fier în tavan, şi curelele lor late, mulţimea de roţi dinţate ale maşinilor, sulurile mari şi mici, totul se învârtea, dar parcă fiecare în parte, cu alt ritm, cu alt sâsâit, cu altă şuierătură, cu alt sens, cu alt rost. Văzul şi auzul mi s-au zăpăcit. Nu puteam să respir. Aş fi vrut să fug, dar şi să rămân, să văd ce se întâmplă. Oamenii se înţelegeau mai mult prin semne. Când unul răsucea pumnul, altul aducea cât ai clipi o şurubelniţă; când cineva a întins două degete, vrând parcă să taie scamele din aer, o femeie a sărit numaidecât cu o foarfecă. Avea pântecul umflat, ca al mamei în ziua când a născut-o pe Maricica.</p>
               <p rend="justify">—  Nu pot să văd femei gata să nască în fabrică, spunea tata, vorbindu-i mamei pe întuneric. Lisaveta e în luna a opta. Dar câinele (cel care pusese banii) nu vrea să ştie. O să-l dau dracului cu fabrică cu tot!</p>
               <p rend="justify">Indignarea îl gâtuia mai mult decât praful. Dar despre praf şi zgomot nu vorbea niciodată.</p>
               <p rend="justify">Când m-a văzut la fabrică, a strigat furios:</p>
               <p rend="justify">—  Ce cauţi aici? Nu ştiţi că nu-mi place să vă amestecaţi în treburile mele?</p>
               <p rend="justify">Demascasem taina vieţii lui, aceea de care avea pudoarea să nu vorbească – munca lui.</p>
               <p rend="justify">Într-o noapte l-am auzit şoptindu-i mamei:</p>
               <p rend="justify">—  Nu pot lua un ban. Nu s-a câştigat nimic. Am luptat cât am putut ca să-şi scoată banii lui. (Şi simţind că mama nu pricepe.) E lângă Braşov, la Cisnădie, o industrie casnică de lână. Acolo fiecare gospodar are o maşină în casă. Nu-i costă forţa motrice, n-au cheltuieli de regie. Dar, mai ales, sunt fabricile cu maşini şi capital, şi lucrători aproape neplătiţi. Care fac concurenţă.</p>
               <p rend="justify">Uneori, când îmi făceam lecţiile noaptea târziu, îi urmăream resfirarea degetelor, cu care parcă făcea socoteli, în timp ce un muc de ţigară, galben, atârna lipit de colţul gurii. Din când în când punea un lemn în sobă şi, de la ţigara isprăvită, aprindea alta. Când şi le răsucea singur cu tutun şi foiţă, înţelegeam că treburile merg foarte prost.</p>
               <p rend="justify">Dar nu trecea mult şi, în liniştea nopţii, îl auzeam iar optimist:</p>
               <p rend="justify">—  Am o idee. O fabrică de scrobeală în stil mic. Trebuie să găsesc pe cineva să pună ceva bani în afacerea asta. Dacă o să meargă, o s-o mărească. La început o să-mi dea un salariu modest, pe urmă un procent.</p>
               <p rend="justify">—  Pe urmă o să-i dea un picior undeva. Mi-a şoptit Maricica.</p>
               <p rend="justify">Nici ea nu dormea.</p>
               <p rend="justify">Trebuia să scap de agitaţia asta obositoare, de nervozitatea, neliniştea care-mi aminteau de ajunul războiului, de anii refugiului şi care continuau ca un blestem. Voiam să fug cu orice preţ de acel destin de nomad care l-a urmărit pe tata şi de care începeam să cred că nu voi scăpa nici eu. Mă întrebam de ce s-a sinucis verişoara mea Elisa, de ce fiica cealaltă a mătuşii Sofia şi-a luat la cincisprezece ani lumea în cap. De ce a fugit de acasă?</p>
               <p rend="justify">Căsătoria mea cu Michi mi se părea că m-ar feri de acest destin, că m-ar abate din calea unor primejdii, că m-ar împiedica să cad într-o prăpastie.</p>
               <p rend="justify">E  drept că din când în când mă chinuiau îndoielile. Conştiinţa mă întreba dacă îl iubesc pe Michi. Şi atunci răspundeam ocolind adevărul: ţin la el, mi-e drag, simt că mă voi lega din ce în ce mai mult de el, aşa de mult, încât voi uita că iubirea înseamnă totuşi altceva, că ea nu poate exista fără emoţii, fără o atracţie puternică, fără înfiorarea pe care mi-o dădea, altădată, numai gândul că un punct negru pe care îl zăream departe pe mare ar putea fi Petre Barbu, şi poate fără dorinţa de a avea copii. Michi nu-şi dorea copii, n-avea pasiuni, aspiraţii, nostalgii.</p>
               <p rend="justify">Trăisem cu năzuinţe, cu nelinişti, cu ochii mari deschişi, într-o sforţare asemenea aceleia pe care o face orbul să vadă. Adulmecam în adierea fiecărui anotimp, a fiecărei clipe, rostul vieţii mele, împlinirea mea adevărată, simplă, bună, fără s-o găsesc. Dădeam proporţii nemăsurate dezamăgirilor poate fireşti la vârsta când şi iluziile sunt prea mari, când ţi se pare că fericirea întreagă ţi se cuvine, când n-ai nici îngăduinţă, nici înţelepciune.</p>
               <p rend="justify">Când l-am văzut într-o noapte pe Bob, care, cu o seară înainte, mă învăţase cum să recunosc stelele după sclipirea lor, lăsându-mă să cred că ar fi în stare să rupă una de pe cer şi să mi-o dea, când l-am văzut pe Bob strângând în braţe, în seara următoare, o fată, mi s-a părut că nu mai am ce aştepta de la viaţă.</p>
               <p rend="justify">Experienţa mea ca secretară de avocat nu lăsase nici ea loc unor iluzii. Greutăţile pe care le întâmpinam ca să-mi câştig existenţa şi să-mi păstrez demnitatea depăşeau parcă toate forţele cu care pornisem la drum.</p>
               <p rend="justify">Eram o povară pentru cei de acasă. Soră-mea crescuse şi ea. Trebuia să-şi termine şcoala, să se mărite şi ea fără zestre. Căsătorindu-mă cu Michi, mi se părea că o voi putea ocroti şi voi lua o povară de pe umerii mamei. Michi însemna adăpostul, liniştea, o prietenie caldă; şi, pentru ai mei, o mare uşurare. Şi apoi, mă obişnuisem cu dragostea şi admiraţia lui de fiecare clipă şi credeam, la nouăsprezece ani, că atât îmi va ajunge, că iubirea se întâlneşte numai o dată în viaţă, că pentru mine ea s-a numit Petre Barbu şi s-a pierdut undeva pe coasta stâncoasă a Mangaliei, în nisipul fierbinte, în valurile albastre, spumoase.</p>
               <p rend="justify">Îmi doream o casă luminoasă şi înţelegerea cu Michi. Nu am avut niciuna, nici alta. Negăsind post de inginer chimist, Michi a acceptat să intre, provizoriu, pe un post de inginer constructor, un fel de administrator al caselor unei mari societăţi de asigurare. Directorul societăţii era unchiul lui Puiu Daniel, şi, din capul locului, mi se părea o impietate ca viaţa noastră să atârne de omul care poate a contribuit la gestul lui digerat.</p>
               <p rend="justify">—  Altceva n-am găsit. Se scuza Michi. Salariul e prost, dar va fi compensat de o locuinţă bună, unde nu vom plăti chiria, lumina, căldura.</p>
               <p rend="justify">Dar casa cea bună s-a dovedit a fi locuinţa administratorului, o odaie într-un mezanin, pe aceeaşi sală cu un atelier de pălării, cu ferestrele dând într-o curte interioară, unde se deschideau ferestrele bucătăriilor şi ale odăilor de serviciu şi balcoanele, unde se scuturau covoarele. Nu puteam ţine geamurile deschise fără să intre în casă tot praful, tot mirosul, tot fumul. Zidurile din faţa noastră erau negre şi cădeau parcă peste noi. Trebuia să stăm ziua cu lumina aprinsă, cu storurile trase. Şi iar mă simţeam prinsă în pânza de păianjen. Doar pe fereastra îngustă, a chicinetei pe jumătate acoperită de hainele înghesuite pe un cuier, se putea vedea un petic de cer şi un colţ dintr-o curte: un copac bătrân, un coteţ de păsări, cuiburi de porumbei şi, uneori, un câine-lup. Casa nu se zărea, dar mi-o închipuiam luminoasă, cu ferestrele largi deschise spre cer, cu mobile grele, care îmbătrâneau tihnite acolo unde au fost aşezate din cine ştie ce început. Pentru unii viaţa era aşezată, tihnită, pentru alţii – cenuşie, ca un blestem.</p>
               <p rend="justify">Ştiusem, înainte de a mă mărita, din tot felul de zvonuri, că părinţii lui Michi au scăpătat, că tatăl lui încerca tot felul de speculaţi; la bursă. De ce se văitau de sărăcie oameni care locuiau totuşi într-o casă cu cinci odăi mari, aveau bucătăreasă şi fată în casă, îmi era greu să înţeleg.</p>
               <p rend="justify">—  Casa e ipotecată, îmi explica Michi. Dar mama s-a născut acolo. A mai avut una, pe care a vândut-o. Dacă ar trebui să se mute, s-ar sinucide. Slugile nu pleacă, fiindcă li se datorează o mulţime de bani. De altminteri, bucătăreasa e fosta mea dădacă, şi de mult nu mai primeşte leafă. În schimb, face atâtea servicii pentru o cameră şi o masă.</p>
               <p rend="justify">Într-o seară când m-am dus acolo, i-am găsit în întuneric. Nu plătiseră lumina la timp. Ardeau doar, într-un colţ al holului, cele două luminări ale pianului, iar în celălalt, ţigara din care trăgea puternic în piept colonelul. N-am ştiut ce trebuie să fac, ce să spun, cum să mă mişc.</p>
               <p rend="justify">A  doua zi s-a dus Michi şi a plătit pentru ei. Aveau în casă tablouri de Grigorescu, un candelabru de cristal, cumpărat la o licitaţie renumită în Italia, şi o colecţie de vase de ceramică. Dar când suna cineva, se schimbau la faţă, şi fata din casă era învăţată să răspundă că „boierii sunt plecaţi”. Fiindcă aveau datorii la zarzavagiu, croitoreasă, băcănie. Plecam de acolo, de fiecare dată, cu inima strânsă, uluită de această stranie înfăţişare a sărăciei.</p>
               <p rend="justify">Tatăl meu alerga iar din zori până în noapte, fără să găsească ceva de lucru. Nicu, nefiind în stare să se întreţină, se activase în armată. Maricica a fost nevoită să intre la liceul comercial, ca să poată găsi apoi mai uşor o slujbă. Îmi dorisem o viaţă nouă, cumpătată, tihnită, şi m-am pomenit cu griji mai mari ca înainte. Singurul fel în care îi puteam ajuta pe ai mei era să luăm masa cu ei, şi dându-i mamei bani pentru noi doi să gătească pentru toţi. Pe tata, ca să nu se simtă umilit, trebuia să-l conving că nu mă pricep în ale bucătăriei. Pe Michi, că n-am timp să mă ocup de gospodărie.</p>
               <p rend="justify">Pentru mine, drumurile pe care le făceam zilnic, până pe strada Vaselor, la Obor, unde locuia familia mea, erau foarte obositoare. Michi bombănea că trebuie să ia până acolo două tramvaie când iese de la slujbă. Dar greul îl ducea mama, ca să nu se bage de seamă că din două porţii de mâncare scoate cinci.</p>
               <p rend="justify">Am încercat de multe ori să lămuresc cauza neînţelegerilor dintre mine şi Michi. Azi mi se pare că trebuie să fi fost un punct de plecare greşit, aşa cum se întâmplă când sări un ochi la împletiturile cu andrele, după care totul iese rău. Uneori când îţi dai seama numaidecât de punctul greşit şi ai curajul să desfaci până acolo, totul se mai poate îndrepta. Alteori îţi dai seama târziu, când lucrul este prea avansat, şi, neavând curajul să desfaci, îţi spui: „Lasă, voi căuta să dreg pe cât se poate, nu se va băga de seamă. Ce Dumnezeu, nu e decât un singur punct greşit!”. Dar atunci te poticneşti la fiecare rând, şi ochiurile greşite se-nmulţesc, şi nu mai ştii cum să repari greşeala dintâi.</p>
               <p rend="justify">La Timiş, unde plecasem pentru câteva zile în călătorie de nuntă, Michi s-a dovedit pripit, stângaci, aşa cum era, de altminteri, în toate împrejurările, iar eu, lipsită de îngăduinţă, zburlită ca un arici în apărare. Nu ştiu cum îmi închipuisem aceste nopţi. Poate că am să-mi pierd capul. Poate se va întâmpla un miracol, o stare de vrajă. Poate că am să fiu tot aşa de ameţită ca atunci când Petre Barbu îmi lua mâna să-mi ghicească în palmă, sau când Bob, stând lângă mine pe banca din curte îmi arăta stelele şi îmi atingea braţul. Nădăjduiam poate acea euforie care după un pahar de vin mai mult îţi turbură limpezimea judecăţii, o înceţoşează. Şi iată-mă, dimpotrivă, lucidă, cu ghearele scoase din teacă, rea ca o pisică la pândă, iar Michi, intimidat şi cu atât mai neabil. Nu-mi închipuisem că va fi şi el intimidat sau din lipsă de experienţă se va purta brutal, sau prea stângaci.</p>
               <p rend="justify">Ce mult vorbeam la şcoală, în recreaţie, şi chiar în bancă, în şoaptă, despre dragoste. Cu câtă înfrigurare imaginam nopţile de miere ale colegelor din clasele mai mari, care, terminând şcoala, se măritau. Ce sigure eram că ştim totul despre cele dintâi îmbrăţişări. Şi iată-mă în faţa lui Michi, căutând să înţeleg, rece, gesturi absurde, groteşti, încercări neizbutite. Au fost nopţi chinuitoare, din care amândoi ieşeam obosiţi, umiliţi, dezamăgiţi.</p>
               <p rend="justify">Am devenit la Bucureşti, după multe alte nopţi, femeia lui Michi, dar fără să ajung la bucuria spre care tindeam, la deplinătatea spre care aspiram. Michi părea fericit. Adormea. Eu aşteptam, neîmpăcată, cu ochii deschişi, să se risipească întunericul, să înceapă altă zi. Dar în fiecare zi vedeam cum se ridică în jurul meu ziduri înalte şi reci. Mă simţeam ca un condamnat care încearcă stupid să rupă gratiile ferestrelor. Şi, totuşi, judecându-mă aspru, încercam să mă apropii de Michi, să-i vorbesc îndelung despre toate prin câte am trecut, să plâng în braţele lui, fără să-i spun de ce, fiindcă nici eu nu ştiam prea bine de ce, să devenim prieteni. Dar Michi nu înţelegea că poţi fi amărât când nu te doare ceva care să aibă un nume şi pentru care să existe, la farmacie, un leac. Nu-i puteam face nici o imputare serioasă, dar aproape fiecare manifestare a lui mă surprindea neplăcut. Scotocea prin sertarele mele, îmi răsfoia caietele, hârtiile (nu fiindcă era gelos, ci doar curios, ca un copil care strică o jucărie ca să-i cerceteze mecanismul).</p>
               <p rend="justify">Într-o zi, o prietenă a mamei, funcţionară, văduvă, ne arăta, încântată, că a luat bilete la un concert cu Milstein.</p>
               <p rend="justify">—  Cât ai plătit? A întrebat-o Michi, cu o ciudată familiaritate.</p>
               <p rend="justify">Şi când i s-a răspuns, a fost mirat:</p>
               <p rend="justify">—  Ţi-a dat mâna să dai atâţia bani?</p>
               <p rend="justify">—  Probabil!</p>
               <p rend="justify">În asemenea împrejurări Michi nu ştia niciodată să atenueze o bruscheţe printr-o glumă.</p>
               <p rend="justify">Michi nu ştia să glumească. Glumele lui seci, de aşa-zis umor englezesc, nu le înţelegea nimeni. De cele mai multe ori credea că-i spiritual să facă „pe prostul”.</p>
               <p rend="justify">La masă îşi păta regulat hainele şi îşi muşca, din greşeală, limba. Când venea acasă, îşi punea iod pe limbă şi talc pe petele de pe cravată. Aveam totuşi pentru el un fel de îngăduinţă maternă, dar Michi era ca acei copii îndărătnici care niciodată nu sunt mai răi şi nu-şi dau mai mult în petec ca în zilele când vin musafiri. Mai era şi de o exagerată lăcomie. Într-o zi, când învăţam cu o colegă pentru examen, a venit acasă, a deschis uşa dulapului şi a întrebat, alarmat:</p>
               <p rend="justify">—  Unde e banana?</p>
               <p rend="justify">—  Am mâncat-o, am răspuns îngheţată.</p>
               <p rend="justify">—  Păi, ţie nu-ţi plac bananele.</p>
               <p rend="justify">—  Ce are a face?</p>
               <p rend="justify">—  Are a face. A stăruit Michi. În orice caz, n-are sens să mănânci un lucru care mie îmi place dacă ţie tot nu-ţi place.</p>
               <p rend="justify">Eram îngrozitor de stingherită. Bineînţeles că i-aş fi lămurit, după plecarea colegei mele, că i-o oferisem ei, fiindcă n-avusesem nimic altceva, dar Michi nu înţelegea să lăsăm pentru mai târziu o explicaţie, fiind extrem de curios să ştie, să afle, iar prezenţa unui străin nu-l stânjenea de fel.</p>
               <p rend="justify">Altădată, faţă de aceeaşi prietenă a mea, deschizând dulapul, a constatat că lipseşte o bucăţică de brânză. Nu voiam cu nici un preţ să se creadă că Michi e zgârcit. Şi nici nu era. Dar, copilăros, pesemne că se gândise pe stradă cu plăcere că, venind acasă, va mânca bucăţica aceea de brânză şi, dezamăgit că n-a găsit-o, nu s-a sfiit s-o spună. Atât. Erau, desigur, întâmplări mărunte cele care mă supărau, dar ele se înmulţeau, se aglomerau, măreau impresia de sufocare a odăiţei fără aer în care trăiam.</p>
               <p rend="justify">Într-o seară ascultam plăci de patefon, trântiţi de-a latul divanului, noi doi, aceeaşi colegă şi Maricica. În fotoliu, pe taburet, alţi doi prieteni. Şi nu ştiu cum s-a tolănit Michi din ce în ce mai comod, s-a lăţit din ce în ce mai mult, că, în cele din urmă, a dat-o jos pe Maricica. Toată lumea a râs, cu atât mai mult cu cât nepăsarea lui şi proasta lui creştere erau de pomină. Mă întrebam de multe ori, observând cum cere o cutie de chibrituri la debit, fără nici o formulă de politeţe, fără să mulţumească sau să se scuze când, din greşeală, lovea pe cineva, la ce au folosit educaţia lui îngrijită, guvernanta, profesorii.</p>
               <p rend="justify">Când picau din întâmplare la noi câţiva prieteni şi pregăteam sendviciuri cu ceea ce se găsea în casă, Michi apuca să mănânce repede, înaintea celorlalţi, aşa încât uneori nu ajungea nici măcar câte unul de fiecare. Dacă îi făceam imputări, îmi răspundea: „Mi-a fost foame”. Răspunsuri de soiul ăsta mă înfuriau în aşa fel, încât uitam că Michi nu s-a îndurat să-şi cumpere o pereche de pantofi de care avea nevoie pentru ca să am eu o pălărie nouă. Şi azi nu înţeleg cum puteam suferi atât de mult pentru tot felul de nimicuri. Desigur că explicaţia adevărată era nemărturisită, zăvorâtă în straturile mai adânci ale conştiinţei. Acolo unde se ascundea marea dezamăgire a nopţilor de la Timiş şi a celor care au urmat. Despre fericire nici vorbă nu putea fi. Se luptau în mine revolta, resemnarea, cu un fel de curiozitate, cu nevoia de a înţelege rostul acestor nopţi, pe care Michi le aştepta cu o stranie nerăbdare, de care eu fugeam. Sensibilitatea mea era veşnic vie, exagerată, exacerbată.</p>
               <p rend="justify">Şi, totuşi, afecţiunea mea pentru Michi creştea.</p>
               <p rend="justify">Îmi petreceam acum zilele rumegând cursuri de drept, cu picioarele atârnate peste braţul fotoliului. Dar deseori, în paginile pe care le răsfoiam fără să înţeleg despre ce e vorba, îl vedeam pe Petre Barbu, digul Mangaliei şi marea, şi mă gândeam cum ar fi fost viaţa mea dacă paşii mei ar fi mers alături de ai lui. Cum ar fi fost nopţile noastre?</p>
               <p rend="justify">—  Ia spune, la ce te gândeşti? Dacă nu înveţi ca lumea, hai la cinema! Se supăra Michi.</p>
               <p rend="justify">—  La mustaţa profesorului nostru de economie politică.</p>
               <p rend="justify">—  Eşti neserioasă. Hai să vedem un film.</p>
               <p rend="justify">—  Sunt obosită şi mai am de învăţat.</p>
               <p rend="justify">Michi căuta să-mi explice că dacă aş învăţa n-aş sta cu ochii pe tavan şi n-aş râde pentru fleacuri.</p>
               <p rend="justify">—  Dar n-am râs, Michi.</p>
               <p rend="justify">—  Ba da, ai zâmbit. Poţi să-mi spui de ce ai zâmbit?</p>
               <p rend="justify">—  Fiindcă citeam despre plusvalută şi mă gândeam ce ar spune profesorul dacă i-aş răspunde în limbajul tatii: „Plusvaluta e hoţia pe care o fac puşlamalele care au capital, pe pielea omului cinstit, care nu are decât două mâini”. Şi, mai ales, dacă ar urma tot felul de exemple pe care le dădea tata. Asezonate cu cele mai variate înjurături, pe care le ştiu tot de la tata. Dar eu am să răspund cum scrie aici în carte, pentru că vreau să-mi iau licenţa şi să ajung un mare avocat. Themis.</p>
               <p rend="justify">Ca în toţi anii, am muncit cu pumnii strânşi, cu o voinţă de fier. Cine n-a tremurat pentru fiecare caiet, pentru fiecare carte, pentru fiecare taxă de şcoală, cine n-a cunoscut această cursă peste obstacole care e, pentru foarte mulţi, învăţătura, nu ştie ce înseamnă voinţă, dorinţa de a străluci la examen. Şi Michi era dintre cei ce nu ştiu.</p>
            </div>
            <div type="div2">
               <head>VII</head>
               <p rend="justify">Am plecat în vacanţă cu aceeaşi anxietate fără nume şi aceleaşi tulburătoare nădejdi ca pe vremea când aveam şaisprezece ani şi tata ne trimitea la Mangalia. Deşi de data aceasta călătoream spre Balcic, şi acest nume avea pentru mine ceva din farmecul cuvintelor pe care, în copilărie, le repetam fără a le înţelege sensul şi, poate, pe cel al asemănării cu Balbec, despre care vorbeşte Proust, totuşi, în închipuire, se iveau mereu digul Mangaliei şi Petre Barbu, în toate imaginile pe care Ie păstram secrete-n sufletul meu. Abia când m-am pomenit între dealuri cretoase, într-o lumină orbitoare, de parcă oglinzi ascunse adunau soarele şi-l răspândeau apoi cu forţe gigantice, iar în depărtare, cu marea albastră, ca o revărsare a cerului peste o parte din uscat, abia atunci m-am trezit.</p>
               <p rend="justify">Am coborât din autobuz aiurită, lângă o cişmea de piatră, la o răscruce de drumuri, care, fără dealurile arzătoare dimprejur, ar fi fost un obişnuit orăşel dobrogean. Lângă o cişmea, o ţigăncuşă, subţire ca o trestie, cu şalvarii roz-ţipător şi bluza albastră ca sineala de rufe, purtând părul de abanos legat cu un turban alb de-ţi lua ochii, îşi umplea găleţile cu apă. Am întrebat-o cum o cheamă, ca să mă încredinţez că nu e pusă acolo pentru împodobirea peisajului şi a clipei. Mi-a răspuns cu totul firesc:</p>
               <p rend="justify">—  Aişee.</p>
               <p rend="justify">—  Ştii că eşti frumoasă, Aişee?</p>
               <p rend="justify">A dat din cap.</p>
               <p rend="justify">—  De unde ştii? Cine ţi-a spus?</p>
               <p rend="justify">—  Pictor am spus la mine.</p>
               <p rend="justify">Am simţit o strângere de inimă, o teamă şi o nădejde, şi am ridicat capul, să privesc împrejur, poate se întâmplă o minune. Doi copii cu fes, unul mic şi viu, ca o sfârlează, un pui de mongol, cu un obraz lat, tuciuriu şi cu dinţi mari ca zăpada de albi, celălalt, cu trăsături subţiri, de statuetă egipteană (parcă, era frate geamăn cu Nefertiti), ne-au luat geamantanele şi ne-au condus pe o stradă prăfuită, apoi pe nişte trepte de piatră, într-o casă cu geamlâc. Cele două proprietărese.</p>
               <p rend="justify">—  Mama şi fiica.</p>
               <p rend="justify">—  Au venit să ne arate camera de închiriat. Un divan îngust şi altul mai lat, cu o cuvertură de pluş imitând covoarele persane, acopereau un perete; pe ceilalţi atârnau fotografii de la aniversări şi nunţi şi poze cu subiecte religioase, înrămate. Privind pe fereastră, am văzut că, deşi venisem pe drum drept, ne aflam pe o muche de deal, cu o mulţime de văi, ca nişte albii de râuri secate, în vale – un pod peste o râpă, dealuri calcaroase, ferestruici strâmte de colibe, şi în depărtare, profilându-se pe albastrul de sticlă al mării – minaretul unei geamii. Michi a înţeles că nu mai vreau să plec de acolo şi a căzut la învoială. Proprietăreasa se plângea în armeneşte de datoriile la percepţie şi de scumpete. Fata traducea totul în româneşte. Pe mine priveliştea de pe fereastră mă ţintuise pe loc, îmi luase graiul.</p>
               <p rend="justify">Vreo două zile ne-am plimbat prin Balcic dezorientaţi, înmărmuriţi de noutatea şi frumuseţea peisajului, fără să ştim, ieşind din casă, dacă o vom lua la dreapta ori la stânga, spre mare sau spre dealuri. Singurul nostru prieten şi călăuza noastră era micul Şaban, unul din cei doi băieţi cu fes care ne-au dus geamantanele când am sosit. Când îl întâlneam, pe la şase seara, strigând: „Bizili calde, calde bizili”, cu tava plină de prăjiturele, ca nişte spume albe, atârnată de gât, îi luam cu noi, fiindcă lui Michi îi plăcea să cunoască amănunte precise despre Balcic, să pună tot timpul întrebări ca un copil, să ronţăie bezele şi să primească răspunsuri exacte.</p>
               <p rend="justify">În felul acesta am aflat că mesele acoperite toate de coroana unui copac, al cărui trunchi număra poate secole, e cafeneaua lui Ismail; alta, cu cerdac, la care te urcai pe o scară dreaptă de lemn, e cafeneaua lui Mamut (în anul următor au făcut schimb de cafenele, şi pentru Ismail, care credea că lumea vine de dragul lui, a fost o dezamăgire cruntă). Restaurantele se numeau „Elita” şi „Riviera”. Din barcă vedeam, printre grădini verzi şi dealuri cretoase, câteva vile albe (le găseam, nu ştiu de ce, misterioase), câteva corturi, de unde ajungeau, din când în când, până la noi, sunete de banjo sau de patefon. Nu îndrăzneam să spun că e frumos ca la Mangalia, dar cu atâta lumină şi linişte, cu atâta farmec fără nume nu mă mai întâlnisem. Marea era totdeauna liniştită şi albastră, ca un cer senin. Amurgul se lăsa de pe dealurile gălbui în umbre mari, fâşiile de lumină se plimbau din loc în loc.</p>
               <p rend="justify">Abia a treia zi am descoperit plaja de la „Trei Cocoşi”. Era o fâşie de nisip pe un fel da terasă de pământ, în faţa unei bărci, căreia i se zicea „buvetă”. Câteva mese răzleţe la umbra unui prun, a unui măr, sau printre lujerele înalte, încărcate de floarea-soarelui. Stăpânul buvetei, Apostol, prieten cu toată lumea; plaja îngrijită de el cobora pe scări de piatră până la mare. Un grup de adolescente, sportive, gălăgioase, amintind de acele „jeunes filles en fleurs”19 în Balbec-ul lui Proust, intrau în apă şi ieşeau, se întindeau la soare pe câte un halat colorat, furau prune din pom, se repezeau să bea toate dintr-o singură sticlă de limonadă, râdeau cristalin şi se strigau pe nume: Lita, Gabi, Jeannette, Sanda<hi rend="color(#000000)">…</hi>  Printre ele, un băieţandru, care crescuse parcă prea repede, un fel de atlet cu cap de copil. Am presupus că-l cheamă Alex, nume care se desprindea foarte des din veselia aceea zgomotoasă. Întinsă pe nisip, visam, într-un fel de amorţeală dulce, în care chipul lui Petre Barbu apărea capricios.</p>
               <p rend="justify">Pe unde umbla? Nu-mi imaginam un Juan-les-Pins sau Saint-Tropez cu lumina mai puternică decât aici la Balcic. Sau albastrul mai albastru (pictorii îl sorbeau ca albinele nectarul). Aş fi vrut să treacă zilele aşa, încet, una după alta, să urmăresc jocul norilor pe cer, să înot, să moţăi pe plajă, şi n-aş fi vrut cu nici un chip să fac cunoştinţe noi. Mă gândeam, din când în când, cu inima strânsă, că ai mei au rămas în Bucureşti, că tata nici bani de tramvai nu are pentru alergăturile lui. O vedeam pe mama zâmbind mereu, plină de farmec, frumoasă ca o zână. Grijile alunecau pe obrazul ei alb, curat, fără să lase urme. Doar mâinile erau asprite, roşite de leşie. Doar ele vorbeau despre anii grei de război şi sărăcie.</p>
               <p rend="justify">—  Du-te, Diana, mă îndemnase. Eşti palidă. Soarele o să-ţi facă bine. Eu ştiu că nu poţi să trăieşti fără mare. Te cunosc.</p>
               <p rend="justify">—  Dar tu poţi?</p>
               <p rend="justify">—  Eu pot.</p>
               <p rend="justify">Şi zâmbetul ei resemnat spunea: „Eu pot orice”, şi se subînţelegea „pentru copiii mei”. Nu ştiu de ce am întrebat-o:</p>
               <p rend="justify">—  Câţi ani ai?</p>
               <p rend="justify">—  Patruzeci, a răspuns cuminte ca un copil.</p>
               <p rend="justify">—  Nu i-ai împlinit.</p>
               <p rend="justify">—  Lasă că-i împlinesc, n-avea grijă.</p>
               <p rend="justify">Stăteam acum întinsă la soare şi refăceam în minte fiecare din clipele dinaintea despărţirii, şi apoi atâtea alte clipe din trecut. O vedeam în vagonul de vite, în care ne-am refugiat, acoperindu-ne ca o cloşcă, încercând să ne ferească de frig şi de bombe, cu aceleaşi gesturi, cu aceleaşi braţe, cu acelaşi şal vişiniu, Mi-era inima strânsă; plecând, o lăsam fără acei câţiva bani de masă din care mâncăm şi noi şi ei.</p>
               <p rend="justify">—  Lasă, n-avea tu grija asta, căuta să mă liniştească. Du-te şi stai la soare. Pe Maricica o ia Nicuşor la Constanţa, aşa că sunt mulţumită.</p>
               <p rend="justify">Mama nu spunea vorbe mari, altminteri ar fi spus: „sunt fericită”. Fericită să ne ştie pe toţi la mare, marea unde şi ea s-a născut, a copilărit, a dansat la primul bal, a avut emoţii, a iubit şi a avut copii. Marea, fără de care nu putea respira, o respira acum prin plămânii noştri, briza ei sărată o simţea prin porii noştri, soarele o încălzea prin noi.</p>
               <p rend="justify">La toate astea mă gândeam, şi cred că ochii mi-erau umezi, când m-am pomenit cu Michi venind să mă prezinte unei doamne.</p>
               <p rend="justify">Doamna Vasilescu vorbea mult, încântată că l-a întâlnit pe Michi după atâţia ani, mirându-se că a crescut atât. De repede, ba că s-a şi însurat.</p>
               <p rend="justify">—  De dumneata mi-a vorbit Martin.</p>
               <p rend="justify">Mi se adresa familiar, fără să-mi spună cine e Martin. Apoi, lui Michi, ca şi când n-aş fi fost de faţă:</p>
               <p rend="justify">—  Credeam că Martin exagerează. Dar e aşa cum mi-a descris-o. Elle est charmante, elle a un sourire20. Bravo, Michi, ai gust. Te felicit!</p>
               <p rend="justify">Avea între patruzeci şi cincizeci de ani, era înaltă, voinică, roşcovană, frumoasă. Cum ştiu să rămână până la urmă femeile cochete. Părea, din câte spunea, îndrăgostită de Balcic, de vânătoare, de câinii ei şi de Martin.</p>
               <p rend="justify">Michi s-a dus să joace bridge cu soţii Vasilescu, iar eu mi-am luat boneta de baie şi am intrat în apă. Aproape de mal juca polo grupul gălăgios de fete, care semănau parcă toate cu Michette (ea rămăsese pentru mine tipul adolescentei în vacanţă la mare) şi-mi reaminteau de Mangalia.</p>
               <p rend="justify">Mă gândeam, pe când înaintam în apă, că eu n-am fost niciodată o adolescentă, pentru care nu există în lume altceva decât plăcerea de a se scălda în mare, de a se căţăra în copaci, de a prinde mingea, şi a cărei frumuseţe, concretă, sănătoasă, simplă, să fie această nepăsare faţă de tot ce depăşeşte o ambiţie sportivă şi am hotărât să fiu de aici înainte ca toate aceste fete care joacă polo, sau ca acel tânăr care mi-a răspuns odată, când i-am arătat un copac ruginiu, din care frunzele se desprindeau sub mângâierea ultimelor raze de toamnă: „Nu-mi place fiindcă nu-i verde. Un copac trebuie să fie verde!” Am abia douăzeci de ani, m-am gândit, poate nu e prea târziu să iau o hotărâre pentru viaţa care vine. Dar când să intru să înot, mi-am dat seama că port la mână ceasul; cureluşa, desfăcută, abia se mai ţinea; o clipă de neatenţie, şi aş fi rămas fără el. Mi-am amintit că, luându-mi rămas bun de la mama. Am hotărât să vând ceasul, ca s-o ajut. Pornisem spre un ceasornicar cunoscut, dar pe drum m-am răzgândit. Era ceasul pe care mi-l dăruise Michi pe când eram încă în liceu. Primul lui dar. Să mă despart de ceas? Dar mama şi-ar fi vândut pentru mine, fără să şovăie, şi dinţii, şi părul, ca Fantine pentru Cosette. Totuşi, nu l-am vândut. Şi acum era să-îl pierd.</p>
               <p rend="justify">—  Alex, Alex! Strigau fetele, şi se zbenguiau, şi se stropeau aruncând mingea. Hai, Alex, unde te uiţi?</p>
               <p rend="justify">M-am înapoiat, să-mi las ceasul în sacul cu lucrurile mele. Mi-am şters o lacrimă, care-mi aluneca pe obraz, şi am şovăit dacă să mai intru în mare.</p>
               <p rend="justify">A  doua zi apa era rece, dar, fără să mă mai gândesc la nimic, am început să înot şi să gust plăcerea de a-mi propti obrazul pe oglinda ei. Cam după o sută de metri, am auzit un zgomot ciudat. Era cineva care venea de departe înot, bătea apa vânjos din glezne şi înainta atât de repede, de parcă se temea să nu fie prins din urmă. Apa, liniştită altminteri, lăsa în urma lui spume. Inima a început să-mi bată la fel ca altădată, când pentru prima oară l-am văzut pe Petre Barbu înotând crawl. Pe vremea aceea, ne uitam cu toţii miraţi la acest stil ciudat. Aşteptam, ca şi atunci, încordată să prind clipa în care omul va scoate capul din apă. Sigur că acum multă lume înota crawl, şi, totuşi, absurd, nădăjduiam.</p>
               <p rend="justify">—  Sărut mâinile, doamnă, mi-a spus, liniştit şi politicos, înotătorul, ca şi când m-ar fi întâlnit pe o stradă din Bucureşti.</p>
               <p rend="justify">Era faimosul Alex. Îl vedeam pentru prima dată de aproape şi eram sigură că-l mai cunoscusem cândva.</p>
               <p rend="justify">—  La Timiş, a căutat să-mi amintească.</p>
               <p rend="justify">—  Da, eraţi în costum de schi şi nu vorbeaţi decât de schi.</p>
               <p rend="justify">Soţia lui, o femeie arătoasă, cu un cap de mexicană, era vorbăreaţă. El răspundea cu zgârcenie, puţin plictisit. Dar într-adevăr numai schiul îi interesa.</p>
               <p rend="justify">—  Şi soţia dumneavoastră? L-am întrebat, din politeţe.</p>
               <p rend="justify">—  E la munte. Nu-i place să se înnegrească.</p>
               <p rend="justify">N-am înţeles dacă vrea să fie ironic, răutăcios, sau dacă motivul i se pare firesc.</p>
               <p rend="justify">Înota acum cuminte, bras, alături de mine şi, din când în când, mă privea atent, cu ochii albaştri, plini de tot seninul cerului. Poate din pricina obrazului de culoarea castanei, a genelor drepte, grele şi la fel de închise, ochii păreau atât de albaştri. „Ce gene întoarse avea Petre Barbu, şi ce nuanţe schimbătoare ciudate aveau ochii lui4”, m-am gândit cu părere de rău. Când l-am întrebat dacă fac vreo greşeală (eram încredinţată că înot foarte bine, dar voiam să curm tăcerea pe care gândul la Petre Barbu o prelungea), mi-a răspuns calm şi pătruns de gravitatea faptului;</p>
               <p rend="justify">—  Foarte prost. Capul trebuie să-l vâri în apă până la sprâncene. Picioarele, complet întinse, până numeri trei.</p>
               <p rend="justify">O  clipă l-am privit cu ciudă, dar am început să-mi corectez mişcările. Totuşi, nu era mulţumit:</p>
               <p rend="justify">—  Nu, nu e bine. Trebuie să stai cu desăvârşire întinsă pe apă, câteva clipe, să faci pluta. Pe urmă, scoţi capul, respiri, fără grabă, aşa. Mai rar. Mult mai rar. Să avansezi cu coapsele, cu picioarele, nu cu braţele.</p>
               <p rend="justify">Când am ajuns la mal, fetele, care jucau şi acum polo, i s-au adresat lui Alex, cu vocile întretăiate de oboseală şi grabă, să nu scape mingea:</p>
               <p rend="justify">—  Alex! Hai, treci la poartă. Vino aici!</p>
               <p rend="justify">—  Va să zică, dumneata eşti Alex!</p>
               <p rend="justify">—  Da, doamnă, eu.</p>
               <p rend="justify">I se adunaseră pe pleoape picături de apă, care se prelingeau pe genele acelea drepte, ca de sârmă. Fetelor le-a răspuns plictisit:</p>
               <p rend="justify">—  Mă duc la soare, mi-e frig.</p>
               <p rend="justify">Michi, care jucase bridge la umbra unui prun, m-a întrebat împleticindu-se, îngrijorat de lipsa mea îndelungată, dar în acelaşi timp preocupat de joc:</p>
               <p rend="justify">—  Nu ai fost prea departe, Dianet?</p>
               <p rend="justify">Alex dispăruse. Dar, ceva mai târziu, l-am zărit iar. Şedea pe masă la soare, cu picioarele atârnânde, străine parcă de el. Toate jucătoarele de polo erau strânse în jurul lui, zvelte şi gălăgioase. Băiatul acela prea mare pentru vârsta lui – i se spunea Puişor – avea vocea în schimbare şi se văita.</p>
               <p rend="justify">—  Doctore, nu-mi merge bine.</p>
               <p rend="justify">Alex, fără să ridice ochii din pământ, pe un ton plictisit:</p>
               <p rend="justify">—  Nu mai mânca prune toată ziua şi mai ales nu le fura din pomii lui Apostol.</p>
               <p rend="justify">Doamna Vasilescu s-a apropiat de noi.</p>
               <p rend="justify">—  Doctore, am auzit că ai cumpărat o vilă.</p>
               <p rend="justify">—  S-a exagerat, doamnă. E o cocioabă a unor turci care s-au expatriat.</p>
               <p rend="justify">Vorbea cu o moliciune, cu o lene şi cu o voce puţin răguşită care mă enervau. Nu înţelegeam de ce se ocupă toată lumea de el, de ce se învârtesc fetele astea fermecătoare în jurul lui, de ce, totuşi, „domnia-sa” nu pare nici încântat, nici mirat. Moţăia acolo pe masă, puţin adus de spate, braţele şi picioarele îi atârnau lungi, grele, plictisite. Genele cădeau pleoştite, şi colţul gurii era amar.</p>
               <p rend="justify">În cele două săptămâni cât am stat cu Michi la Balcic, l-am văzut foarte rar pe Alex Dobrescu. Noi mâncam la restaurant, el făcea gospodăria acasă. Prăjea guvizii pe care îi pescuia singur, îşi făcea salată de roşii, mânca mai ales fructe. Dupăamiezile, toate la fel, le petreceam pe terasa vilei „Dinu”. Amintirile mele despre acele zile se rezumă la un singur tablou: Michi juca bridge cu doamna Vasilescu şi soţul ei; al patrulea era mereu altcineva. Sculptorul Stolnicescu privea dintr-un şezlong, ca un îndrăgostit, Balcicul; Gabi, Lita, Jeannette, Berta, Dina, Sanda dansau între ele, sau îşi şopteau ceva la ureche, sau râdeau în hohote, fără să ştie prea bine de ce. Ea stăteam de vorbă cu doamna Dinu, o femeie voinică, simpatică, sau dansam cu fiul ei, Puişor, licean în clasa a VIII-a. Alex era aşteptat zilnic, dar nu venea niciodată.</p>
               <p rend="justify">Şi două săptămâni au trecut liniştite. Michi trebuia neapărat să se întoarcă la Bucureşti; eu mai rămâneam o săptămână la mare; mi-era groază de călduri, de asfaltul încins al Bucureştilor, de odăiţa aceea fără lumină, în care trebuia să mă întorc.</p>
               <p rend="justify">—  Michi, te rog să te duci la masă la mama.</p>
               <p rend="justify">—  Mi-e peste mână. E departe, şi de ce s-o deranjez.</p>
               <p rend="justify">—  Fiindcă, te rog eu. Banii pe care îi dai la restaurant, sau cumpărând una şi alta de la băcănie.</p>
               <p rend="justify">N-am putut să continui, Michi clipea, fără să înţeleagă.</p>
               <p rend="justify">—  N-avea grija mea, dragă, mă descurc eu, mă mai invită maică-mea, mătuşile, prietenii.</p>
               <p rend="justify">N-am stăruit şi nu pot să-mi iert.</p>
               <p rend="justify">Figura lui Michi s-a şters cu totul de pe fereastra autobuzului, dar eu continuam să-i fac semne cu fularul, fiindcă ştiam că vede mai bine decât mine şi fiindcă voiam să prelungesc clipele în care nu eram singură. Atunci au apărut Alex cu Şaban, încărcaţi cu pepeni şi cu un coş cu castraveţi, roşii, struguri, mere. Când i-am spus că Michi a plecat, a părut sincer contrariat.</p>
               <p rend="justify">—  Regret, voiam să vă invit diseară la mine, vin şi soţii Vladinov.</p>
               <p rend="justify">De mult ţineam să-l cunosc pe pictorul Vladinov. Nu lipseam la niciuna din expoziţiile lui, şi de multe ori, la Bucureşti, intrând într-un restaurant sau la un spectacol, speram să-l întâlnesc. La Balcic femeile şi fetele roiau în jurul lui.</p>
               <p rend="justify">—  Aş veni, totuşi, să-ţi văd „castelul”, am spus.</p>
               <p rend="justify">—  N-aş fi îndrăznit să vă invit (se subînţelegea: fără Michi), dar dacă aţi veni, mi-ar face o deosebită plăcere. De altfel, sunt gata să vi-l trimit pe credinciosul Şaban să vă conducă până la mine.</p>
               <p rend="justify">Î1 găseam cu haz. Când parodia politeţea muşchetarilor, îmbrăcat în trening şi în sandale prăfuite, cu obrazul tuciuriu, cu părul de culoare mai închisă la rădăcină, cu şuviţe de toate nuanţele de blond şi cu genele pleoştite, comice, care îi dădeau un aer veşnic trist. Dar ca să nu-l nedreptăţesc, am căutat să mi-l amintesc, şezând la masă la „Trei Cocoşi”, cu picioarele lungi, cu linia muşchilor lină, cu o anume armonie de statuie greacă.</p>
               <p rend="justify">—  Nu e nevoie să-mi daţi un răspuns numaidecât, doamnă. Vă las timp să reflectaţi până diseară.</p>
               <p rend="justify">—  A! Nu mă mai gândeam la asta. Vin diseară oricum.</p>
               <p rend="justify">Am făcut câţiva paşi împreună şi, mai mult din politeţe decât fiindcă aş fi ţinut să ştiu, l-am întrebat ce program avea în după-amiaza aceea.</p>
               <p rend="justify">—  Program? Nu. Nimic, stau acasă şi cânt din banjo.</p>
               <p rend="justify">După ce m-am despărţit de Alex, am rămas parcă dezorientată, fără nici un rost. Michi îmi lipsea.</p>
               <p rend="justify">După cei câţiva paşi pe drumul alb de praf care ducea la vila „Dinu”, am zăbovit şi m-am întors la „Elita”. Apoi am coborât spre Ismail, m-am dus spre ponton şi am luat o barcă, să vâslesc. „De ce o fi Alex singur aici, şi nevasta lui la munte? Dar eu de ce am rămas aici şi n-am plecat cu Michi?” Am băgat de seamă că nu mai vâslesc când barcagiul m-a întrebat dacă am obosit.</p>
               <p rend="justify">Mă gândeam la Michi. Mă obişnuisem cu îmbrăţişarea lui grăbită, noaptea, în întuneric. Nemulţumirea, nedumerirea, insatisfacţia le acceptasem, durau puţin. Când adormea, luam un caiet, scriam. Prezenţa lui grijulie, plină de admiraţie, îmi dădea un echilibru, o linişte, dar mai ales o siguranţă.</p>
               <p rend="justify">Soarele începea să apună. Pe dealuri se îmbinau jocuri de lumină şi umbră. Pe terasa vilei „Dinu” se mişcau siluete cunoscute. Marea avea reflexe aurii şi, cu legănări regulate, se umfla şi sălta barca. Nu ştiu de unde a coborât în mine o nelinişte chinuitoare, ca prevestirea unei nenorociri. Tata o fi găsit de lucru, mama are ce pune pe masă? Mi-am întins mâinile, mi-am apropiat pumnii, am depărtat lopeţile şi am început să vâslesc, căznindu-mă să nu mă mai gândesc la nimic.</p>
               <p rend="justify">Acasă m-am privit îndelung în oglinda dulapului, ţinând lampa într-o mână. Parcă eram de bronz. Aflasem că pictorul Vladinov voia să-mi facă portretul. Frumos bărbat! Mi-am pus un pulover alb şi eram gata să-l scot ca să pun altul albastru, când a bătut la uşă Şaban.</p>
               <p rend="justify">Am coborât împreună drumuri pe care nu le cunoşteam, până ce am ajuns la un fel de şosea, între malul mării şi dealuri albe de toate înălţimile. Parcă eram la începutul unui pustiu. Nu se mai vedea nici o casă, câinii lătrau, drumul, în faţă, se desfăşura fără sfârşit. Am urcat pe un deal, am coborât şi am urcat iar, până ce am ajuns pe un podiş pietros.</p>
               <p rend="justify">—  Aici casa lu domnu doctor estem, a spus cu mândrie Şaban.</p>
               <p rend="justify">Era o căsuţă albă şi strâmbă, adusă parcă din cartierul tătărăsc. În faţă avea o verandă de lemn, acoperită.</p>
               <p rend="justify">Luna plină lumina casa şi dealurile, ca un puternic reflector. Rămâneau negre doar ferestruicile şi deschizătura uşii.</p>
               <p rend="justify">Doctorul Alex Dobrescu şedea pe verandă, pe un divan îngust şi scund, care lua forma colţului făcut de peretele odăii şi parmalâc. În faţă, o masă rotundă şi joasă de lemn. S-a sculat să-mi dea mâna. Purta pantaloni de trening, bleumarin, o cămaşă albastră cu mâneci scurte, gulerul răsfrânt, deschis. Zâmbea plictisit, obosit.</p>
               <p rend="justify">—  Şi ceilalţi musafiri? Am întrebat eu, simţindu-mă dintr-o dată prea singură.</p>
               <p rend="justify">—  Văd că n-au venit încă. Dar luaţi loc, doamnă, poate preferaţi şezlongul (în partea cealaltă a pridvorului era un şezlong), sau doriţi mai întâi să-mi vedeţi locuinţa?</p>
               <p rend="justify">Nu ştiam ce vreau, eram puţin speriată, parcă nu mai ştiam unde sunt.</p>
               <p rend="justify">Alex avea numai o odaie, destul de mare, spoită alb. Lampa nu era aprinsă. Pe pereţi, în lumina albăstruie a lunii, se mişcau umbrele noastre. Un divan, dintr-o saltea trântită pe pământ, acoperită cu o scoarţă. Peste tot atârnau icoane vechi şi o candelă; pe jos, pământ acoperit cu rogojini şi scoarţe.</p>
               <p rend="justify">—  Unde vrei să stăm? A întrebat Alex.</p>
               <p rend="justify">—  Cred că e mai bine în pridvor, am răspuns, aiurită.</p>
               <p rend="justify">—  Sau mai bine afară, dacă vrei.</p>
               <p rend="justify">De partea cealaltă a verandei era atârnat, pe doi pari, un hamac. În faţă se întindea marea şi dâra de argint a lunii; pe un deal, mai sus de noi, moţăia o lumină mică, roşie.</p>
               <p rend="justify">—  E un fel de cafenea a pescarilor. Pe aici locuiesc aproape numai pescari. Au cumpărat casele turcilor care au plecat acum un an. Tătarii stau mai încolo, după dealurile acelea. Mie, de fapt, mi-ar plăcea să stau mult mai sus, pe unul din dealuri, acolo de unde se vede Capul Caliacra. Ai văzut cum răsare luna de după Capul Caliacrei?</p>
               <p rend="justify">—  Nu, dar mi-ar plăcea să văd.</p>
               <p rend="justify">Ne-am întors pe pridvor; eu m-am aşezat pe şezlong, iar Alex, pe un scăunel lângă mine.</p>
               <p rend="justify">—  Ce-o fi cu menajul Vladinov? Am întrebat, cu o vagă îngrijorare.</p>
               <p rend="justify">—  Cine ştie, s-or fi certat. A spus flegmatic Alex.</p>
               <p rend="justify">Oare nu minţise că vin Vladinovii, numai ca să primesc să vin şi eu?</p>
               <p rend="justify">—  Dacă n-au mai fost niciodată, nu-i uşor să nimerească, am spus, bănuitoare.</p>
               <p rend="justify">—  Ba au fost, dar poate s-au rătăcit. Să-l trimit pe Şaban să vadă.</p>
               <p rend="justify">Am presupus că vrea să rămână singur cu mine. Gândul ăsta şi decepţia de a nu-l fi găsit pe pictorul Vladinov m-au îndârjit împotriva lui Alex şi aşteptam crispată.</p>
               <p rend="justify">—  Dacă nu te plictiseşti în compania lunii, îţi fac o cafea.</p>
               <p rend="justify">Şi, fără să aştepte răspunsul meu, s-a dus şi a adus din casa o măsuţă, pe care avea o maşină de spirt, două cutii, o tavă cu ceşti şi farfurioare, apoi a dispărut înapoindu-se cu o cana cu apă şi s-a ocupat de cafele, fără să se mai sinchisească de mine. Când cafelele au fost gata, ca o bună gospodină, a strâns pe tavă tot ce nu mai trebuia, a dus tava în odaie şi, pe măsuţa dintre şezlongul meu şi scăunelul lui, a lăsat cafelele.</p>
               <p rend="justify">—  Cum o găseşti? (Ca şi cum tot timpul ar fi fost preocupat să iasă cafeaua cât mai bine)</p>
               <p rend="justify">Aştepta îngrijorat răspunsul.</p>
               <p rend="justify">—  Grozavă.</p>
               <p rend="justify">Până am isprăvit de băut cafeaua, s-a înapoiat, alergând uşor, parcă nici nu atingea pământul, Şaban.</p>
               <p rend="justify">—  Domnul pictor şi cocoana la circ estem.</p>
               <p rend="justify">Vorbea cu respiraţia tăiată, dinţii mari îi străluceau în întuneric.</p>
               <p rend="justify">Mi-am amintit că, într-adevăr, tot felul de afişe, scrise stângaci, cu cărbune, îl anunţau pentru seara aceea pe atletul Goldstein şi alte vedete de Catch as catch can21 de prin Bazargic.</p>
               <p rend="justify">—  Hai şi noi la circ, vrei? I-am propus lui Alex.</p>
               <p rend="justify">A primit numaidecât.</p>
               <p rend="justify">Pe drum, mergând între Alex – care, din când în când, mă ajuta, cu multă îndemânare, să trec peste câte o groapă, să ocolesc pietre şi buruieni – şi Şaban, m-am gândit iar la nevasta lui şi, pentru întâia dată, m-am întrebat dacă nu cumva or fi hotărât să divorţeze. Bănuiam că Alex suferă din pricina ei. Era atât de exotică şi interesantă; el – atât de umil. Apoi m-am gândit la Michi. Era prima oară când ne despărţeam. Poate era şi el mâhnit.</p>
               <p rend="justify">—  Uite, acolo, sus, locuieşti dumneata, mi-a arătat Alex.</p>
               <p rend="justify">—  De unde ştii?</p>
               <p rend="justify">—  Eu ştiu tot, tot.</p>
               <p rend="justify">Nu ştiu de ce am simţit că roşesc.</p>
               <p rend="justify">—  S-o fi văzând de la mine casa dumitale?</p>
               <p rend="justify">—  Sigur. Mâine dimineaţă o să te strig, ca să te întreb ce ai gătit, cu cât ai luat roşiile.</p>
               <p rend="justify">Avea haz Alex.</p>
               <p rend="justify">—  E adevărat că mănânci numai roşii?</p>
               <p rend="justify">—  Când merg la pescuit, mănânc şi guvizi, stavrizi şi uneori mufari.</p>
               <p rend="justify">—  Eu n-am fost la pescuit niciodată. Cum e?</p>
               <p rend="justify">—  E că trebuie să te scoli la cinci dimineaţa.</p>
               <p rend="justify">—  Sigur că mă scol. Pe când crezi că te mai duci?</p>
               <p rend="justify">—  Chiar mâine.</p>
               <p rend="justify">—  Mă iei şi pe mine?</p>
               <p rend="justify">—  Te iau, dacă ai un pulover gros, foarte gros.</p>
               <p rend="justify">—  Am unul de patinaj.</p>
               <p rend="justify">—  Bun. Şi-ţi trebuie şi nişte pantaloni lungi. Dacă n-ai, pot să-ţi împrumut un trening. E foarte frig, să ştii.</p>
               <p rend="justify">Circul era un cort mare, neacoperit, lângă ponton. Chiotele se auzeau până departe. Afişe mari, scrise şi desenate stângaci cu cărbune, înfăţişau oameni pe jumătate goi, cu muşchii umflaţi ca nişte mingi. Pânza care împrejmuia locul circului era ca o foaie de pergament, luminată pe dinăuntru. Umbrele oamenilor păreau, unele fără cap; în schimb, capetele acestora, depăşind pânza circului, păreau suspendate, lipsite de trup. Toată lumea din Balcic râdea, mânca seminţe şi privea la cele ce se petreceau pe ring. Proprietăreasa mea, domnişoara Manitosian, proprietarul restaurantului „Elita” şi Filcef, iaurgiul, veniseră probabil împreună. Apostol, de la „Trei Cocoşi”, fuma nervos, de parcă ar fi pariat cu toate sticlele de limonadă pe atletul Goldstein, iar lângă Ială, cum îi spuneam plăcintarului cu cap de urangutan (ială însemnând plăcintă), i-am recunoscut pe Cassim, Iosuf, Aliş, Saami şi ceilalţi barcagii. Mâncau seminţe şi, împreună cu ei, râdea zgomotos „Golescăria” şi cei şapte Balşi. Banda de la vila „Dinu” făceau un scandal infernal. M-am uitat peste tot, să-l văd pe pictorul Vladinov, şi l-am găsit între pictorul Dărăscu şi sculptorul Stolnicescu. Aş fi vrut să mă vadă şi el. Pe Alex îl uitasem; dar, aproape de ieşire, îmbrâncită din toate părţile, ne-am pomenit alături.</p>
               <p rend="justify">—  Dacă vrei să te iau mâine la pescuit, trebuie să te culci devreme.</p>
               <p rend="justify">Am simţit că vrea să-mi rostească numele şi nu îndrăzneşte.</p>
               <p rend="justify">Nu-mi era somn deloc. Mi-ar fi plăcut să mă plimb cu barca, sau să colind dealurile toată noaptea. Sufletul îmi era plin şi totuşi uşor îngrijorat, ca pe vremuri, la începutul verii, când stăteam în clasă cu ferestrele deschise şi aşteptam vacanţa, încredinţată că va aduce o dezlegare neliniştilor mele. Acum nu mai aşteptam nimic. Doar, poate, o minune. Şi mi se părea că minunea trebuie să fie ascunsă undeva, în plinătatea acelei nopţi. Nu ştiu cum, fără să vreau, vorbindu-mi parcă mie, am spus</p>
               <p rend="justify">—  Ce greu e să dormi pe o noapte ca asta.</p>
               <p rend="justify">—  Mie în toate nopţile mi-e greu să dorm. Şi, totuşi, îmi pare bine când mă întind în pat, fiindcă îmi spun: „A mai trecut o zi”.</p>
               <p rend="justify">—  Mie îmi pare rău când vine noaptea tocmai fiindcă-mi spun: „A mai trecut o zi”. Atât de repede trec zilele! Mi-e frică să nu îmbătrânesc.</p>
               <p rend="justify">Alex, întinzând puţin buza inferioară, trist (gura lui Petre Barbu), şi ridicând uimit genele, prin care de obicei privea indiferent, s-a uitat la mine înduioşat, mirat.</p>
               <p rend="justify">—  Cât trebuie să fii de fericită!</p>
               <p rend="justify">Ce curios mi se părea că mă credea fericită, tocmai pe mine!</p>
               <p rend="justify">—  Fericită?! Nu cred, nu ştiu, nu sunt, dar vreau să fiu, sunt sigură că o să fiu! Numai de n-aş muri curând. Ştii, când eram mică, voiam deseori să mor, şi mai târziu, la şaptesprezece ani, m-am gândit serios să mă sinucid. Doi prieteni şi-au pus capăt vieţii la douăzeci de ani. Ce fără sens mi se pare azi. Atât de extraordinară mi se pare întâmplarea care te face să exişti? Ce miracol, viaţa!</p>
               <p rend="justify">—  Cât de mult bine îmi face să te aud vorbind aşa, a spus Alex, trist.</p>
               <p rend="justify">Avea acum două linii adânci, care porneau oblic în jos, coborând obrajii spre colţurile gurii, accentuându-i şi mai mult expresia amară; pleoapele erau căzute peste ochi, genele lăsau umbre lungi pe umerii obrajilor. Când am ajuns în poartă, i-am dat mâna; mi-a strâns-o simplu, fără să mai spună nimic, nici măcar că vine a doua zi dimineaţă să mă ia la pescuit.</p>
               <p rend="justify">Când am intrat în casă, m-am apropiat de fereastră. Dâra lunii pe mare era atât de luminoasă, că marea părea mult mai aproape de fereastra mea ca de obicei. M-am dezbrăcat uitându-mă în oglindă şi mi-am spus: „Bietul Alex”, aşa cum spusese cândva Michette: „Bietul Pierrot”. „De ce bietul?”. „De fapt, nu ştiu”, dăduse din umeri Michette.</p>
               <p rend="justify">Luna era mai mare ca oricând, desăvârşit rotundă şi parcă se aşezase dinadins în faţa ferestrei mele. Eram întinsă pe pat, goală. Mi s-a părut că mă priveşte şi mi s-a făcut frică. M-am sculat, mi-am pus cămaşa de noapte şi am vrut să trag perdeaua măcar până la jumătatea ferestrei, ca să acopăr luna. Cineva era acolo, în umbra pe care o lăsa pe pământ un copac.</p>
               <p rend="justify">Nu se vedea decât fumul ţigării. M-am întrebat dacă nu e Alex dacă nu cumva m-a văzut goală. Mi-ar fi plăcut să mă vadă, dar fără ca eu să ştiu. M-am uitat în oglindă, mi-am privit umerii goi, mi-am pieptănat părul. Îmi stătea bine cămaşa albastru-pal, lungă până la pământ. Am căutat să-mi închipui că sunt într-o rochie de bal, că balul are loc în fundul mării, iar eu am ieşit la suprafaţă, cu alte ondine. Alex va veni spre noi şi, dintre toate, mă va alege pe mine ca să dansăm în clar de lună, pe plajă. Oare ştie să danseze? De când m-am măritat, n-am mai dansat. De ce? Am să-i scriu lui Michi că mi-ar plăcea să dansez.</p>
               <p rend="justify">M-am culcat fără tragere de inimă. Luna era atât de aproape, de mare şi rotundă, acolo, în faţa mea, că fără să-mi dau seama, m-am pomenit iar la fereastră. Marea parcă se apropia şi ea de casa mea. Dâra lunii era ca un drum de argint topit. Spre cartierul tătărăsc lătrau câinii. M-am întrebat dacă nu cumva au şi ei durerile lor. Am tras storul, ca să nu mai văd luna, şi m-am culcat iar, mulţumită că sunt singură, că Michi nu mă ia în braţe, nu mă atinge. Am adormit fără să-mi dau seama, am dormit fără vise, fără să înţeleg de ce sunt mulţumită. Atât de mulţumită că trăiesc, că exist.</p>
               <p rend="justify">M-au trezit repetate bătăi în uşă. Dintâi, buimăcită, n-am recunoscut vocea şi nu mi-am dat seama că se luminase de zi. Era Alex. L-am rugat să aştepte o clipă şi m-am îmbrăcat cât ai clipi.</p>
               <p rend="justify">Afară, aerul înţepa atât era de proaspăt şi de tare. Coasta Balcicului era albăstruie, ca o rufă albă clătită în prea multă sineală. Cocoşii cântau.</p>
               <p rend="justify">Alex a spus, arătând luna:</p>
               <p rend="justify">—  Uite-o, ce caraghioasă e de dimineaţă!</p>
               <p rend="justify">La Ismail, sub stejarul gigantic, erau adunaţi pescari şi barcagii. Alex a dat mâna cu toţi. Pentru întâia dată îl vedeam într-adevăr deschis, prietenos. Mi i-a prezentat pe rând: Aliş, Halil, Cassim, Ismail, Refci, Fiami, Saami, Iusuf. Apoi, către unul din ei:</p>
               <p rend="justify">—  Ce zici, Cassim, e peşte mult azi?</p>
               <p rend="justify">Estem, estem mult, mai mult domnişoara are să prindem.</p>
               <p rend="justify">—  Domnişoara e măritată, Cassim.</p>
               <p rend="justify">—  Nu se poate! Prea tineră estem.</p>
               <p rend="justify">Marea era cenuşie şi se mişca greoaie, de parcă mâini uriaşe îi clătinau temelia; cerul de un albastru-vânăt, părea că mai doarme.</p>
               <p rend="justify">Era frig. Dar frig aspru, ca într-o zi de iarnă. Alex mi-a dat o undiţă; a prins de vârful ei o momeală:</p>
               <p rend="justify">—  Arunci cât mai departe undiţa, o ţii până când simţi că se îngreunează, apoi o tragi înapoi brusc.</p>
               <p rend="justify">Stăteam alături în picioare, aplecaţi deasupra mării. Alex scotea mereu câte un guvid. Î1 pizmuiam. Eu trăgeam mereu aţa, brusc, având iluzia că se îngreunează, şi constatam, cu ciudă, că n-am prins nimic. Mâinile îmi îngheţaseră, când, deodată, am simţit că sfoara se zgâlţâie. Am tras, brusc. Era un peşte de toată frumuseţea; cel puţin aşa mi s-a părut. M-am simţit fericită. Apoi a mers aproape în serie: doi, trei, patru, cinci, şase. Îmi făcea o ciudată plăcere să simt sfoara trasă în zigzag. (Mai târziu, când am revăzut în minte peştişorii zbătându-se, am hotărât să nu mai pescuiesc niciodată. Dar atunci, entuziasmată, mă uitam la Alex triumfătoare.) Mai multe bărci se adunaseră în jurul meu; şi pescarii erau amuzaţi şi uimiţi că scoteam guvizii unul după altul. Nu-mi mai simţeam mâinile îngheţate. De altfel, marea începea să capete reflexe aurii, de parcă s-ar fi ridicat la suprafaţă o puzderie de peşti roşii; aerul începea să se încălzească.</p>
               <p rend="justify">Când ne-am întors la ponton, i-am dat toţi guvizii lui Cassim, iar el ne-a dus la o cârciumă, unde am prăjit o parte din peşti, ca să luăm o gustare. Apoi m-am despărţit de Alex, pentru a mă duce să-mi iau costumul de baie şi sacul cu celelalte lucruri pentru plajă. Deşi părea că înţelegerea de a ne reîntâlni exista fără vorbe între noi, totuşi Alex n-a venit, şi nici în după-masa aceea nu l-am văzut nicăieri. E drept că eu m-am dus la vila „Dinu”, unde îmi închipuiam, nu ştiu de ce, că va veni şi el, bănuind că sunt acolo.</p>
               <p rend="justify">Seara ne-am dus cu toţii la circ. Nu i-am întâlnit nici pe pictorul Vladinov, nici pe Alex, dar am râs, ca pe vremea când eram şcolăriţă, pentru toate nimicurile, fără să-mi pot aminti apoi vreun amănunt care mă amuzase.</p>
               <p rend="justify">A  doua zi dimineaţă, la plaja de la „Trei Cocoşi”, l-am găsit pe Alex alături de „blonda suedeză”, cum i se spunea. Apoi au venit şi ceilalţi prieteni ai ei. Alex ar fi putut, sub pretext că vrea să intre în apă, să plece din grup şi să vină măcar pentru o clipă să stea de vorbă cu mine. „Dar ce-mi pasă?!” mi-am spus tot eu numaidecât. Doctorul V., de a cărui cabană vorbea toată lumea, a trecut pe lângă mine şi mi-a cerut voie să-şi întindă halatul lângă al meu.</p>
               <p rend="justify">—  Se pare că vedeţi din cabana dumneavoastră marea, de la Capul Caliacrei până la Ecrene, am spus.</p>
               <p rend="justify">—  E chiar deasupra buvetei cabana mea. Vreţi să veniţi s-o vedeţi?</p>
               <p rend="justify">Am primit numaidecât (azi sunt sigură că nu m-aş fi dus dacă n-ar fi fost Alex acolo).</p>
               <p rend="justify">Am urcat pe un deal plin de viţă-de-vie; sus de tot, prin verdeaţă, se desprindea casa, ca un cub alb. Înăuntru, pe pereţii văruiţi, atârnau panoplii. Altă mobilă decât un pat de campanie şi o masă cu cărţi nu era. Pe scândurile albe de pe jos se odihnea întins, aproape pe jumătate din mărimea odăii, un câine de vânătoare. Aveam în faţa mea cu desăvârşire alt Balcic: verde până la mare. Întreg dealul aparţinea familiei doctorului V. Mai sus, sclipea în soare vila părinţilor lui; mai la vale, am recunoscut vila „Stolnicescu”, iar deasupra, vila „Dinu”.</p>
               <p rend="justify">—  Soră-mea te admiră foarte mult, mi-a spus doctorul V. I-ar face plăcere să te cunoască. Vrei să mergem până la dânsa?</p>
               <p rend="justify">—  Sunt prea sumar îmbrăcată pentru o vizită.</p>
               <p rend="justify">Purtam peste costumul de baie un halat de creton, fără mâneci, închis doar cu un singur nasture în talie.</p>
               <p rend="justify">—  Pe soră-mea o vom găsi în iarbă, şi mai sumar îmbrăcată, probabil. Chiar fără costum, m-a liniştit doctorul.</p>
               <p rend="justify">Şi cam aşa a fost. Pe un par atârna, ca un semn de pace, un halat alb de baie.</p>
               <p rend="justify">—  Asta înseamnă că „pe aici nu se trece”, a surâs doctorul.</p>
               <p rend="justify">Apoi, vesel, a strigat-o.</p>
               <p rend="justify">Am zăbovit o clipă, ca să-şi pună costumul de baie, Ne-a primit la umbra unei viţe încărcate cu struguri. O fetişcană în şalvari ne-a adus sirop de la gheaţă, şi am stat de vorbă, într-o atmosferă în care, dincolo de o anumită bunăvoinţă catifelată, simţeam, ca de obicei, curiozitatea gazdei de a mă situa în raport cu treapta ei socială. Mă măsura, mă cântărea.</p>
               <p rend="justify">—  Ioanescu? Născută Ioanescu? Ah, nu? Căsătorită Ioanescu. Atunci, născută Lamotescu? Nu? Soacra dumneavoastră e născută Lamotescu? Da. Dar dumneavoastră?</p>
               <p rend="justify">—  Slavu.</p>
               <p rend="justify">—  Slavu? Da. Da, parcă am auzit.</p>
               <p rend="justify">Am lăsat să plutească echivocul, amintindu-mi prima mea vizită la viitorii mei socri.</p>
               <p rend="justify">—  Va să zică, tânărul Toma Ioanescu. Tomiţă.</p>
               <p rend="justify">—  Noi îi spuneam Michi.</p>
               <p rend="justify">—  Exact, Michi. S-a însurat Michi. Cu cine?</p>
               <p rend="justify">—  Cu mine, am răspuns modest.</p>
               <p rend="justify">Vreo două ore mai târziu, am coborât pe plajă, alături de doctorul V. Aveam într-o mână un ciorchine de struguri, cu cealaltă ţineam de zgardă câinele doctorului. Alex stătea întins la soare, singur. Am trecut pe lângă el şi i-am oferit struguri. A refuzat, îmbufnat. Doctorul V. şi-a luat rămas bun de la mine, rugându-mă, cald, să mai poftesc.</p>
               <p rend="justify">—  Unde-ţi sunt prietenii? L-am întrebat pe Alex.</p>
               <p rend="justify">—  S-au dus cu barca.</p>
               <p rend="justify">—  Şi dumneata?</p>
               <p rend="justify">—  Am rămas.</p>
               <p rend="justify">Asta vedeam. Dar aş fi vrut să ştiu de ce a rămas singur, de ce e trist. Părea supărat pe mine. Aş fi vrut să spun ceva (de obicei legam o conversaţie şi glumeam cu atâta uşurinţă!), dar Alex avea tăceri atât de grave, că simţeam nevoia înainte de a le întrerupe să mă gândesc bine, ca nu cumva un cuvânt să sune fals, nepotrivit. Aş fi vrut să fac ceva pentru el, să-l ajut să se simtă mai bine.</p>
               <p rend="justify">—  Mi-ar face plăcere să mă conduci după-masă în cartierul tătărăsc, am spus. Eu nu cunosc decât partea dinspre mare.</p>
               <p rend="justify">—  Sigur, să vezi, e foarte frumos!</p>
               <p rend="justify">Iar nu eram gata îmbrăcată când a venit Alex.</p>
               <p rend="justify">L-am poftit să stea pe marginea patului, scaunele fiind toate ocupate: cu o pijama, un costum de baie, rochie de plajă, cordoane, fulare, prosoape. Printre toate astea şi printre cele care atârnau pe cuier, trebuia să-mi găsesc cordonul albastru de piele, basmaua cea galbenă, care se potrivea legată la gât când purtam jachetă albă de lână. În timpul ăsta, Alex fuma, pe gânduri, având aerul că nici nu se uită la mine. (Mi-a reamintit, mai târziu, fiecare gest pe care l-am făcut. „Nu ştii cât de tulburat eram, Diana. Şi ce greu m-am stăpânit să nu te iau în braţe, să fii a mea!”) Şi ce calm părea că-şi fumează ţigara!</p>
               <p rend="justify">Am mers urcând pe la restaurantul „Elita”. O căruţă cu fân a trecut pe lângă noi. Alex îl cunoştea foarte bine pe căruţaş. Chefuise cu el la via lui Filcef, iaurgiul. L-am întrebat în glumă dacă vrea să ne ia sus peste fân. Alex a răspuns foarte firesc:</p>
               <p rend="justify">—  Sigur că ne ia.</p>
               <p rend="justify">(M-am gândit că Michi m-ar fi repezit: „Vai, Diana, ce-ţi trece prin cap?!”. Cât despre frate-meu, parcă-l auzeam: „Ce, ai înnebunit?!”.)</p>
               <p rend="justify">Filcef, când ne-a văzut.</p>
               <p rend="justify">—  Era în uşa prăvăliei.</p>
               <p rend="justify">—  A râs, arătându-şi cu nepăsare dinţii de diferite metale, gras şi binevoitor. Cocoţată acolo sus, în fân, eram fericită. Mirosea bine fânu1, cerul era numai lumină şi parcă pentru prima dată mi se împlinise aşa de simplu o dorinţă care-mi trecea prin minte</p>
               <p rend="justify">—  Mi-ar plăcea să trăiesc la ţară.</p>
               <p rend="justify">—  Eu trăiesc ca la ţară, mi-a răspuns Alex.</p>
               <p rend="justify">În dreapta apăreau dealurile cartierului tătăresc, apoi iar nu se vedeau din pricina unor cârciumi, a unor fructării, a unor opincari.</p>
               <p rend="justify">Am coborât în dreptul cârciumii lui Caramiti. Alex mi l-a prezentat ca pe un bun prieten. Cu noi l-am luat şi pe Tudose căruţaşul, ca să-i dăm o ţuică. Din cârciuma lui Caramiti, intrai într-un fost han, acum orânduit pentru a fi seara restaurant. Pământul ars, măturat bine, mesele.</p>
               <p rend="justify">—  Erau trei – acoperite cu hârtie albă, iar lângă peretele bucătăriei, spoit într-un roz strident, un grătar mare pentru fripturi. Porci şi raţe umblau de colo până colo în voie. În faţă era o vale adâncă, apoi dealuri înalte, albe, de cretă, printre altele mai galbene, sau mai verzui, văi seci, case răzleţe, scunde şi strâmbe, un podeţ în depărtare, apoi, cât vezi cu ochii, marea, liniştită şi albastră, adică întocmai peisajul din fereastra odăii mele.</p>
               <p rend="justify">—  Veniţi mâine la masă, domnu doctor, face nevasta un ghiveci splendid.</p>
               <p rend="justify">—  Da' plăcintă face? A întrebat Alex, cu ochii mari, de copil.</p>
               <p rend="justify">—  Face şi plăcintă. Avem şi scrumbii proaspete.</p>
               <p rend="justify">—  Ce zici, venim? M-a întrebat Alex, de parcă până atunci nu ar fi făcut niciodată un program fără mine, sau cu care să nu fiu şi eu de acord.</p>
               <p rend="justify">—  Sigur că venim! Am răspuns, intrând în joc.</p>
               <p rend="justify">—  Auzi, Caramiti, „sigur că venim”!</p>
               <p rend="justify">Veselia lui era surprinzătoare, ba chiar, nu ştiu de ce, mişcătoare. Genele îi descopereau acum cu totul ochii albaştri, obrazul tuciuriu se luminase dintr-o dată, neaşteptat. După ce am ciocnit toţi patru câte un şpriţ, am coborât în cartierul tătărăsc.</p>
               <p rend="justify">Mi se părea că abia acum descopăr Balcicul. Parcă eram într-altă lume, pe undeva prin Maroc, aşa cum î1 ştiam din desenele lui Ştefan Popescu reproduse într-un album şi din filme. Casele erau adăposturi răzleţe, mai scunde decât un stat de om, şi rudimentare ca nişte desene stângace de copii, adică un fel de cuburi strâmbe, cu două ferăstruici, cu geamul împărţit în patru, o uşă şi un coş. Unele era din stuf, nespoite, altele spoite galben-violent, altele în roz-ţipător, dar cele mai multe, albe de te dureau ochii. Îţi venea să strigi: „Ajunge, e prea mult alb!” Ferăstruicile, cât un ghiveci de muşcată – floare care aproape nu lipsea în geamurile cârpite sau sparte. Fiecare din colibe avea câte o vatră strâmbă şi o droaie de copii aproape goi cu picioare ca fusele, cu pântecele umflat.</p>
               <p rend="justify">—  Atâţia ochi negri frumoşi şi atâţia dinţi albi ai mai văzut? M-a întrebat Alex.</p>
               <p rend="justify">—  Nu. Dar nici atâta mizerie.</p>
               <p rend="justify">—  Uite o casă cu lacăt, îmi arătă Alex.</p>
               <p rend="justify">Coliba era ceva mai mare decât cele obişnuite; lacătul – imens. Celelalte nu aveau nici clanţe, nici broaşte, nici lăcat. Înăuntru, unele aveau, ca mobilă, câte o saltea sau două, pe jos; altele, o rogojină. Numai în câteva din ele am văzut divan de acela turcesc, scund şi îngust, de-a lungul pereţilor, cum aveau şi bunicii la Constanţa, şi tingiri de cupru atârnate pe pereţi. Nu era nimeni înăuntru. Toată viaţa era afară. Un tătar bătrân, cu barba albă şi cu turban roşu, lat, aşezat turceşte în faţa cocioabei lui, o fetiţă de vreo cinci ani, cu un copil de câteva luni în braţe, o femeie cu sânul gol, alăptând un plod, un băiat care cânta Cara-câz pe o vioară cu două coarde numai, o fată care venea cu o cobiliţă pe umeri păreau, în cadrul acestui cartier oriental, pânze într-o expoziţie de pictură.</p>
               <p rend="justify">Copiii s-au strâns în jurul nostru, cu mâna întinsă;</p>
               <p rend="justify">—  Dai parale. Dai parale.</p>
               <p rend="justify">De ce înaintam, coborând şi urcând, colibele luau înfăţişări de case. Aveau câte o curte, erau mai apropiate unele de altele, cu număr la poartă, şi drumurile voiau parcă să devină străzi.</p>
               <p rend="justify">Copiii în jurul nostru se înmulţeau:</p>
               <p rend="justify">—  Dai parale. Dai parale.</p>
               <p rend="justify">Am făcut imprudenţa la început, când erau mai puţini, să le dau câţiva lei.</p>
               <p rend="justify">—  Rău ai făcut, mi-a spus Alex. Să vezi ce o să păţim acum.</p>
               <p rend="justify">De peste tot se adunau, chemaţi parcă de larma unei tobe, copii de toate vârstele. Nu mai puteam înainta. Stăteau în faţa noastră şi se produceau cu tot ce ştiau: fetele dansau, graţioase, ridicau mâinile din coate, pocneau degetele mijlocii cu cele groase, în chip de castaniete, şi toţi, în cor, cântau tărăgănat Cara-câz.</p>
               <p rend="justify">—  Cara-câz înseamnă fata neagră, mi-a explicat Alex Apoi i-a întrebat pe ei: Dar Ghürlü unde e?</p>
               <p rend="justify">Mai mulţi au întins o mână şi au spus: „Dai parale”, iar cu mâna cealaltă au făcut un semn din care am înţeles că, dacă le dă bani, o aduc pe Ghürlü Alex le-a dat câte un leu. Câţiva băieţi au zbughit-o. Ceilalţi, cu mâinile întinse, vorbeau cu toţii deodată, în limba lor, de data asta părând să aibă drepturi, încruntaţi. Nu înţelegeam decât atât: „Dai parale”.</p>
               <p rend="justify">—  Într-o zi mi-au tras treningul de pe mine. Cu ăştia nu-i de glumit! Mi-a atras atenţia Alex.</p>
               <p rend="justify">Am întrebat, amuzată:</p>
               <p rend="justify">—  Cine-i Ghürlü?</p>
               <p rend="justify">Alex a răspuns, zâmbind misterios:</p>
               <p rend="justify">—  O să vezi.</p>
               <p rend="justify">Mi-a trecut prin minte că Alex ar putea fi îndrăgostit de Ghürlü. Băieţii s-au întors parcă mai mulţi decât plecaseră. Între ei – o fetiţă. Ţinea mâinile la spate, se legăna, puţin stingherită de privirile noastre, lăsa capul în jos, sau îl ridica şi parcă întreba: „Ce doriţi?” Noi tăceam şi o priveam uluiţi. De sub basmaua albastră ieşea o coadă neagră, lucioasă, încolăcită chiar în mijlocul frunţii. Cum de şi-o fi descoperit pieptănătura asta ciudată, care-i venea atât de bine? Ochii lungi de tot, castanii, catifelaţi, albul albăstrui şi trist ca un amurg, privirea lor când resemnată, când uimită. Colţurile ochilor, spre nas, erau foarte apropiate, iar liniile lor curbe se deschideau exagerat de mult, ridicându-se apoi, ca nişte cozi lungi, pe tâmple. Marginea pleoapelor parcă era desenată cu un vârf de cărbune. Nasul pornea drept în prelungirea frunţii, gura – desăvârşit arcuită – se închidea cu buze pline şi roşii sau se deschidea pentru a ne arăta potcoava albă a dinţilor mărunţi, şi totul era încadrat în ovalul armonios al obrazului.</p>
               <p rend="justify">—  Tu nu vrei parale, Ghürlü?</p>
               <p rend="justify">A  clătinat capul şi m-a privit cu ochii măriţi, în timp ce-şi strângea şi mai mult mâinile la spate şi se legăna ca o trestie:</p>
               <p rend="justify">—  Nu, nu.</p>
               <p rend="justify">—  Ghürlü nu ia bani, a surâs Alex.</p>
               <p rend="justify">Ghürlü ne-a dansat şi ea. Parcă era o plantă legănată de vânt. Aş fi vrut, la plecare, s-o iau cu mine. Îmi părea nefiresc s-o las acolo, cum mi-ar fi venit greu. Zărind o piatră rară în drum, să trec mai departe, fără s-o ridic. Alex mi-a spus că Ghürlü e orfană şi o creşte tot cartierul. Corul: „Dai parale, dai parale”, a reînceput. Alex a reuşit să-i împrăştie, ameninţându-i cu bătaia, dar, o clipă mai târziu, făceau iar zid înaintea noastră. Gluma se îngroşa. Din pragul unei case, un bătrân, cu Turban alb, a venit cu băţul şi i-a împrăştiat, dar o parte din ei s-au adunat iar, cerc viu în jurul nostru. Atunci i-am făcut să înţeleagă că nu mai avem bani la noi, c-o să le dăm acasă. De data asta ne-au lăsat să mergem mai departe, iar ei au venit după noi, cântând liniştiţi Cara-câz. Între mine şi Alex se legăna cuminte Ghürlü. De după dealurile aurii, în liniştea caldă a serii, se auzeau clopoţei de turmă.</p>
               <p rend="justify">—  Luna e sus, păcat, a spus Alex, trebuia să ne fi urcat pe un deal mai înalt, puţin mai înainte, s-o vezi cum răsare de după Capul Caliacrei.</p>
               <p rend="justify">În seara aceea am făcut cu Alex o plimbare cu barca. La început am vâslit eu, apoi am lăsat locul barcagiului şi am trecut lângă Alex. M-a întrebat dacă vreau să mă culc, mi-a împăturit haina lui şi mi-a pus-o sub cap, ca pe o pernă, iar el s-a aşezat jos, lângă mine. Mă simţeam nespus de bine lângă el. Era între noi un fel de înţelegere, de pace, de atmosferă lină, ca marea pe care alunecam. Nu simţeam nevoia să vorbesc. Alex tăcea şi el. Nu voiam să se întâmple nimic şi nu se întâmplă nimic. Eu mă uitam pe cer, Alex nu ştiu la ce se gândea. Respira aproape de braţul meu, care atârna în jos, parcă anume ca să atingă buzele lui, şi totuşi mă gândeam: „Dacă mi-ar săruta braţul, s-ar schimba ceva în deplinul acestei clipe şi ar fi păcat”. Nu mi l-a sărutat. Alunecam liniştită pe dâra lunii, când barcagiul a început să îngâne încet Cara-câz. Balcicul nu se deosebea de restul coastei, care mergea spre Capul Caliacrei, decât prin felinarele lui, care păreau, la depărtarea aceea, nişte scântei împrăştiate de locomotiva unui tren.</p>
               <p rend="justify">—  Să întoarcem, am şoptit.</p>
               <p rend="justify">—  Să întoarcem, Aliş, a repetat, leneş, Alex.</p>
               <p rend="justify">Şi n-a mai scos un cuvânt până la ponton.</p>
               <p rend="justify">Când să ne despărţim, în poarta casei mele, mi s-a părut că e trist, nespus de trist.</p>
               <p rend="justify">—  Parcă eşti plictisit, Alex.</p>
               <p rend="justify">Îi spuneam pe nume pentru întâia oară, de parcă plimbarea aceea pe mare ar fi fost lungă de săptămâni şi mi-ar fi dat acest drept. Mi-a răspuns:</p>
               <p rend="justify">—  Nu, dimpotrivă, sunt fericit, Diana. Aş vrea să fie întotdeauna aşa ca astă-seară.</p>
               <p rend="justify">I-am strâns mâna, mi-a reţinut-o o clipă şi atât.</p>
               <p rend="justify">Am stat la fereastră până târziu. Nopţile Balticului erau pline, calme, dar cu atât mai neliniştitoare. La Mangalia marea se izbea cu atâta furie de stânci, se frământa atât de dureros, că zbuciumul meu mi se părea neînsemnat pe lângă al ei. Aici, dimpotrivă, în această perfectă armonie, orice mişcare sufletească se înregistra.</p>
               <p rend="justify">De două zile nu-i mai scrisesem lui Michi. Şi doar îi făgăduisem că o să-i povestesc, zilnic, cum îmi petrec timpul. Dar nu l-aş fi putut minţi şi nici nu-mi venea să-i spun că l-am văzut atât de des pe Alex. Michi nu ar fi putut să înţeleagă de ce-i prefer „bandei Dinu”, cum le spuneam noi tuturor celor ce se întâlneau la vilă, şi mai ales i-ar fi fost neplăcut să mă ştie cu alt program decât cel cu care mă lăsase el. Altminteri, gelos nu era.</p>
               <p rend="justify">Când m-am culcat, am luat cu mine în pat scrisoarea lui, s-o recitesc. Îmi spunea că-i este urât când ajunge seara acasă şi nu mă aude „ciripind”, că a văzut un film prost, că hainele pe care le-a dat la curăţat au intrat de nu le mai poate îmbrăca şi că e foarte cald la Bucureşti.</p>
               <p rend="justify">Despre ai mei, nici un cuvânt.</p>
               <p rend="justify">M-am gândit la el înduioşată. „Eşti drăguţ, Michi, şi îmi eşti drag.” Mă simţeam vinovată că-l uitasem toată ziua, o zi care fusese atât de lungă şi atât de plină. Ca să mă apropii de el, m-am dat jos din pat şi i-am scris o scrisoare. Către sfârşit i-am imputat că nu-mi vorbeşte despre mama, despre tata.</p>
               <p rend="justify">„Ţii minte când te-am rugat să iei masa la ei? Voiam în felul ăsta să-i ajutam. Mama e atât de pricepută, de obişnuită să facă economie, încât din ceea ce i-ai da tu numai pentru tine, ar scoate masa şi pentru ei. Ştiu, dragul meu, că-ţi este peste mână să baţi drumurile până acolo. Dar eu aş fi mai liniştită dacă aş şti că au măcar masa de prânz asigurată. Maricica s-a înapoiat? Ce intenţii are Nicu? Vrea într-adevăr să se activeze? Înţeleg că pentru el e cea mai simplă soluţie. Se va însura cu o fată cu zestre (după câte ştiu, ofiţerii nici nu au voie să se însoare altfel) şi va iubi fete fără zestre. Tata visa să-l vadă „inginer de mine„. De ce „de mine„. Nimeni nu ştie. Poate ai putea să afli. Caută să te apropii de ai mei, Michi. Tata e orgolios, îi place să se creadă că nu are nevoie de mine, de nimeni. Ei bine, nu-i chiar aşa”.</p>
               <p rend="justify">A  doua zi, la prânz, am avut surpriza să-l întâlnesc pe domnul Matta, tatăl Marie-Jeannei. Am luat masa împreună la „Elita” şi am vorbit, cum era şi firesc, despre Mangalia şi despre Petre Barbu. Am aflat că Petre Barbu a stat multă vreme în Turcia, că a avut o expoziţie la Roma, protejat de o mare cântăreaţă, dar apoi a fost invitat discret să părăsească Italia.</p>
               <p rend="justify">—  De ce?</p>
               <p rend="justify">—  Cântăreaţa, nevasta unui conte italian, voia să-şi părăsească soţul şi să-l urmeze.</p>
               <p rend="justify">—  Şi de ce nu l-a urmat?</p>
               <p rend="justify">—  Petre Barbu nu e în stare să-şi ia răspunderea unei femei. Atâta vreme cât o doreşte e nefericit. Când o are, se plictiseşte şi e foarte nefericit. După cum spune el singur, e blestemat să fie mereu nemulţumit. Apoi, deodată, neaşteptat: Te-ai lecuit, Diana?</p>
               <p rend="justify">—  Eu? Nu înţeleg!</p>
               <p rend="justify">—  Ei lasă, toate aţi fost amorezate de el Ia Mangalia. Chiar şi nevastă-mea. Şi, ceea ce e mai grav, Marie-Jeanne.</p>
               <p rend="justify">—  Dar era un copil Marie-Jeanne, avea treisprezece ani.</p>
               <p rend="justify">—  Ce-are a face! Câte romane de Rădulescu-Niger. O vară la Menton, Logodnicul durerii, toate se petreceau pe Coasta de Azur. Şi nu ştiu în care din ele mama şi fiica erau îndrăgostite de acelaşi bărbat.</p>
               <p rend="justify">Şi domnul Matta râdea cu poftă.</p>
               <p rend="justify">Eu mă simţeam stingherită de moarte. Parcă toată faţa lumii se schimbase deodată. Ceea ce crezusem că e marea taină a vieţii mele, fusese o întâmplare banală, cunoscută de toată lumea, obiect de haz şi comentarii. Omul pe care îmi închipuiam că l-am descoperit eu, sub înfăţişarea aceea aspră, neîngrijită, de pescar singuratic, fusese donjuanul Mangaliei în vara aceea. Şi acum, expulzat din Italia pentru o poveste de dragoste!</p>
               <p rend="justify">Am întrebat dacă poate, ca bărbat, să înţeleagă succesele lui Petre Barbu.</p>
               <p rend="justify">—  E un om care are mult timp de pierdut, Diana. Iată secretul. Nu aleargă după femei. Le aşteaptă. Are timp să aştepte. E trist şi nu ştie de ce. Dar femeile vor să ştie de ce e trist. Fiecare crede că din cauza ei e nefericit şi fiecare vrea să-l mângâie.</p>
               <p rend="justify">Nu putea fi numai asta. Dar n-am vrut să stărui şi, fără legătură, cu gândul la Alex, m-am interesat de conferinţa pentru care venise.</p>
               <p rend="justify">—  Vreau să vorbesc despre unele descoperiri arheologice în Dobrogea.</p>
               <p rend="justify">Mi-a dat cineva amănunte, mi-a spus că e pe cale să devină directorul unei gazete şi iar a revenit la Mangalia:</p>
               <p rend="justify">—  Ştii că am fost foarte îndrăgostit de dumneata, Diana, în vara aceea. Dar, din păcate, n-aveai ochi decât pentru Petrică.</p>
               <p rend="justify">—  Eraţi însurat, domnule Matta, şi aveaţi o fată aproape tot atât de mare ca şi mine</p>
               <p rend="justify">—  Asta nu m-ar fi împiedicat să divorţez, dacă ai fi dorit.</p>
               <p rend="justify">L-am întrerupt:</p>
               <p rend="justify">—  Să nu spunem vorbe mari. Şi, apoi, toate astea s-au întâmplat demult. Atunci eram prea tânără, acum sunt măritată.</p>
               <p rend="justify">—  Şi fericită?</p>
               <p rend="justify">—  E o vorbă din popor care spune că, dacă vrei să fii fericit, trebuie să închizi un ochi. Eu ar trebui să-i închid pe amândoi.</p>
               <p rend="justify">—  Chiar aşa, micuţa mea Diana?</p>
               <p rend="justify">Conferinţa domnului Matta trebuia să aibă loc la cinci după-amiază. Dimineaţa am petrecut-o împreună, în barcă. Matta îmi arăta multă prietenie. Asta mă măgulea. Nu eram obişnuită să mă aflu în tovărăşia oamenilor care ţin conferinţe, despre care scriu gazetele, şi aveam trac de parcă eu ar fi trebuit să vorbesc.</p>
               <p rend="justify">În sala de lângă „Elita”, unde se adunase toată lumea din Balcic, am apărut împreună. Domnul Matta s-a urcat pe scena improvizată, eu m-am aşezat în al treilea rând, la margine. Conferenţiarul părea că vorbeşte numai pentru mine, cum obişnuiesc profesorii când au în clasă o elevă favorită. Îl ascultam încordată, când am simţit împrejur oarecare mişcare. Mai multe capete s-au întors spre uşa de la intrare. Intrase „blonda suedeză”, care îşi făcea loc să ajungă până la mine.</p>
               <p rend="justify">—  Vino afară numaidecât, mi-a şoptit.</p>
               <p rend="justify">—  De ce?</p>
               <p rend="justify">—  Ai să vezi, o surpriză.</p>
               <p rend="justify">Am răspuns, încruntată, că mi-e cu neputinţă. A stăruit. Mi-era penibil că tocmai eu nu sunt atentă şi că din pricina mea nici alţii nu ascultau. Dar „blonda suedeză” n-a renunţat. În picioare, aplecată puţin peste umărul meu, repeta:</p>
               <p rend="justify">—  Vino, să vezi, n-o să regreţi.</p>
               <p rend="justify">—  Nu pot.</p>
               <p rend="justify">—  Cum vrei. Soţul dumitale te-aşteaptă. M-a rugat să nu-ţi spun. Voia să-ţi facă o surpriză.</p>
               <p rend="justify">Şi a plecat, îmbufnată.</p>
               <p rend="justify">M-am întrebat dacă nu-i cumva o farsă. Dar tot eu mi-am răspuns că, şi dacă ar fi adevărat, tot nu pot ieşi. Atâta lume ne-a văzut venind împreună, şi cine ştie daca nu sunt în sală unii care nu înţeleg mare lucru, se plictisesc şi abia aşteaptă un prilej să iasă. Exemplul meu ar putea fi urmat, sala ar pierde din încordare, domnul Matta ar fi jignit. Şi toate astea tocmai din pricina mea?! Am rămas pe loc, privind drept înainte, ascultând cu luare-aminte. Dar, bineînţeles, nu mai pricepeam nimic. Ce va spune Michi? Trebuia să ies? Nu, asta nu se putea. Şi Michi va înţelege.</p>
               <p rend="justify">Michi n-a înţeles decât că trebuie să fie ceva între mine şi domnul Matta. O astfel de bănuială, altădată, m-ar fi jignit. Acum mă bănuia şi nu mi se părea deloc grav. Deci asta-i tot? Aşa s-ar petrece lucrurile dacă într-o zi l-aş minţi? Numai atât? Şi totuşi, mi-era milă să-l văd transpirat, palid şi obosit, după atâtea ceasuri de drum cu maşina. Venise cu un prieten şi trebuia să plece a doua zi. Făcuse atâta drum ca să mă vadă! Şi, totuşi, ceea ce mi se părea mai trist (şi de asta îmi dădeam seama abia acum, mergând tăcută lângă el) era că n-am avut nici o emoţie în clipa în care am aflat că a sosit. Deşi erau atâtea zile de când nu-l văzusem, şi venirea lui era atât de neaşteptată. Da, ştiam că e afară, că mă aşteaptă, şi n-am simţit nevoia să dau fuga. Am judecat rece atitudinea pe care trebuia s-o iau. Şi cred că am judecat bine. Dar dorul, emoţia, nerăbdarea de a-l revedea, neliniştea pe care altădată mi-o dădea numai gândul că aş putea să-l întâlnesc pe dig pe Petre Barbu, sau că, undeva; un înotător, în valuri, ar putea fi el, erau sentimente pe care, în legătură cu Michi, nu le-am avut şi nu le voi avea niciodată. „Nu voi mai simţi niciodată astfel de emoţii?” m-am întrebat, cu o strângere de inimă. Mi-era frică şi frig. Şi pentru prima dată m-am gândit că tinereţea mea s-a sfârşit, iremediabil, la douăzeci de ani.</p>
               <p rend="justify">Obosită, l-am luat pe Michi de braţ şi am pornit, sprijinită de el. Gândul că nu mai pot avea tresăriri, ca pe vremea Mangaliei, mă înspăimânta la fel ca în copilărie, când mă trezeam pe întuneric şi-mi închipuiam că sunt oarbă, că niciodată n-am să mai văd. Pe atunci, ca să-mi dau curaj, mă ridicam şi suceam capul în toate părţile, până ce găseam direcţia ferestrei.</p>
               <p rend="justify">Şi numai dâra de lumină slabă, albăstruie, de la marginea transperantului, mă liniştea. Dar cum mă puteam convinge acum că totul nu s-a sfârşit, că sunt totuşi tânără, că mai pot fi îndrăgostită? Faptul că-l luasem de braţ şi că mergeam sprijinită de el şi tăcută, l-a făcut pe Michi să creadă că-mi părea rău că nu am ieşit de la conferinţă mai devreme. M-a asigurat că nu mai e supărat pe mine, să nu mai fiu necăjită. Iar în casă, de îndată ce am intrat, m-a luat în braţe şi m-a sărutat pripit, stângaci, şi a început să-mi descheie nasturii bluzei. Eu aş fi vrut să mă ia în braţe ca pe un copil şi să mă mângâie, ca să pot plânge. Mi se părea că sunt ani de zile de când n-am mai plâns, că poate nici să plâng n-aş mai putea.</p>
               <p rend="justify">În seara aceea i-am citit scrisoarea, pe care n-apucasem s-o expediez. Mi-a spus că părinţii mei s-au mutat într-o casă mai în centru, dar mult mai proastă.</p>
               <p rend="justify">—  Mai proastă, de ce?</p>
               <p rend="justify">—  Pentru ceea ce pot ei plăti, n-au găsit altceva. Totul e ca tatăl tău să nu aibă nevoie de tramvai. A tot umblat fără tramvaie.</p>
               <p rend="justify">Michi şovăie.</p>
               <p rend="justify">—  Ce e cu tata? Vreau să ştiu.</p>
               <p rend="justify">—  E foarte obosit. Şi parcă a mai îmbătrânit.</p>
               <p rend="justify">—  Nicu ce face, s-a întors?</p>
               <p rend="justify">—  Nu. A expediat-o pe Maricica.</p>
               <p rend="justify">—  Şi el?</p>
               <p rend="justify">—  Maricica spune că e pierdut. Asta în limbajul ei înseamnă că e îndrăgostit.</p>
               <p rend="justify">—  Şi ea, Maricica?</p>
               <p rend="justify">—  Vrea să intre la şcoala comercială. E poate mai practic. Cred că va găsi o slujbă de îndată ce termină.</p>
               <p rend="justify">Michi spunea toate acestea fără convingere.</p>
               <p rend="justify">—  Maricica are o viaţă grea. Chiar mai grea decât a fost a mea.</p>
               <p rend="justify">—  Ce bună eşti, Diana!</p>
               <p rend="justify">Mă sărută pe obraz, mă mângâie pe păr.</p>
               <p rend="justify">—  Bună? Nu tocmai. Nu, Michi, nu sunt bună. Sunt egoistă, foarte egoistă.</p>
               <p rend="justify">Dar Michi mă întrerupe:</p>
               <p rend="justify">—  Maricica nu te iubeşte, te pizmuieşte.</p>
               <p rend="justify">—  E un copil necăjit.</p>
               <p rend="justify">—  E înţepată, mândră, bătăioasă.</p>
               <p rend="justify">—  Copiii săraci sunt mândri, nevoiţi să se apere.</p>
               <p rend="justify">O  dată cu Michi a plecat şi domnul Matta.</p>
               <p rend="justify">Am rămas iar, după ce a dispărut maşina care îl ducea la Bucureşti, singură şi parcă şi mai descumpănită ca după prima lui plecare, dar, ca şi atunci, neştiind încotro s-o apuc. Automat, am coborât spre ponton, dusă de paşii care, în aceleaşi împrejurări, făcuseră acelaşi drum.</p>
               <p rend="justify">Bărcile se legănau leneşe, apa strălucea în mii de paiete jucăuşe. Halii, barcagiul, s-a ridicat când m-a văzut şi a început să vâslească pe loc, invitându-mă. Pe barca lui era scris cu litere mari „Amiralul Scodrea”. Pe cea din apropierea lui, „Jean Bart”. Îmi venea să râd, amintindu-mi de o glumă pe care o făcuse Alex.</p>
               <p rend="justify">—  Ştii că avem o nuntă grozavă: se însoară băiatul „Amiralului Scodrea” cu fata lui „Jean Bart”.</p>
               <p rend="justify">—  Cum e posibil? Are paisprezece ani.</p>
               <p rend="justify">—  Aşa-i la turci, fetele se mărită tinere.</p>
               <p rend="justify">—  La turci?</p>
               <p rend="justify">Era vorba de copiii barcagiilor care se încuscreau şi era soiul de glume pe care le făcea Alex.</p>
               <p rend="justify">Fără să ştiu de ce, n-am mai coborât scările pontonului, ca să iau barca, ci m-am întors şi am pornit să fac o plimbare pe drumul dinspre Tuzla.</p>
               <p rend="justify">De pe un deal cobora repede, ca o sfârlează, Şaban.</p>
               <p rend="justify">—  Aducem apă rece lu domnu doctor Alex, grăbit suntem. Ies bizilii calde la Avgheremidis (cofetarul) şi mergem să vindem. Sezonişti aşteaptă bizilii calde, calde bizilii!</p>
               <p rend="justify">—  Domnul doctor e acasă, Şaban?</p>
               <p rend="justify">—  Acasă estem.</p>
               <p rend="justify">—  Singur?</p>
               <p rend="justify">—  Singur estem.</p>
               <p rend="justify">—  Ce face?</p>
               <p rend="justify">—  Scaune facem.</p>
               <p rend="justify">Am urcat cu paşi mari pe drumul pe care coborâse în fugă Şaban.</p>
               <p rend="justify">Alex, când m-a văzut nu s-a mirat. Mă privea, trist, umil, neştiind parcă ce să spună. Mi-a arătat familiar un scaun mic, din cele cum aveam altădată la bucătărie.</p>
               <p rend="justify">—  Al doilea e aproape gata (mi-a spus, ca şi când aş fi ştiut că-i lipseau scaunele acelea şi că de mult trebuia să le facă).</p>
               <p rend="justify">—  Mi-ai promis că o să mă duci pe un deal, să văd cum răsare luna. (S-ar fi spus că pentru asta venisem.)</p>
               <p rend="justify">—  Cu plăcere. Deocamdată e însă prea devreme. Dacă vreţi, inauguraţi-mi scaunul, tocmai îmi trebuia o persoană mai plină să-l încerce.</p>
               <p rend="justify">Am făcut o mutră supărată. Apoi, luându-mi un aer îngrijorat, am întrebat, din cochetărie:</p>
               <p rend="justify">—  Spune, sunt eu ceea ce se numeşte o persoană mai plină?</p>
               <p rend="justify">—  Nu ştiu. Să vedem dacă te ţine scaunul.</p>
               <p rend="justify">M-am aşezat.</p>
               <p rend="justify">—  A, merge! Stai aşa, cuminte; am să-ţi aduc un sacâz; am şi apă rece.</p>
               <p rend="justify">—  Ce înseamnă sacâz?</p>
               <p rend="justify">—  Un fel de şerbet, un fel de specialitate a lui Ismail. În altă parte nu se face sacâz. Şi acum, după ce am văzut că scaunul te ţine. Poate vrei, totuşi, să te instalezi mai comod, în hamac sau în şezlong.</p>
               <p rend="justify">—  Nu, mulţumesc.</p>
               <p rend="justify">Mi se părea mai cuviincios şi parcă mă simţeam mai în siguranţă pe scăunelul acela incomod. Alex n-a stăruit. După ce mi-a servit sacâzul, a început să-şi strângă cuiele şi uneltele cu care lucrase. Apoi a intrat în casă şi a ieşit îmbrăcat cu un pantalon de trening cenuşiu, cu haină de piele de căprioară şi cu o cămaşă bleumarin. Era atât de schimbat, că l-am privit mirată. I-am spus, glumind:</p>
               <p rend="justify">—  Dar curăţel eşti astăzi.</p>
               <p rend="justify">Părea atât de tânăr, că l-am întrebat câţi ani are. A făcut tot soiul de glume şi n-a răspuns la întrebarea mea. Râdeam, mergând alături de el, de toate nimicurile pe care le spunea.</p>
               <p rend="justify">Alex mă ajuta să urc coline, să ocolesc bălării, să trec peste pietroaie până ce am ajuns pe cel mai înalt deal, Bătea vântul ca la munte. De o parte aveam marea şi coasta toată, până Ia Ecrene, de cealaltă, Capul Caliacrei, care ieşea în mare îngust şi lung, iar când ne întorceam cu spatele spre mare, aveam în faţă numai dealuri albe, cretoase.</p>
               <p rend="justify">Vântul îmi trecea prin păr. Eram în picioare şi mă simţeam din ce în ce mai uşoară, atât de uşoară, că mi se părea că încep să plutesc deasupra pământului.</p>
               <p rend="justify">Într-un loc unde mirosea a muşeţel, pelin şi izmă, ne-am aşezat pe iarba, alături. Aş fi vrut să mă sprijin de umărul lui, dar aşteptam să şi-l apropie el de mine. N-a făcut-o.</p>
               <p rend="justify">Un fluture galben, cu pete cafenii a zburat prin faţa noastră. Am întins amândoi mâna să-l prindem. Fâşia de pământ îngustă la care privisem tot timpul avea acum o margine ca un fragment de cerc de foc, care înainta şi se mărea. Am amuţit. Capul Caliacrei se profila în întregime pe un glob aprins. În spatele lui, globul înainta şi se mărea mereu, până a ajuns pe mare, de unde a început să se ridice, treptat, în tăria cerului.</p>
               <p rend="justify">—  Ce-ai spune dacă luna s-ar întoarce acum în dosul Capului Caliacrei? M-a întrebat Alex.</p>
               <p rend="justify">—  Aş înnebuni.</p>
               <p rend="justify">—  Vezi, Diana, nu crezi în minuni. Eu cred.</p>
               <p rend="justify">M-am gândit: dacă s-ar fi înfăptuit minunea, pe vremea când îl iubeam pe Petre Barbu la Mangalia, să mă iubească şi el, să mă ia cu el şi să plecăm amândoi acolo, la Două Mai, să avem o casă cu prispă. Câini, păsări. O casă a noastră. Să avem copii. Dar acum nu se mai poate îndrepta nimic. Nimic. Nici chiar cu ajutorul unei minuni.</p>
               <p rend="justify">Când să ne despărţim, Alex m-a întrebat:</p>
               <p rend="justify">—  Ne mai vedem azi?</p>
               <p rend="justify">Am şovăit o clipă, apoi, gândindu-mă că nu-i nimerit să ne vedem prea des, am spus:</p>
               <p rend="justify">—  Nu, diseară mă duc la vila „Dinu”.</p>
               <p rend="justify">La vila „Dinu”, în seara aceea, toţi s-au întrebat ce o fi cu Alex de la o vreme. Nu mai venea pe plajă, nu mai juca polo. Cu toţi am hotărât să-i facem în seara următoare un surprise-party.</p>
               <p rend="justify">Ne-am dus la el acasă încărcaţi cu bezele, seminţe şi vin. Primul loc care s-a ocupat a fost hamacul. Eu m-am aşezat pe divanul de pe prispă, între două fete. Mă aşteptam, nu ştiu de ce, ca Alex să se ocupe de mine mai mult decât de ceilalţi. Dar am văzut numaidecât că e preocupat să toarne vin în pahare şi că are grijă de toată lumea deopotrivă. Şi iar, spre deosebire de ce prevăzusem, n-a fost o seară de mare tămbălău. A fost o seară liniştită, în care am băut vin şi am ascultat discuri de patefon, într-o atmosferă care mi-o amintea halucinant pe cea de pe terasa de lemn putred de deasupra plajei, la Mangalia. Alex şedea pe pridvor, în unghiul a două laturi, proptit de stâlpul care sprijinea acoperişul, cu gâtul întins şi privirea spre cer, întocmai cum stătuse într-o seară, cândva, Petre Barbu. Şi melodia parcă semăna. Era serenada de Moskovsky. Dar poate băusem prea mult. Eram puţin ameţită. Alex mă privea cu ochi care parcă veneau de departe. Nu era Petre Barbu, dar parcă avea în privire şi în surâs acelaşi suflet, greu. Nu ştiu cine s-a ridicat din hamac. I-am luat locul. Eram sigură că Alex va veni lângă mine. N-a venit. Nu mi-am dat seama că lumea a început să plece.</p>
               <p rend="justify">Am rămas numai eu.</p>
               <p rend="justify">Noaptea era atât de strălucitoare deasupra mea, că-mi era greu să mă despart de ea. Alex s-a aşezat pe un scăunel lângă hamac. Mă privea, fără să spună nimic. Eu eram parcă fascinată de stele. În pridvor, Ismail şi Şaban fredonau în surdină o melodie turcească. Mi s-a părut că Alex e atât de aproape de mine, că, dacă aş întoarce puţin capul către el, i-aş atinge, obrazul, părul sau gura.</p>
               <p rend="justify">—  Nu ţi-e frig, Diana? Mă duc să-ţi aduc ceva să te învelesc.</p>
               <p rend="justify">Mi-a adus o pătură, m-a învelit bine, cu grijă, cum se învelesc copiii, apoi s-a aşezat iar pe scăunelul de lângă mine, s-a uitat în ochii mei, eu într-ai lui, şi, după o tăcere mai lungă:</p>
               <p rend="justify">—  Nu ştiu nimic despre dumneata. Alex.</p>
               <p rend="justify">—  Nici nu ai ce să ştii, Diana. Sunt un om de nimic.</p>
               <p rend="justify">—  De ce?</p>
               <p rend="justify">—  Nu ştiu. N-am nici un ţel în viaţă, nici un ideal. Poate e vina mea, sunt mediocru. Poate viaţa e croită prost, o simt ca o haină care ba e prea strimtă, ba prea largă.</p>
               <p rend="justify">—  Simţi frumuseţea unei astfel de nopţi, Alex?</p>
               <p rend="justify">—  Da, din păcate.</p>
               <p rend="justify">—  Atunci, nu eşti mediocru.</p>
               <p rend="justify">—  N-am realizat nimic niciodată. Am sentimentul inutilităţii oricărui efort.</p>
               <p rend="justify">I-am pus mâna pe păr.</p>
               <p rend="justify">—  Îmi face atâta bine, Diana, prietenia pe care mi-o arăţi.</p>
               <p rend="justify">Şi mie îmi făcea bine prietenia lui, sinceritatea lui. Îl simţeam aproape de mine, şi tot atât de aproape, ca şi mine, de noaptea aceea, şi tot atât de departe, ca şi mine, de ceilalţi oameni şi de viaţa lor. Gura lui era aproape de buzele mele, şi distanţa între ele se micşora, sau creştea, după cum se legăna hamacul, către el sau către mare. Am simţit nevoia să-l sărut. Alex mă privea umil, având aerul să spună: „Nu se poate, ar fi prea mult”. N-am făcut nici un gest. Nici el.</p>
               <p rend="justify">Dimineaţa, pe plajă, am căutat să-l recunosc între toate siluetele care se îndreptau către mine, în toate bărcile care se apropiau de mal. Când am văzut că se face târziu şi nu vine, am intrat în mare şi am înotat foarte departe, încercând să nu mă gândesc decât la mişcările mele, pe care le voiam cât mai lungi, mai spornice. După ce m-am întors şi m-am întins la soare, m-am pomenit şoptind: „E bine”. În gând am repetat: „E bine, bine. Ce bine mă simt. Ce bine e să nu fii îndrăgostit, să nu aştepţi pe nimeni, să nu aştepţi nimic”.</p>
               <p rend="justify">După-amiază, pe la cinci, pe când eram gata să mă duc la vila „Dinu”, m-am pomenit cu Alex. Venea pentru întâia dată fără să-l fi chemat. Şi-a cerut iertare că a îndrăznit. A stăruit să nu-mi schimb programul, să-mi petrec seara după bunul meu plac. Se mulţumea, era fericit să-mi spună bună ziua.</p>
               <p rend="justify">Aş fi vrut să ştiu de ce n-a venit dimineaţa pe plajă, şi apoi să iau o hotărâre, dar văzând că nu pomeneşte nimic, n-am avut destulă tărie, şi, până la urmă, 1-am întrebat. Mi-a răspuns:</p>
               <p rend="justify">—  Am fost la vânătoare cu doamna Svansen, cu domnul şi doamna Vasilescu.</p>
               <p rend="justify">Am simţit ca o împunsătură, parcă drept în inimă. Scurtă, dar dureroasă. Să fie ceva între Alex şi „blonda suedeză”? Îmi veneau în minte diferite scene în care îi văzusem alături. Am hotărât că nu-mi pasă.</p>
               <p rend="justify">—  Ce rău îmi pare că nu eşti liberă. Voiam să te duc prin Balcic, prin locuri pe care le ştiu numai eu, foarte frumoase.</p>
               <p rend="justify">Mă ispitea să mă plimb cu el.</p>
               <p rend="justify">—  Dacă-mi făgăduieşti că-i frumos, primesc.</p>
               <p rend="justify">Drumul care duce spre vii începe între dealuri cretoase de o parte şi de alta. Un plop, care, în linia lui neclintită, are ceva din trufia unui om singur pe lume, care suferă fără a se plânge, păzeşte drumul. Din valea din stânga noastră se vedea o deschizătură de mare cu sclipiri de aur şi un colţ de mal înalt. Pe cer se jucau câţiva nori albi, ca nişte rotogoale de fum de ţigară. Am trecut pe la vila „Dinu”. Marea nu se mai vedea. Şoseaua era prăfuită; aerul – greu şi cald. Purtam o rochie de plajă, de olandă albă. Numai cu bretele pe spatele gol, şi totuşi îmi era prea cald. Am cotit spre dreapta. Aerul a devenit dintr-o dată proaspăt şi rece. M-am oprit ca să-mi pun jacheta. De peste tot se auzea murmur de cascadă. Alex m-a ajutat să cobor nişte trepte ude şi să trec podeţul şubred, dedesubtul căruia curgea un pârâiaş. Vegetaţia din jurul meu şi drumul îngust, ca un luminiş de munte, cu plante făcând zid de o parte şi de alta, fluturii şi albinele m-au făcut să mă întreb dacă mai suntem în Balcic. Marea nu se mai vedea nicăieri. Drumul s-a deschis în faţa noastră. Pământul era negru, pe ici, pe colo, iarbă, un han cu păsări, porci şi alte orătănii. Mai departe, peste drum, şi cu totul în umbră, se ascundea o mică baracă de lemn, cu câteva mese şi bănci.</p>
               <p rend="justify">—  Şi acum să ţi-l prezint pe domnul Avgheremidis, făcu Alex.</p>
               <p rend="justify">—  Rudă cu cofetarul?</p>
               <p rend="justify">—  Fratele lui.</p>
               <p rend="justify">Stăpânul barăcii avea înfăţişarea unui bătrân marinar şi semăna cu bunicul meu. Purta o barbă scurtă, şapcă albă, cu cozoroc negru. Mi-a spus că sunt zece fraţi răspândiţi prin Dobrogea, şi toţi îl cheamă să stea la ei. Dar nu se îndură de baraca lui. Şi pe urmă, la rude, în primele zile eşti musafir, apoi se schimbă calimera. Nici în Balcic, la fratele lui, cofetarul, nu se prea duce.</p>
               <p rend="justify">—  Acolo praf este, cald este.</p>
               <p rend="justify">Vorbea despre Balcic ca despre un alt oraş; aici în apropierea viilor, era răcoare, linişte.</p>
               <p rend="justify">Am stat la o măsuţă, am mâncat măsline, am băut ţuică. (Nu eram obişnuită şi mă strâmbam)</p>
               <p rend="justify">—  Se vede că îţi place să tragi la măsea, glumea Alex.</p>
               <p rend="justify">Mă simţeam bine.</p>
               <p rend="justify">Avgheremidis semăna parcă din ce în ce mai mult cu bunicul, şi asta îmi amintea copilăria. Mă simţeam împăcată şi de o veselie alta decât cea nervoasă şi, poate, stridentă, pe care o aveam de obicei. Totul mi se părea adevărat, nou, bun, ca într-un început de viaţă. Seara a căzut dintr-o dată pâcloasă, fără lună, fără stele.</p>
               <p rend="justify">Am plecat amândoi pe un drum care, pe întuneric, nu mai semăna cu cel pe care venisem.</p>
               <p rend="justify">Murmurul cascadei îmi dădea acum şi mai mult impresia că sunt la munte. Respiram o mireasmă puternică de fân, de flori şi de pământ. Într-un elan de recunoştinţă, l-am luat de braţ pe Alex.</p>
               <p rend="justify">—  Am început să-ţi simt lipsa când nu suntem împreună, Diana. Uite, azi, după-masă, ştii cât am aşteptat să se facă ora potrivită să pot veni?!</p>
               <p rend="justify">N-am răspuns nimic. Norii se adunau pe cer mai negri decât întunericul prin care umblam, aerul părea umflat de căldura prea mare a zilei. Eram acum pe şosea, în dreptul plopului, care abia se desprindea în tot cenuşiul greu. Ne-am oprit pe parapetul de piatră al văii. Marea se vedea, acolo, neagră, ca un fund de prăpastie. Alex părea preocupat.</p>
               <p rend="justify">—  Cred că vine o ploaie grozavă şi am un prieten care mi-a lăsat în grijă cortul lui. El a plecat în excursie la Varna. Trebuie să mă duc pe acolo, să văd ce se mai întâmplă.</p>
               <p rend="justify">L-am necăjit, glumind, lăsându-l să creadă că bănuiesc că are o întâlnire şi că vrea să se descotorosească de mine.</p>
               <p rend="justify">—  Dacă vreau să vin şi eu să văd cortul ce te faci?</p>
               <p rend="justify">—  Nu am îndrăznit să-ţi propun, Diana. Afară de asta, cred că-i imprudent. Vine sigur ploaia, ar trebui să te îmbraci cu ceva mai gros.</p>
               <p rend="justify">Am spus îmbufnată:</p>
               <p rend="justify">—  Ei hai, că nu vin!</p>
               <p rend="justify">—  Ce dulce eşti. Diana.</p>
               <p rend="justify">Am avut iar senzaţia curioasă din ajun că Alex e Petre Barbu. „Ce dulce eşti, Diana!”. De câte ori, altădată, nu mi-am repetat cuvintele astea, care, dintr-o dată, mă electrizau, mă încălzeau, parcă schimbau faţa lumii?! „Ce dulce eşti, Diana!”. Dacă nu ar fi fost atât de diferită forma genelor, m-aş fi chinuit – ca în acele vise în care nu ştii dacă ceea ce trăieşti e adevărat sau nu – să ştiu dacă alături de mine e Alex sau Petre Barbu.</p>
               <p rend="justify">Nu m-am putut împiedica să-i spun:</p>
               <p rend="justify">—  Semeni cu cineva. Semeni foarte mult.</p>
               <p rend="justify">Alex m-a întrerupt:</p>
               <p rend="justify">—  Dumneata, Diana, nu semeni cu nimeni.</p>
               <p rend="justify">Mai aveam până la cort câţiva paşi, când cerul a fost străpuns de un zigzag luminos, apoi altul, şi iar altul, deasupra mării, imens. Au răsunat apoi bubuituri, de parcă plesnea cerul. Vântul aducea praf şi fire de nisip, care înţepau obrazul şi te orbeau. Cu ochii închişi, m-am lăsat dusă de Alex. Vântul era atât de puternic, că mi se părea că mă va împinge în mare. Abia înăuntru, în cort, după ce a legat uşa, m-am simţit la adăpost.</p>
               <p rend="justify">—  Acum trebuie să aşteptăm. Cred că o să treacă repede furtuna asta, prea e violentă, a căutat să mă liniştească Alex.</p>
               <p rend="justify">Ne-am aşezat pe un divan, în întuneric beznă. Alex a lăsat între noi o distanţă. Vântul bătea în pânza cortului, amplificând răscoala de afară. M-am apropiat uşor de el, instinctiv.</p>
               <p rend="justify">—  Ţi-e frică, Diana?</p>
               <p rend="justify">—  Da. E teribil. Auzi?</p>
               <p rend="justify">Acum, prin vuietul vântului, se auzea şi urletul valurilor. Şi iar tunete năucitoare. Pânza cortului parcă era acolo ca să amplifice însutit vuietul de afară. Am stat aşa, fără să vorbim, dar parcă fiecare secundă ne apropia câte puţin. Nu, ştiu dacă eu mergeam către Alex, sau el venea către mine. Nu-i vedeam ochii de fel. Dar îi simţeam respiraţia foarte aproape. Dacă mai făceam o mişcare cât de mică, i-aş fi atins buzele. Şi totuşi, aveam impresia că înaintam unul către altul venind parcă din teribile depărtări, după lungi căutări. Pânza cortului, în care vântul izbea cu puteri necunoscute, părea că ne desparte de tot restul lumii. Simţeam că Alex aşteaptă. Şi eu aşteptam. Dacă ar fi făcut un gest către mine, m-aş fi dat înapoi. Dar aşa, mă simţeam atrasă, câte puţin, de o putere nevăzută, dar de neînlăturat.</p>
               <p rend="justify">Cine a parcurs ultima, infima fracţiune de spaţiu, care o clipă nespus de lungă a mai despărţit buzele noastre, nu voi şti niciodată, fiindcă în acele secunde nimic n-a mai fost desluşit. Şi totuşi, după ce buzele lui Alex le-au atins pe ale mele, am devenit lucidă şi am urmărit mişcările lor, de parcă aş fi privit în plină lumină. Buzele lui Alex au zăbovit uşor pe buzele mele, atingându-le abia, atât de uşor, că le-am simţit vibraţia, apoi, apăsând puţin, sărutându-mi buzele, cu buzele închise, un sărut scurt, sfios şi încă unul, apoi mi-au apăsat buzele mai tare, un sărut puţin mai îndrăzneţ, unul în colţul din dreapta şi altul în colţul din stânga buzelor mele. Şi iar au zăbovit buzele lui abia întredeschise, şi iar m-au sărutat cu gura uşor întredeschisă, din ce în ce mai apăsat, din ce în ce mai îndrăzneţ. Eu nu mişcăm, aşteptam, îmi lăsam gura toată în voia lui, şi el mi-o lua treptat, treptat, cu pasiune reţinută. Când gura mea a fost cu desăvârşire a lui, atunci a început s-o sărute flămând, iar eu, ca după o aşteptare de-o viaţă întreagă, pătimaşă, am răspuns. Sfârşitul a fost prelung ca şi începutul. Nu ştiu când a încetat vântul, cum am ieşit din flăcări. Acum ploaia cădea picături mari de tot, ca un plâns care uşurează. Alex mă săruta iar şi iar, pe obraji, în colţurile gurii, şi iar pe obraji, pe păr, săruturi ca nişte mângâieri, ca o recunoştinţă.</p>
               <p rend="justify">Când ploaia a încetat, am plecat fără să scoatem un cuvânt. Alex mă ducea ţinându-mă cu un braţ de talie şi cu celălalt de umeri, aşa ca să mă apere cât mai mult de frig până acasă. Acolo mi-a sărutat mâna.</p>
               <p rend="justify">—  Noapte bună, Diana.</p>
               <p rend="justify">I-am strâns mâna care o ţinea pe a mea. Cealaltă i-am pus-o pe obraz şi am şoptit:</p>
               <p rend="justify">—  Bună seara, Alex.</p>
               <p rend="justify">Şi numaidecât am fugit.</p>
               <p rend="justify">Am intrat în casă, în grabă, m-am dezbrăcat repede şi m-am băgat în aşternut cât ai clipi. Mai simţeam încă buzele lui Alex apăsate pe buzele mele şi o ameţeală dulce în jurul ochilor, pe obraz, în toată fiinţa mea. Pe jumătate adormită, mi-am amintit de primul pahar de şampanie pe care l-am băut când eram fetiţă, la logodna verilor mei, băieţii mătuşii Sofia, când toate fetele purtau rochii roz, bleu şi aurii ca şampania şi toate erau puţin ameţite. La pian cânta un tânăr înalt şi blond, studentul care îi făcea injecţii bunicii. Fetele dansau între ele.</p>
               <p rend="justify">Nu ştiu când am aţipit, cum a început visul. Eram cocoţată pe garderob şi-mi făceam lecţiile, când în uşă apare studentul cel blond. Din dosul garderobului dispăruseră lemnele pe care mă urcasem şi nu mai ştiam cum să cobor. Aş fi vrut să sar de acolo de sus, dar îmi era frică. „Hai, plonjează, mă îndemna el, hai, că dacă nu, vin să te iau”. „Nu, nu! Am strigat. Pentru nimic în lume nu trebuia să ştie că aveam lemne în dosul garderobului. Mai bine săr”. „De ce ţi-e frică Diana?”. Vocea lui Petre Barbu. „Apa nu-i adâncă. Hai, plonjează”. Eram gata să mă arunc de sus, când, deodată, descopăr o scară de vergele, ca de vapor. Cobor în grabă, dar Alex vine din larg şi strigă: „Sări, că te prind!” dar apa luceşte prea tare, mă ameţesc scânteierile ei. Închid ochii. Alex îmi sărută uşor pleoapele. Poate visez. Ba nu, nu visez. Îmi spun. Dacă aş visa, n-aş auzi atât de clar murmurul apei, zgomotul teribil al unei cascade. Şi visul a continuat. Cele două perechi de logodnici dansau în jurul unui rug. Şi crâmpeie dintr-un film cu Mosjoukine (Le Brasier ardent) se suprapuneau incoerent.</p>
               <p rend="justify">M-am trezit dimineaţa devreme. Era o dimineaţă de mare, obişnuită, cu invazie de soare, cu larmă de ciripit în faţa ferestrei, cu strigăte de: „Cornuri calde, calde cornuri”. M-am gândit la seara care a trecut ca la un film pe care l-aş fi văzut în ajun. Era o întâmplare care trebuia să facă parte din trecut, ca furtuna aceea de vară, care venise vrând parcă să răstoarne lumea şi plecase fără să schimbe nimic. Dar ce rău ar fi fost dacă aş fi murit fără să fi trăit clipele acelea!</p>
               <p rend="justify">Am sărit din pat şi, refuzând să mă mai gândesc, mi-am aruncat lucrurile în geamantan la întâmplare. Voiam să mă simt lângă Michi, ca să fiu sigură că nu s-a schimbat nimic. Nu trebuia să se schimbe nimic.</p>
               <p rend="justify">Maşina către Bazargic pleca după-amiază, la ora două. Am hotărât că nu pot pleca fără să-l vad pe Alex, ca să nu creadă că am vrut să fug, că am dat o prea mare importanţa sărutului din cort. Acum, hotărâtă să plec, era desigur mai nimerit să mă duc pe plajă, ca de obicei, şi să-i spun lui Alex, între altele, ca un fapt cu totul lipsit de însemnătate, că după-amiază pornesc spre Bucureşti.</p>
               <p rend="justify">L-am găsit lenevind la soare. Mă aşteptam să-l văd îngrijorat de întârzierea mea şi am fost dezamăgită, înţelegând că nici nu o băgase de seamă, deşi era aproape ora prânzului. Cu inima strânsă, l-am întrebat, parodiind mondenitatea:</p>
               <p rend="justify">—  Am voie să iau loc lângă dumneata?</p>
               <p rend="justify">—  Doamnă, e o cinste pentru mine.</p>
               <p rend="justify">Aşteptam să-mi spună un cuvânt în legătură cu seara trecută, dar, ca şi când ar fi uitat-o cu desăvârşire, mi-a vorbit de o candelă, un brâu şi un ilic brodat, cumpărate de la localnici, şi m-a învăţat cum să mă tocmesc dacă vreau să cumpăr câte ceva. În timp ce vorbea, mă uitam la el şi mă întrebam: „Ce fel de om este acest Alex?” în lumea sportului era cunoscut. Dar nici sportiv nu părea. Avea picioare lungi, şi drepte, linia muşchiului – foarte lină. Rareori am văzut picioare atât de frumoase la un bărbat. Îmbrăcat, părea slab; dezbrăcat, însă, nu. Are, totuşi, pântecul prea supt, mi-am spus, dar pieptul, lat. E ceva umil în toată fiinţa lui, şi totuşi, atâta siguranţă în felul în care se mişcă şi vorbeşte, şi atâta calm. Aş fi vrut să ştiu de unde ia liniştea asta şi de ce mi-e milă, totuşi, de el.</p>
               <p rend="justify">—  După-masă am repetiţie, mi-a spus. Doamna Vasilescu pregăteşte o serbare, eu voi aranja barul şi voi juca două roluri diferite.</p>
               <p rend="justify">Nu ştiu de ce, dar o clipă m-a sfredelit ciuda că avea, chiar pentru după-amiaza aceea şi pentru altele, preocupări străine de mine. Dar, stăpânindu-mă, am cerut o mulţime de amănunte despre această serbare, apoi, cu o falsă părere de rău:</p>
               <p rend="justify">—  Păcat că n-o să văd şi eu serbarea.</p>
               <p rend="justify">—  De ce? Eşti în capul listei invitaţilor.</p>
               <p rend="justify">—  N-o să mai fiu aici.</p>
               <p rend="justify">Alex a ridicat genele, uimit. (Ce albastră era privirea lui, ce plina de mâhnire!)</p>
               <p rend="justify">—  Da?! Când pleci?</p>
               <p rend="justify">—  Azi.</p>
               <p rend="justify">—  Te cheamă soţul dumitale? (Până atunci, când vorbea despre el, îi spunea Michi.)</p>
               <p rend="justify">—  Nu, eu am hotărât să plec.</p>
               <p rend="justify">—  Când ai luat hotărârea asta, Diana?</p>
               <p rend="justify">—  De dimineaţă. Mi-am şi făcut bagajele. (Alex a coborât genele şi colţurile gurii.)</p>
               <p rend="justify">—  Îmi pare rău că pleci, Diana.</p>
               <p rend="justify">Mi-am spus în gând: „Numai atât!” Apoi, puţin răsfăţată, pe un ton de care eram foarte mulţumită, indiferent, dar nu atât cât să pară voit:</p>
               <p rend="justify">—  Da, cred că-ţi pare rău!</p>
               <p rend="justify">—  Îmi vei lipsi foarte mult.</p>
               <p rend="justify">—  E un sentiment obişnuit despărţirilor (am declarat cu experienţă).</p>
               <p rend="justify">—  Nu ştiu cum e de obicei, dar ştiu că acum e rău, foarte rău.</p>
               <p rend="justify">Alex avea aerul acela de câine bătut, care mă îndemna să-l mângâi. Cred că dacă n-ar fi fost nimeni acolo, l-aş fi sărutat pe obraz. I-am întins mâna.</p>
               <p rend="justify">—  La revedere, Alex. A fost foarte bine cum a fost, numai asta are importanţă.</p>
               <p rend="justify">Alex s-a sculat odată cu mine:</p>
               <p rend="justify">—  Pot să te conduc?</p>
               <p rend="justify">—  Mai bine nu. La revedere.</p>
               <p rend="justify">—  Sărut mâinile, Diana.</p>
               <p rend="justify">Abia în autobuzul care mă ducea spre Bazargic, mi-am spus: „Alex n-a stăruit să mă conducă”. Apoi m-am uitat spre coline, unele pământii, altele ca nisipul, cu umbre mari, înverzite de ierburi, pe care se pierdeau, strivite, colibe ţigăneşti, un podeţ peste o vale şi ultimele prăvălii ale Balcicului, una cu un lighean, un grătar şi o cursă de şoareci agăţate pe uşă, alta cu opinci şi căciuli de oi, albe şi negre, o cârciumă cu scaunele pe trotuar, o căruţă cu fructe, un brutar, cârciuma lui Caramiti, şi iar coline şi văi, până ce drumul a cotit spre stânga şi n-am mai văzut decât câmpie peste tot. Şi cerul, tot atât de monoton. Balei cui rămăsese în vale. Mi-am amintit că nu mi-am luat rămas bun de la nimeni. Treceam în revistă cunoştinţele noi Păreau figuri făcând parte din decor, cum făceau parte din peisajul Balcicului: Apostol, de la „Trei Cocoşi”, Filcef, Şaban, Ismail, Ghürlü, Aişee şi ceilalţi. Mi-am spus: „Mâine va fi şi Alex printre ei”. Aş fi vrut să nu-l mai văd câţiva ani, apoi, într-o zi, să-l întâlnesc din întâmplare, să ne salutăm îndepărtat şi să nu ştiu decât eu singură, în toată lumea care ne va înconjura, în toată desfăşurarea ei, că acest personaj, căruia îi spun, distrată, bună ziua, e singurul bărbat care m-a sărutat cu adevărat, pe care l-am sărutat vreodată, singura mea bucurie.</p>
               <p rend="justify">Nu, atunci nu-mi dădeam seama că febra aceea poate creşte, că se poate ajunge la un fel de osmoză a tot ce eşti tu cu tot ce e celălalt, la o desăvârşire. Atunci mi-am spus: „A fost frumos, ajunge!” Dar ce-a fost? O sărutare fără urmări, o aventură. Repetam: „Aventură”. Şi ca în copilărie, cuvintele al căror sens îmi scăpa aveau tocmai de aceea o savoare, un farmec turburător.</p>
               <p rend="justify">La Medgidia am intrat în compartimentul în care, în afară de mine, se aflau doar o doamnă bătrână şi o fată brună, nespus de frumoasă. Purta un taior de sac, sandale maro şi un basc de aceeaşi culoare. Un băiat cu un pulover în carouri, ca un joc de şah, i-a ajutat să-şi aranjeze valizele, şi-a luat grăbit rămas bun şi a dispărut. Parcă mi se părea că o cunosc pe fata aceea, dar nu-mi aminteam de unde. A băgat de seamă că sunt încurcată.</p>
               <p rend="justify">—  Ne-am cunoscut la bufetul automat de pe Calea Victoriei, când s-a deschis. Erai cu soţul dumitale. Nu mai ţin minte cine ne-a prezentat, dar ştiu că am ţinut mult să ne cunoaştem îmi plăcea cum vorbeşti şi cum râzi.</p>
               <p rend="justify">Şi mie îmi plăcea vocea ei. Parcă erau zeci de clopoţei, zurgălăi de sanie, care sunau deodată, zglobiu. Mi-a povestit că vine de la Constanţa, că a condus-o un prieten până la Medgidia (îl auzisem spunându-i Katia). Îmi venea s-o întreb dacă s-a obişnuit cu înfăţişarea ei, dacă i se părea firesc să fie atât de frumoasă. Avea părul negru-albăstrui, tăiat scurt, cu breton pe frunte, iar ochii păreau verzui sub albastrul părului. Mă întrebam, privind-o, cum de mai pot fi frumoase femeile blonde.</p>
               <p rend="justify">—  Dar dumneata de unde vii? M-a întrebat Katia.</p>
               <p rend="justify">—  De la Balcic.</p>
               <p rend="justify">—  Balcic?!</p>
               <p rend="justify">Ochii i s-au mărit, s-au rotunjit.</p>
               <p rend="justify">—  Da.</p>
               <p rend="justify">—  Nu se poate!</p>
               <p rend="justify">—  De ce?</p>
               <p rend="justify">—  Adică, vreau să spun, as vrea să ştiu. Ei, cum e? Mă interesează.</p>
               <p rend="justify">—  Nu seamănă cu nimic.</p>
               <p rend="justify">Am vrut să continui, dar Katia părea nerăbdătoare:</p>
               <p rend="justify">—  Spune, l-ai cunoscut cumva, acolo, pe doctorul Dobrescu? Alex Dobrescu.</p>
               <p rend="justify">—  Da.</p>
               <p rend="justify">O  văd cum se schimbă la faţă.</p>
               <p rend="justify">—  Adevărat? Ce făcea?</p>
               <p rend="justify">—  Stătea la soare, înota.</p>
               <p rend="justify">—  Se amuza?</p>
               <p rend="justify">—  Cred că da.</p>
               <p rend="justify">Katia şi-a rezemat capul pe perna de pluş cenuşiu a canapelei. Nu-i mai vedeam acum decât gâtul întins şi gura cu buzele bine arcuite. Stătea proptită în palme, braţele întinse, depărtate de corp, umerii daţi spre spate şi puţin ridicaţi, Fără sa se uite la mine, m-a întrebat:</p>
               <p rend="justify">—  Cum era, vesel, trist?</p>
               <p rend="justify">—  Nu prea vesel.</p>
               <p rend="justify">Katia a zâmbit. Avea aerul să spună: „Nici nu putea fi altfel”. Apoi:</p>
               <p rend="justify">—  Îl vedeai des?</p>
               <p rend="justify">—  Da. Destul de des.</p>
               <p rend="justify">—  Eraţi prieteni?</p>
               <p rend="justify">—  Cunoştinţe de vilegiatură.</p>
               <p rend="justify">—  Cum îl găseşti?</p>
               <p rend="justify">—  Simpatic.</p>
               <p rend="justify">Katia a zâmbit ironic, vrând parcă să spună: „Ce ştii dumneata, habar n-ai!” Apoi:</p>
               <p rend="justify">—  Nu-i numai atâta.</p>
               <p rend="justify">Am întrerupt-o, rece:</p>
               <p rend="justify">—  Nu mi-am dat seama de mai mult.</p>
               <p rend="justify">Simţeam, stingherită, că în acest cuplu Alex-Katia sunt o străină, că nici măcar nu-mi dădea destulă importanţă ca să nu-mi destăinuie, prin toată atitudinea, intimităţile ei, că nu sunt, pentru ea, altceva decât o fiinţă care l-a cunoscut pe Alex. Am căutat să mă răzbun, întrebând-o dacă o cunoaşte pe soţia lui (dându-mi seama, uimită, că nu mă preocupase de fel până atunci existenţa acestei soţii).</p>
               <p rend="justify">A răspuns evaziv:</p>
               <p rend="justify">—  Da, am văzut-o acum la Eforie.</p>
               <p rend="justify">Va să zică, nu era la munte, cum îmi spusese Alex.</p>
               <p rend="justify">—  E tot aşa frumoasă?</p>
               <p rend="justify">—  Da, şi cred că e încă îndrăgostită de Alex.</p>
               <p rend="justify">—  Am impresia că şi el de ea, am spus dinadins.</p>
               <p rend="justify">Katia a zâmbit cu melancolie:</p>
               <p rend="justify">—  Nu, sigur că nu. Şi cred că nici nu mai e în stare.</p>
               <p rend="justify">M-am gândit: „Desigur că-l cunoaşte bine”. În tot cazul, nu părea să-i fie indiferent. Dimpotrivă. Katia se uita acum pe fereastră. Era atât de frumoasă, că nu mi se părea nici un bărbat destul de potrivit pentru ea. (Şi cu câtă pasiune se interesa de Alex!) M-am uitat iar la gura ei şi mi-au trecut prin minte gânduri pe care numaidecât am căutat să le îndepărtez. Aş fi vrut să nu-mi mai pun întrebări, să nu-mi mai amintesc de clipele petrecute în cort, să fiu iar lângă Michi. Mi se părea că trenul nu mă duce destul de repede; voiam să mă ştiu cât mai departe de Balcic. Dar când închideam ochii, auzeam vântul, furtuna, izbind în pânza cortului.</p>
               <p rend="justify">De la Katia am aflat că Alex vrea să divorţeze, dar că mama lui, care altădată nu îngăduise cu nici un chip această căsătorie, acum se împotriveşte la despărţirea lor. „Fiindcă e catolică şi cam nebună”. Afirma Katia.</p>
               <p rend="justify">Michi nu ştia că vin. L-am mai găsit în pat. M-am culcat alături de el; fără cuvinte, fericită că era acolo, că nu l-am pierdut. Mi-am apropiat gura de obrajii lui rotunzi şi plini, şi abia atunci am simţit că am iar pământul sub picioare.</p>
               <p rend="justify">Era începutul lui septembrie, concediul îi expirase. Izbutise, de altminteri, pe lângă slujba lui, să lucreze câteva ore într-un laborator de chimie.</p>
               <p rend="justify">Katia venea să mă ia în toate dimineţile şi făceam plimbări lungi pe jos, la Şosea, până la lacul Băneasa. Umblam cu acelaşi pas, fără să vorbim, fără să ne cunoaştem gândurile. Când ajungeam la lac, ne aşezam pe mal, Katia scotea ţigările şi îmi oferea şi mie. Fumam numai pentru plăcerea de-a vedea cum se ridică fumul. Era linişte, aer bun, aveam aceeaşi senzaţie agreabilă de echilibru şi mă odihneam cu aceeaşi plăcere ca după oboseala celor cinci-şase sute de metri pe care-i făceam la Balcic înot. Câteodată luam lapte bătut în grădina „Flora” şi stăteam de vorbă. Katia devenise, de la o vreme, tristă, gânditoare. Acum, când nu-mi mai vorbea despre Alex, încercam eu s-o stârnesc, ţinând din ce în ce mai aprig să ştiu dacă melancolia ei are vreo legătură cu el, sau dacă nu cumva prietenia pe care mi-o arăta avea vreo legătură. O dată am întrebat-o:</p>
               <p rend="justify">—  Ce fel de om e Alex?</p>
               <p rend="justify">Katia a zâmbit:</p>
               <p rend="justify">—  Un prieten al meu a găsit o definiţie a muzicii, de care părea încântat. Atunci n-am înţeles-o. La musique. C'est autre chose22. Acum, uite, cam asta-i tot ce ţi-aş putea răspunde: Alex. C'est autre chose.</p>
               <p rend="justify">Katia semăna cu o păpuşă care a căpătat deodată inteligenţă şi suflet.</p>
               <p rend="justify">O  dată sau de două ori pe săptămână mergeam la bazinul de pe bulevard, la „Lido”. Se deschisese în anul acela. Şi iată, într-o zi, la un pas de mine, Alex. Şedea pe marginea bazinului, cu picioarele atârnând deasupra apei, lungi şi armonioase. Când m-a văzut, a sărit în picioare, încântat.</p>
               <p rend="justify">I-am spus, zglobiu:</p>
               <p rend="justify">—  Ştii, nu te-am uitat!</p>
               <p rend="justify">Şi imediat i-am explicat că am o prietenă care-l cunoaşte şi cu care am vorbit despre el. Nu m-a întrebat cum o cheamă. Totuşi, am continuat:</p>
               <p rend="justify">—  Dacă te rogi frumos, te duc la ea.</p>
               <p rend="justify">Nu ştiu dacă Alex ştia sau nu despre cine-i vorbesc, dar mi-a răspuns trist, plictisit, obosit:</p>
               <p rend="justify">—  Nu vrei să stai, să-ţi spun cancanuri din Balcic?</p>
               <p rend="justify">—  Nu, mă aşteaptă prietena mea. Într-o clipă mă întorc cu ea.</p>
               <p rend="justify">Katiei i-am spus că-i pregătesc o surpriză şi am dus-o la Alex. Când l-a văzut, a exclamat, schiţând gestul de a deschide braţele, cu voce cristalină, de clopoţel de argint:</p>
               <p rend="justify">—  Alex?! Tu?!</p>
               <p rend="justify">El a răspuns convenţional şi calm:</p>
               <p rend="justify">—  Sărut mâinile, domnişoară. (Apoi, către mine, arătându-mi bazinul.) Cum te-ai obişnuit cu ligheanul ăsta de apă?</p>
               <p rend="justify">Katia făcu un efort să-şi găsească tonul firesc:</p>
               <p rend="justify">—  Spune, Alex, cum a fost la Balcic?</p>
               <p rend="justify">—  A fost „Balcic”, şi atâta tot!</p>
               <p rend="justify">—  Of! Dar mult mister mai faceţi!</p>
               <p rend="justify">Se stăpânea să nu pară enervată.</p>
               <p rend="justify">—  Nici un mister, slavă Domnului, toate expoziţiile de pictură, de doi ani încoace, Tonitza, Şirato, Dărăscu şi prietenii noştri Lucică şi Paul. Apoi, uitându-se la ceasul din perete! Mă duc, e ora mesei.</p>
               <p rend="justify">Câteva zile mai târziu, l-am întâlnit iar la bazin. Mi-a spus că-i foarte amărât, că nu-şi găseşte nici un rost. Nu făcea nici o aluzie la seara din cort. Avea în atitudinea lui ceva din rezerva unui om convins că n-a fost altceva decât un capriciu în viaţa unei femei. Se uita la mine de parcă atunci mă vedea întâia dată şi părea că mi-e recunoscător că-l bag în seamă, că stau de vorbă cu el.</p>
               <p rend="justify">Erau încă zile calde şi înăbuşitoare de vară, deşi eram pe la mijlocul lui septembrie. Ca de obicei, fără să fac nimic, îmi trecea timpul prea repede. Pe la părinţii mei mă duceam rar. Tatii nu-i mergea bine, dar mă obişnuisem să ştiu că nu-i merge bine. Locuiau acum într-o casă din cele vechi, de pe Gabroveni, în care se intră printr-un gang întunecos, murdar. Jos erau prăvălii, depozite de mărfuri, iar sus, birouri, O casă din cele unde există câte un ascensor care de ani de zile nu mai funcţionează, unde scara e putredă şi pereţii juliţi, cu miros de pivniţă, de mucegai. Aveau o cameră la etajul al treilea. Mama nu se plângea de nimic niciodată, dar Maricica mă conducea la scară şi-mi spunea că tata are aproape acces de nebunie, atât e de nervos.</p>
               <p rend="justify">—  Din cauză că a suprimat ţigările, carnea şi toate alimentele ardeiate cu care e obişnuit. E furibund şi câteodată plânge.</p>
               <p rend="justify">—  Cum?! Plânge tata?!</p>
               <p rend="justify">Am avut sentimentul că sunt ani de când am plecat dintre ai mei, că i-am trădat, că sunt pentru ei o străină, că am stat departe de toate acele necazuri care au făcut din tata un om care plânge.</p>
               <p rend="justify">—  Plânge? Tata?!</p>
               <p rend="justify">Mi-am dat seama atunci că tata nu mai înjura când veneam acum la ei, că-mi dădea scaunul cel mai bun, că nu-mi spunea niciodată că a fost proprietarul pentru chirie şi n-a avut bani să-i dea. Am simţit deodată nevoia să mă identific, ca şi înainte, cu toată mizeria lor şi mi-am propus să vin zilnic să-i văd. Dar în dimineaţa următoare a venit Katia să mă ia la Şosea, în celelalte la fel, într-unele mergeam la bazin şi rămâneam şi după prânz. Pe seară îl luam pe Michi de la laborator şi rămâneam undeva, într-o grădină sau la un restaurant de vară. Abia o săptămână mai târziu m-am dus iar pe la părinţii mei. Am găsit-o numai pe mama. Mi-a spus că tata e foarte bolnav, că are nevoie de operaţie şi că nu au bani pentru doctor, pentru medicamente, pentru operaţie. Am întrebat unde e tata. Mi-a spus că s-a dus să se mai încălzească puţin în stradă, că în casă nu e soare, e umezeală şi miros de igrasie. M-am hotărât iar să-mi vând ceasul. Cu o zi înainte îmi scosesem de la croitoreasă rochia cu care eram îmbrăcată acum şi-mi cumpărasem pantofi. Cheltuisem tot ce luase Michi de la laborator, iar salariul de la Societatea de Asigurare îl întrebuinţasem de mult. Totuşi, am liniştit-o pe mama.</p>
               <p rend="justify">—  Lasă, fii fără grijă, o să-ţi dau eu, şi chiar mâine.</p>
               <p rend="justify">Pe Oituz am întâlnit-o pe Katia într-un grup de tineri, cu care venise să-şi cumpere lână pentru un pulover. Coborau dintr-o maşină. Pe unul dintre ei îl cunoşteam. Toţi s-au arătat încântaţi, gălăgioşi. Katia îmi examina rochia.</p>
               <p rend="justify">—  O voi copia. Va să zică, lâna bleu, cu dungi în mai multe nuanţe de albastru şi de gri. Diagonalele se întâlnesc. Cine îmi face o schiţă?</p>
               <p rend="justify">Cineva a propus o plimbare la Snagov.</p>
               <p rend="justify">—  Deocamdată, hai în maşină! Mă îmbia Katia.</p>
               <p rend="justify">Dar chiar atunci am văzut peste drum, pe trotuar, un bărbat înalt, îmbrăcat cu haine negre, cu pantofi de lac, cu obrazul cadaveric. Semăna cu tata, dar parcă era spectrul lui. Aş fi vrut, cu inima strânsă, să mă duc să-l văd de aproape, să mă încredinţez că nu e tata, dar cei cu care eram îmi făceau loc în maşină, insistând să merg cu ei la Snagov. Katia vorbea întruna. M-am urcat. Maşina a pornit, dând drumul, ostentativ parcă, eşapamentului, când mi s-a părut că figura de ceară de peste drum, în haine negre, îmi surâde. Katia râdea zgomotos, insuportabil. Maşina a întors pe Şelari, apoi pe Lipscani. Am strigat să oprească.</p>
               <p rend="justify">—  Trebuie să cobor, neapărat!</p>
               <p rend="justify">Ceilalţi protestau. Dar tot ce spuneau era de prisos.</p>
               <p rend="justify">—  Am fost undeva unde mi-am uitat ceasul, un obiect de valoare. Trebuie să mă întorc imediat! Minţeam.</p>
               <p rend="justify">—  Poate că ai văzut pe cineva, zâmbea Katia acru. Ai o întâlnire?</p>
               <p rend="justify">—  Da, am văzut pe cineva.</p>
               <p rend="justify">Katia se gândea desigur la Alex. Mi-era indiferent ce vor crede ceilalţi. Am coborât şi m-am întors pe Oituz. În acelaşi loc stătea acelaşi om. Ochii mei, miopi, nu mă ajutau să lămuresc nici daca e tata, nici dacă nu e. Era, totuşi, el. M-au înecat lacrimile.</p>
               <p rend="justify">—  Ce-i, tată, de ce stai pe trotuar</p>
               <p rend="justify">—  Uite, stau, că e soare.</p>
               <p rend="justify">Braţele îi atârnau curios, pieliţa de pe mână era încreţită, uscată, străină parcă de mâna pe care o îmbrăca. Aş fi vrut să-l întreb de ce poartă haine negre şi pantofi de lac, dar m-am gândit că poate nu mai are altele, sau faptul că iese acum atât de rar din casă îl face să socoată că-i sărbătoare când iese şi să se îmbrace aşa.</p>
               <p rend="justify">—  Spune, nu ai plecat tu adineauri cu o maşină?</p>
               <p rend="justify">Am răspuns, fără să-mi aud vocea:</p>
               <p rend="justify">—  Da, eu. (Apoi, revenindu-mi.) Cum te mai simţi, tată?</p>
               <p rend="justify">—  Nu prea bine. Puşlamalele alea de doctori spun că am nevoie de operaţie. (îl regăseam pe tata, şi cât mi-era de drag!)</p>
               <p rend="justify">—  Lasă, c-o să fie bine, tată, să vezi. Poate că nu-i nevoie de operaţie. Acum, că te-ai lăsat de ţigări, o să te îngraşi, o să te întăreşti.</p>
               <p rend="justify">—  Grozav aş fuma o ţigară.</p>
               <p rend="justify">A  spus asta de parcă ar fi fost o ultimă dorinţă. Poate că stătea de mult acolo, ca să-i iasă în cale un cunoscut cu o ţigară. Am intrat la debit şi i-am luat un pachet de ţigări. (Bănuiam că nu are nici un ban). Când i l-am dat, mi-a spus:</p>
               <p rend="justify">—  Bravo, Diana, cu tine văd că mă înţeleg! Dar să nu ştie mama.</p>
               <p rend="justify">Curând, a intrat în spital. Se ştia că e sfârşitul, şi toată lumea părea resemnată. Chiar şi mama. Eu eram disperată. Nu mă puteam obişnui cu ideea că-l voi pierde. Mă duceam la spital în toate dimineţile, să iau locul mamei, care veghea toată noaptea.</p>
               <p rend="justify">Îi urmăream fiecare respiraţie, fiecare mişcare a capului, a degetelor. Erau acum cu desăvârşire lipsite de neastâmpărul lor obişnuit. Îi iubeam fiecare tresărire, fiecare trăsătură, de parcă fusese hărăzit undeva să-l iubesc pe tatăl meu abia la urmă.</p>
               <p rend="justify">Într-o zi mă reîntorceam la spital, ca întotdeauna, cu lacrimile în gât şi speriată că nu-l voi mai găsi în viaţă, când l-am întâlnit pe Alex. Mi-a spus că a fost în toate zilele la ştrand, că a rămas şi după prânz, doar-doar mă va întâlni, până ce s-a gândit că poate lipsesc din Bucureşti. I-am vorbit de tata. Bătea vântul. Frunzele se desprindeau din copaci. Deodată m-am oprit, speriată, am dus pumnii la gură, cuprinsă de panică. Vorbind cu însufleţire de tata, uitasem că s-ar putea să nu-l mai găsesc în viaţă şi aveam presimţirea, poate absurdă, că numai în clipa în care nu voi mai fi cu toată grija strânsă asupra vieţii lui, cu toată teama chinuitoare, atunci îl voi pierde de tot. Alex m-a privit înduioşat. L-am părăsit brusc şi am traversat curtea, repede, cu pumnii strânşi, ţinându-mi respiraţia, şi aşa am trecut culoarul, care de data asta mi s-a părut mai lung şi mai întunecos ca oricând, am deschis uşa salonului şi m-am repezit printre paturi, privind cu toată încordarea spre locul tatii. Mama era cu spatele către mine, cu capul căzut.</p>
               <p rend="justify">Nu mai ştiu care era acea casă, din copilăria mea, cu un coridor lung, întunecos, de care mi-era frică. Îl traversam într-o clipă şi mă repezeam la clanţă, dornică să deschid cât mai repede uşa, să văd lumina dinăuntru, să mă încredinţez că mai sunt oameni. La fel, cu aceeaşi nelinişte şi spaimă, am traversat, cu dinţii încleştaţi, sala de spital cu multe paturi, cu mulţi oameni, plină de lumina mare a acelei dimineţi cu soare de toamnă aurie, şi am ajuns la patul tatii. Respira. Am respirat şi eu. Mama moţăia. M-am uitat la tata. Avea obrazul supt, galben, năduşit, gura întredeschisă. Horcăia. I-am pus mâna pe cap. Creştetul era mai osos, mai ascuţit decât îl simţisem în ajun, pomeţii, mai osoşi şi ei, mai proeminenţi, pielea, mai pământie.</p>
               <p rend="justify">—  Cum i-a fost peste noapte? Am întrebat-o pe mama.</p>
               <p rend="justify">—  Rău de tot; şi-a smuls sonda. N-am ştiut ce să ne facem. Acum sunt toţi supăraţi foc. De dimineaţă a venit internul. S-a înfuriat când a auzit de sondă; l-a certat. L-a certat şi sora.</p>
               <p rend="justify">—  L-au certat?</p>
               <p rend="justify">M-am uitat la tata. Cum au putut să-l certe? Ce ochi avea când îl certau? Am vrut să-i văd ochii, să-i spun că nu e grav ce a făcut, că aşa sunt oamenii, neînţelegători, răi. Îmi venea să-l iau în braţe, să-l mângâi, să-i vorbesc şi să-l alint ca pe un copil. Când s-a ridicat mama de pe scaun, tata a deschis puţin ochii; braţul, care era căzut pe cuvertură, fără viaţă, s-a întins puţin către ea şi, aproape fără să mişte buzele întredeschise, vinete, a şoptit:</p>
               <p rend="justify">—  Nu pleca.</p>
               <p rend="justify">—  Am venit eu, tată. Stau eu, şi mama se duce să se odihnească.</p>
               <p rend="justify">A  legănat vag capul de la dreapta la stânga, a deschis ochii mari, fără nici o expresie, şi s-a împotrivit.</p>
               <p rend="justify">—  Nu.</p>
               <p rend="justify">—  Uite, nu mă lasă să mă mişc de lângă el, mi s-a plâns mama, domol.</p>
               <p rend="justify">Tata s-a uitat la ea de parcă ar fi vrut s-o ţintuiască în loc cu privirea şi a repetat:</p>
               <p rend="justify">—  Nu.</p>
               <p rend="justify">M-am gândit o clipă că-i egoist. Cum de n-o trimite el singur acasă după o noapte întreagă de veghe pe un scaun?! Dar când i-am văzut ochii, l-am simţit dezarmat, copil. Un copil bolnav nu se desparte de mama lui, nu e înţelegător; e copil. I-am dat mamei o cană şi i-am spus să se ducă să aducă apă, făcându-i semn să plece acasă. Tata a privit scena cu neîncredere, apoi a urmărit paşii mamei pe toată lungimea sălii, până la uşă. Avea acum ochii îngrijoraţi, speriaţi „care întrebau: „Unde s-a dus?'</p>
               <p rend="justify">—  Să aducă apă, i-am răspuns.</p>
               <p rend="justify">I-am şters din nou năduşeala rece de pe obraz. Apoi m-am aşezat pe marginea patului, i-am luat braţul de pe cuvertură şi l-am pus pe genunchii mei. Era greu, fără viaţă. I-am mângâiat mâna. Avea ochii închişi, gura întredeschisă şi horcăia. Un intern urâcios, căruia i se ştia de frică, a venit şi s-a răstit la mine, în loc de bună ziua:</p>
               <p rend="justify">—  Ai auzit ce ispravă a făcut noaptea asta? (Şi într-o mişcare oblică a capului spre tata.) Dumnealui de colo!</p>
               <p rend="justify">Tata a deschis ochii, dar fără a-l băga în seamă, s-a uitat lung spre uşa pe care ieşise mama, apoi, obosit, a închis ochii. Internul s-a apropiat de căpătâiul lui, uitându-se la mine cu ironie (fiindcă aveam lacrimi în ochi), şi a ordonat sorei:</p>
               <p rend="justify">—  Să-i facem o injecţie.</p>
               <p rend="justify">Tata a deschis ochii şi a trecut privirea de la el la mine, apoi iar către uşa pe care ieşise mama. Internul l-a întrebat, fără milă:</p>
               <p rend="justify">—  Ce ai făcut noaptea asta, hai, spune!</p>
               <p rend="justify">Mă gâtuia indignarea. Nu puteam rosti un cuvânt, îl simţeam pe tata strivit. Mi-a venit în minte imaginea pisicii pe care bunicul a strâns-o cu uşa. Internul m-a privit cu interes şi m-a întrebat dacă mi-e rău. Aş fi vrut să-l iau pe tata în braţe şi să fug cu el, departe. Un alt intern, care tocmai trecea pe acolo, l-a întrebat acelaşi lucru, dar cu o voce foarte blândă; şi, arătându-mi fereastra:</p>
               <p rend="justify">—  Uite ce frumos e afară.</p>
               <p rend="justify">Ramuri cu frunze aurii erau aplecate către una din ferestre, vrăbiile sporovăiau neobosite, tatăl meu se prăpădea.</p>
               <p rend="justify">Un ţipăt a străpuns sala de la un capăt la altul. Cei doi interni s-au dus într-acolo. Ţipătul venea de la patul din stânga uşii de intrare, unde era bolnav un băieţel. Maică-sa ţipase de parcă cineva ar fi vrut să-i smulgă un braţ. Să fi murit băiatul? De obicei mă duceam să-l văd, îi aduceam reviste şi fructe. Era blond, cu câţiva pistrui pe nas, cu obrazul străveziu, trăsăturile subţiate şi punea întrebări tot timpul. Un tramvai îi tăiase piciorul. „E prea deştept, îmi şoptise în ajun maică-sa. Tot timpul se gândeşte, şi de-a ia nu doarme şi nu se întremează. Are puţine globule roşii. (Apoi, apropiind capul de mine, aplecat puţin, cu o privire complice venind de sub pleoape, încet, ca să nu audă băiatul, dar ca să înţeleg eu.) Prea puţin sânge”.</p>
               <p rend="justify">Azi nu m-am oprit să-l văd. N-am văzut pe niciunul din ceilalţi, de parcă în sala aceea, cu douăzeci de paturi, cu douăzeci de poveşti, pe care, în opt zile, le-am învăţat cu toate datele de la începutul fiecărei boli până la zi, şi cu zeci de amănunte lăturalnice, nu mai exista decât tata.</p>
               <p rend="justify">M-am aşezat, dreaptă, în faţa lui, ca să-l împiedic să privească la patul de unde venise ţipătul. Atunci el, cu totul neaşteptat, m-a întrebat:</p>
               <p rend="justify">—  O să aibă Nicu bani pentru haine?</p>
               <p rend="justify">N-am priceput.</p>
               <p rend="justify">—  Azi e în 20, a lămurit tata. La întâi se prezintă, îi trebuia haine noi. (Apoi, cu o privire rugătoare.) Tu n-ai bani?</p>
               <p rend="justify">I-am spus că i-am trimis, că şi-a scos hainele noi şi că au ieşit frumoase. A încercat să surâdă, mulţumit. Am făcut o sforţare să nu plâng, să-mi amintesc în ce zi suntem; de când nu-mi mai trecuse privirea asupra calendarului.</p>
               <p rend="justify">—  La 1 octombrie îl face locotenent. Are nevoie de haine noi. Azi suntem în 20, nu-i aşa?</p>
               <p rend="justify">Era cu putinţă ca omul acesta, care de patru zile trăia printr-un miracol pe care nici doctorii nu-l mai pricepeau, să mai ţină socoteala zilelor, să se mai gândească la hainele lui Nicu?</p>
               <p rend="justify">Bolnavul din patul vecin cu al tatii a început să geamă, aşa cum avea obiceiul, spunând câte un „a” prelung şi profund, la distanţa de timp necesară să numeri până la cinci, Avea ulcer, dureri în capul pieptului, până în spate, dureri în frigare, şi îşi băga singur, din când în când, degetul în gât, ca să verse. Vomita sânge cafeniu.</p>
               <p rend="justify">Tata a închis iar ochii. I-am şters iar năduşeala, apoi m-am dus la patul din fund, al băiatului, cel cu prea puţine globule roşii. Mă temeam că nu mai trăieşte. Respira pripit. Maică-sa plângea înăbuşit:</p>
               <p rend="justify">—  Am crezut adineauri că l-am pierdut, era rece. Am asigurat-o că se face bine, că mi-a spus unul din medici. A făcut ochii mari, nesăţioşi să afle, să ştie:</p>
               <p rend="justify">—  Care? Cel bătrân? Când l-aţi văzut?</p>
               <p rend="justify">—  L-am întâlnit ieri, când veneam la spital.</p>
               <p rend="justify">Femeia şi-a strâns mâinile către piept, ca pentru o rugăciune, şi a bolborosit ceva neînţeles. Apoi iar mi-a pus întrebări, minuţioase, multe. Abia am putut scăpa, ca să mă reîntorc la tata. Avea ochii deschişi, mari. Voia o pernă, să şi-o pună dedesubt, în dreptul rinichilor. Avea dureri grozave.</p>
               <p rend="justify">—  Perna e chiar acolo, unde spui că te doare.</p>
               <p rend="justify">—  Mai vreau, mai vreau.</p>
               <p rend="justify">Era sigur că perna îi uşurează durerile, şi a început să stăruie, mişcând uşor buzele, şi cu o rugăminte în ochi sfâşietoare.</p>
               <p rend="justify">—  Vrei lapte, tată?</p>
               <p rend="justify">A  dat din cap: „Nu”.</p>
               <p rend="justify">—  Hai, te rog, o să-ţi facă bine.</p>
               <p rend="justify">M-a privit, vrând, cu toate puterile adunate în pupilele dilatate, să cunoască adevărul, hotărât să sufere, oricât, numai să-i facă bine.</p>
               <p rend="justify">—  O să-ţi facă bine, tată, să vezi.</p>
               <p rend="justify">I-am ridicat puţin cu o mână capul. Creştetul osos încăpea aproape tot în palma mea. Am văzut că face o sforţare dureroasă ca să înghită. Picăturile de lapte produceau zgomotul unei căderi în gol. Dacă n-aş fi crezut, în chip stupid, că-i mai poate face bine ceva, nu l-aş fi chinuit atât, desigur. Când a sucit capul, o şuviţă de lapte s-a prelins pe bărbie, pe gât, pe piept. În faţa ochilor mei, o imagine din copilărie: tata îmi ţinea creştetul capului în palmă, şi eu suceam capul, şi, tot aşa, laptele se prelingea pe bărbie, pe gât, pe piept. Era la Sofia, aveam cinci ani! Poate totdeauna a fost aşa. Poate că ani de-a rândul au stat ascunşi undeva ochii ăştia puţin speriaţi, de copil, sufletul ăsta neputincios. Muriseră parcă pe rând toate învelişurile sub care a stat ascuns, şi acum a rămas descoperit copilul. Tata fusese poate totdeauna, în faţa vieţii, copil.</p>
               <p rend="justify">Profesorul, cărunt, înalt, voinic, ţinea capul sus, avea accent franţuzesc, vorbea repede, dar cu pauze mari între anumite cuvinte. Când s-a apropiat de noi. Cu doi interni şi cu o sora, s-a uitat la tata cu o mirare pe care nu s-a obosit s-o ascundă. Avea aerul să spună: „Cum? Trăieşte?!” Şi întorcându-se către interni:</p>
               <p rend="justify">—  Cum vă explicaţi?</p>
               <p rend="justify">Iar ei au rămas mici, ca în faţa unui fenomen a cărui înţelegere îi depăşea. Tata îi privea pe toţi cu ochii deschişi imenşi, ca să priceapă ce se întâmplă.</p>
               <p rend="justify">Profesorul i-a ridicat mâna, i-a luat pulsul, mereu mirat, i-a întrebat pe interni de temperatura luată în dimineaţa aceea, şi, tot către ei:</p>
               <p rend="justify">—  Interesant, foarte interesant. Să-i mai faceţi injecţii. Încă două. Să vedem.</p>
               <p rend="justify">Parcă ar fi spus: „Trageţi sfoara, întindeţi să vedem cât rezistă”.</p>
               <p rend="justify">Aşteptam, încordată, în picioare, dreaptă, în faţa lui. Profesorul m-a privit lung şi a vrut să-mi spună ceva, dar cred că i s-a părut de prisos. O clipă, tăcerea a fost întinsă, de moarte. Gemetele de alături încetaseră fără să ştiu când. Au plecat cu toţii, vorbind între ei, şi s-au oprit la patul băiatului blond, apoi la bolnavul pe care îl adusese în ziua aceea, cu tumoare la creier. Când profesorul s-a îndreptat spre uşă, m-am grăbit să-l ajung şi l-am întrebat ce crede despre starea tatii.</p>
               <p rend="justify">—  Sânt speranţe?</p>
               <p rend="justify">A  şovăit o clipă:</p>
               <p rend="justify">—  Atâta timp cât respiră.</p>
               <p rend="justify">Gemetele de alături au reînceput lungi, joase şi la distanţă de timp necesară să numeri până la cinci. Tata a închis ochii iar, şi iar a început horcăitul acela care ieşea ca dintr-o prăpastie şi suna a depărtare şi a gol. Apoi i-a venit să verse. Am chemat sora.</p>
               <p rend="justify">Trecuse un sfert de oră de la vizita profesorului, când s-a deschis uşa, şi un medic tânăr, neobişnuit de înalt (sau poate mi s-a părut), cu obrazul strident de palid faţă de părul negru intens, a venit drept la patul tatii, însoţit de unul din interni, şi a întrebat, cu o voce pe care sigur o mai auzisem (am aflat mai târziu că e fiul profesorului care tocmai plecase):</p>
               <p rend="justify">—  Acesta e bolnavul?</p>
               <p rend="justify">Pe mine nu m-a băgat în seamă, de parcă nici nu aş fi fost acolo. A ridicat plapuma şi a apăsat cu degetul, din loc în loc, piciorul tatii. Sub apăsare, rămâneau adâncituri mai palide; apoi l-a acoperit la loc şi i-a luat mâna într-a lui, ca să-i ia pulsul. Mâna – cu degetele albe, lungi, transparente – avea o vibraţie care i se potrivea de minune, şi totuşi atât de multă viaţă proprie, şi capta în aşa fel atenţia, de parcă ar fi fost desprinsă de omul căreia îi aparţinea. Eram sigură că mai văzusem aceste mâini cândva. Dar când, unde? Am făcut o sforţare ca să-l privesc atentă, să-i văd faţa, ochii. Îi zâmbea tatii cu nespusă blândeţe şi avea, parcă, lacrimi în ochi, dar în colţurile buzelor, un zâmbet uşor. Îl întreba ce-l doare. Tata stăruia că vrea o pernă, că are dureri mari în şale. Apoi, răsfirând degetele spre mine, şopti, încercând săi surâdă:</p>
               <p rend="justify">—  Fata mea.</p>
               <p rend="justify">Doctorul a ridicat privirea puţin surprins, mi-a zâmbit binevoitor, s-a înclinat vag.</p>
               <p rend="justify">—  Băiatul e ofiţer, a mai şoptit tata, destul de nedesluşit, aproape de neînţeles şi întinzând gâtul spre măsuţa de noapte: Arată fotografia!</p>
               <p rend="justify">În sertar, acolo, era, printre cutiile cu buline, sticluţe şi vată, o fotografie a lui Nicu în haine de sublocotenent. Am şovăit o clipă, apoi am închis sertarul şi am spus:</p>
               <p rend="justify">—  Nu e. Poate a luat-o mama.</p>
               <p rend="justify">Cu ochii tulburi, vinovaţi, contrariaţi, tata a repetat ca să înţeleagă doctorul:</p>
               <p rend="justify">—  Nu e.</p>
               <p rend="justify">M-a durut cumplit privirea aceea. Am regretat. Chiar atunci, am regretat de moarte fapta mea. Mi-a fost ruşine de mine.</p>
               <p rend="justify">De ce n-am arătat fotografia dacă tatii îi făcea plăcere dacă-i mai putea face plăcere ceva? De ce n-am arătat fotografia? E o întrebare de care nu mai pot scăpa şi e ca o arsură de fier roşu pe rană de câte ori îmi vine în minte. N-am putut în clipele acelea, care erau cele din urmă, să trăiesc numai pentru el, să-l iubesc atât, încât să nu mai existe nimic în afară de dragostea mea pentru el, de suferinţa lui, de suferinţa mea faţă de copilul care devenise omul cu părul cărunt? Ştiu azi că aş fi arătat fotografia fratelui meu dacă tata ar fi vrut să se fălească faţă de bătrânul profesor, care părăsise patul lui cu câteva minute înainte. Dar acum în faţa mea se afla un bărbat a cărui apariţie mă tulbura, ale cărui mâini minunate mă atrăgeau, mă depărtau de la singura preocupare care mi-era îngăduită. Femeie şi frivolă, am avut cruzimea să-l privesc pe sfântul acela, care ardea ca o lumânare aproape consumată, din care nu se mai vedea decât o flăcăruie, cu preocuparea de a nu fi ridicol, fiindcă era tatăl meu şi, prin el, aş fi devenit ridicolă eu.</p>
               <p rend="justify">Ce bucurie ar fi avut tata dacă aş fi arătat fotografia! Ar fi fost ultima bucurie şi poate cea mai mare din viaţa lui. Cu atâta greutate îşi văzuse feciorul cu un rost, cu atâta trudă câştigase banii pentru şcoala de ofiţeri. Şi singura recompensă acum ar fi fost această fotografie. Desigur că până într-atât i se părea că i se datorează lui nu numai haina de ofiţer, cât şi toţi anii de învăţătură, ca să ajungă s-o poarte încât se credea, poate, el însuşi ofiţerul din fotografie, şi, despersonalizat, în pat, acolo, între toţi nenorociţii acelui salon comun de spital, fotografia aceea era decoraţia lui, identitatea de care era mândru, singura cu care se putea îmbrăca în clipa aceea în faţa unui străin.</p>
               <p rend="justify">Erau atât de necăjiţi ochii tatii, atât de umilit mi s-a părut că n-a putut arăta fotografia, că am vrut să revin, să deschid sertarul, să mă prefac, căutând, chipurile, cu mai mare atenţie, că o găsesc. Dar în clipa aceea am văzut iar mâinile lui Don Diego Covarrubias, din tabloul lui El Greco. Aveau aceeaşi paloare verzuie. Şi a fost destul o clipă de ezitare, ca să nu mai scot fotografia.</p>
               <p rend="justify">—  La ce armă? A întrebat medicul, politicos, în timp ce se scula să plece. (Nu era poate atât de înalt, cât avea picioarele neobişnuit de lungi.)</p>
               <p rend="justify">—  La artilerie, a şoptit tata, şi a închis ochii obosit şi (cine ştie?) poate mulţumit că doctorul s-a interesat de băiatul lui. După ce mi-a pus o mulţime de întrebări despre tata şi despre boala lui, medicul, cu o voce în care sfârşitul cuvintelor se pierdea, cu inflexiuni pe care urechea mea le păstra din cine ştie ce clipe uitate ale copilăriei, m-a întrebat dacă mai merg la şcoală. I-am răspuns că sunt studentă la Drept şi măritată. A surâs iar uşor, m-a privit atent. Iar eu l-am întrebat de starea tatii, dar nu alarmată, ca de atâtea alte ori, în alte zile, faţă de oricine îmi putea da o veste, ci căutând să-mi stea bine fiecare cuvânt pe care-l spuneam.</p>
               <p rend="justify">Mi-a răspuns:</p>
               <p rend="justify">—  Are inima foarte rezistentă.</p>
               <p rend="justify">Mi s-a părut că vrea să spună „prea rezistentă”.</p>
               <p rend="justify">Trei zile s-a chinuit tata din cauză că inima era prea rezistentă. Trei zile l-am chinuit toţi câţi eram în jurul lui, punându-i la încercare inima. Unii îi făceau injecţii cu cofeină şi camfor, alţii îl hrăneau artificial. Eu îi dădeam din când în când o linguriţă de apă. El transpira şi vărsa. Ochii păreau, uneori, că-i vor ieşi din orbite. Cavităţile erau enorme, ca la craniile cadavrelor. Pomeţii, oase rotunjite, abia acoperite cu pieliţă galbenă, erau umezi tot timpul de o sudoare rece. Obrajii, două adâncituri mari; urechile – străvezii. Numai părul era argintiu, ondulat şi frumos, la fel ca altădată. Închidea ochii de câte ori era extenuat de suferinţă şi-i deschidea ca să sufere din nou. Picăturile de apă pe care le înghiţea cădeau ca în golul unui butoi imens. Şi tata mă privea cu ochii arşi de suferinţă, dar cu o voinţă care depăşea cu mult fărâma de viaţă cu care rămăsese şi cu o încredere de animal bolnav.</p>
               <p rend="justify">Afară era oraşul în zilele lui cele mai însorite. Aproape cu sila m-a scos în curte unul din cei doi interni. Lumină aurie, adiere de toamnă, miros de pământ reavăn, curtea toată poleită de frunzele galbene şi roşii ale copacilor. Ne-am aşezat pe o bancă. Internul mi-a vorbit de casa părinţilor lui de la Botoşani, de anii de studii. Deodată, fără să spun nimic, m-am ridicat, am traversat, halucinată, coridorul lung, cu geamuri şi sala pătrată cu dulapuri albe. M-a izbit – în afară de mirosul obişnuit de alcool, iod şi cloroform – un miros fetid, parcă era pucioasă, parcă era cadavru în descompunere. Speriată, m-am repezit la patul tatii. Dormea. Vecinul lui gemea monoton, ca de obicei. S-a întrerupt numai când a venit sora să-i scoată plosca şi a ţipat, gata parcă să-l lovească:</p>
               <p rend="justify">—  Mai taci, că ne-ai omorât!</p>
               <p rend="justify">Am rugat-o pe mama să iasă puţin în curte, dar n-a vrut. Cinci minute mai târziu, i-a căzut capul pe piept. Era albă ca peretele spitalului şi tot atât de rece. Sora a venit şi i-a dat să miroase eter, i-a pus o compresă pe piept şi a culcat-o pe un pat vecin, care pentru câteva minute rămăsese gol. Îmi tremurau mâinile şi picioarele. Tata ţinea ochii închişi. Nu şi-a dat seama de nimic.</p>
               <p rend="justify">Atunci au venit Michi, Maricica şi Nicu (în hainele lui de ofiţer, frumuşel şi semeţ, ca în fotografie). Mama era leşinată, tata, pentru întâia dată, liniştit, ca un mort.</p>
               <p rend="justify">—  E prea multă lume aici! (A strigat internul – cel care bufnea tot timpul.) Cine v-a dat voie?</p>
               <p rend="justify">—  Portarul, a răspuns rar Maricica.</p>
               <p rend="justify">Ce zi lungă a fost aceea. Ultima zi a tatii! Soarele parcă nu voia să apună. Tata nu voia să moară. A deschis ochii, parcă înviorat, cu puţină viaţă în obraz; sau aşa mi s-a părut. L-a recunoscut pe Nicu şi s-a uitat atent la hainele lui. I-am luat mâna într-a mea şi mi-am spus de multe ori: „Se face bine, se face bine, există minuni!”</p>
               <p rend="justify">Celălalt intern a venit să ne roage să plecăm.</p>
               <p rend="justify">—  Sunteţi prea mulţi.</p>
               <p rend="justify">—  În curând o să fim mai puţini, a replicat Maricica, cu o simplitate matură, stranie.</p>
               <p rend="justify">Trebuie să vină profesorul, s-a scuzat parcă internul.</p>
               <p rend="justify">Mama n-a vrut să plece cu nici un chip. Stătuse o clipă la aer şi se simţea mai bine. Nicu a rămas cu mama, eu am plecat cu Michi şi cu sora mea.</p>
               <p rend="justify">De ce am plecat atât de optimistă? Cum a pătruns în mine credinţa că se face bine? De ce nu am dat în lături toate imaginile care se succedau vertiginos? („Tată, am să te iau la Braşov, la Poiana!”) îl şi vedeam, în soare, pe un şezlong. („Am să te iau cu trăsura la Şosea.”) Eram lângă el, auzeam tropotul cailor. („Ghici, ce ţi-am adus?” „Tu ştii ce să-mi aduci, Diana”.) Mă vedeam ţinând o cutie de ţigări la spate.</p>
               <p rend="justify">Alex a trecut în seara aceea pe la noi, să întrebe cum îi merge tatii. Am spus: „Mult mai bine”.</p>
               <p rend="justify">De ce am spus: „Mult mai bine”, fără frica pe care o aveam de obicei că totul se întâmplă altminteri, că liniştea nu poartă noroc? De ce m-am gândit la furtuna de la Balcic, la clipele petrecute cu Alex în cort, în loc să mă gândesc numai la tata?</p>
               <p rend="justify">Aş vrea să ştiu cum a murit tata, şi nu am pe cine întreba. Numai Nicu a fost lângă el, şi Nicu nu observă amănuntele, nu ştie să le redea. Aş vrea să ştiu de câte ori a mai închis tata ochii şi de câte ori i-a mai deschis, de câte ori a mai mişcat degetele, cum ţinea mâna. Ştiu că a întrebat o dată dacă s-a plătit spitalul. Asta s-a întâmplat mai înainte. Dar ceasul din urmă, ultimele cinci minute, ultimul minut?</p>
               <p rend="justify">Mama ieşise să ia aer. Se ruga lui Dumnezeu să facă o minune. Să-i uşureze tatii suferinţa. Că prea se chinuia.</p>
               <p rend="justify">—  S-a chinuit groaznic, repeta disperată, groaznic!</p>
               <p rend="justify">O  fi băgat tata de seamă că mama nu-i lângă el, nu s-o fi simţit prea singur, mai avea privirea aceea lungă, care străbătea sala până la celălalt capăt? De ce n-am rămas măcar eu lângă el?</p>
               <p rend="justify">Aş vrea să ştiu tot. De ce nu povestea tata niciodată nimic despre el?</p>
               <p rend="justify">De ce n-am arătat fotografia, când tatii i-ar fi făcut atâta plăcere? Ce s-o mai fi întâmplat cu băiatul acela blond, care avea prea puţine globule roşii? O mai fi gemând şi acum vecinul de pat al tatii? Nu mai pot dormi, şi nu mă mai pot gândi la altceva, şi nici nu vreau. Fără gândurile astea, m-aş simţi mai singură, mai fără rost, şi pe tata l-aş simţi mai departe.</p>
               <p rend="justify">Azi am fost la spital.</p>
               <p rend="justify">—  A murit intoxicat prin anurie, mi-a spus profesorul. Dacă nu-şi smulgea sonda, ar fi putut, poate, scăpa. Poate. Cred că a fost totdeauna agitat, neliniştit, nervos peste măsură, violent, nu-i aşa?</p>
               <p rend="justify">—  Tata? A fost generos, cinstit, bun.</p>
               <p rend="justify">Ca să scap de durerea pe care mi-o prilejuiesc ultimele lui imagini, mi-ar ajunge poate să-i văd o fotografie din alte vremuri. Dar tata nu se fotografia niciodată. Iată un lucru de care până azi nu mi-am dat seama.</p>
               <p rend="justify">Încerc să-mi amintesc figura tati, de pe vremea când era sănătos şi bătea cu pumnul în masă de săltau farfuriile, şi-mi dau seama că aşa era numai în zilele când venea fără pachete, când nu aveam ce pune pe masă, când nu voia sa vedem cât este de stânjenit. Da, numai atunci ne căuta ceartă, atunci înjura.</p>
               <p rend="justify">Mama punea degetul la gură şi ne făcea semn să nu-i răspundem. Dar noi îl întărâtam, îl scoteam din sărite. Aş vrea să-l mai văd o dată furios, dar nu mi-l mai închipui decât cu ochi blânzi, întrebători, de animal care nu poate să spună ce-l doare. Îmi revine mereu imaginea lui de ceară, în lumina soarelui de asfinţit, la marginea trotuarului, pe strada Oituz.</p>
               <p rend="justify">Azi mi-am pus pălăria şi am plecat, grăbită, să găsesc o fotografie a tatii. Bănuiam că trebuie să fie pe undeva, pe un act, pe un abonament de tramvai. Afară de ţigări şi de ziare, nu cheltuia pentru el nici un ban. Şi sunt încredinţată că nu se scula niciodată sătul de la masă.</p>
               <p rend="justify">Nu ieşisem pe stradă de mult. Soarele cădea plin, puternic, pe străzi; femeile purtau taioare, pălării de toamnă, cochete; bărbaţii umblau, unii grăbiţi, alţii pe gânduri, unii traversau, alţii aşteptau tramvaiul. Tramvaiele erau pline. Tata nu putea fi nicăieri. Nu-l puteam întâlni în mulţimea străzii. Nu era cu putinţă. „Nu crezi în minuni”, îmi spusese Alex odată la mare. Nu, nu-mi puteam închipui luna întorcându-se după Capul Caliacrei, când o văzusem venind de acolo, urcându-se treptat din mare spre cer. Nu-l mai puteam întâlni pe tata pentru că am văzut cum se aruncă lopeţi de pământ peste el.</p>
               <p rend="justify">Am mers pe stradă cu dinţii încleştaţi. Lacrimile de la o vreme nu se mai desprindeau. Se resorbeau şi parcă se transformau în pietre, care mă apăsau pe piept. Odată, îmi amintesc, l-am întâlnit pe tata pe stradă. Părea atât de absorbit, încât cred că, dacă i-ar fi băgat cineva mâna în buzunar, nu şi-ar fi dat seama. Aşa era totdeauna. Cine ştie ce punea la cale, ce griji îl frământau? L-am privit, înduioşată. Era adus din spate şi mi s-a părut că văd în clipa aceea toată povara noastră, a tuturor, încovoindu-l. De ani de zile nu făceam cu toţii decât să-i cerem bani. De ani de zile se zbătea să-i câştige, să ni-i dea: „Uite, Diana, cinci lei”. I-am aruncat ofensată: „N-am nevoie; nu m-au făcut pe mine cinci lei”, am spus, semeaţă. „Dar nici tu pe ei”, mi-a răspuns tata prompt. Nu-şi cumpăra niciodată ceva pentru el. Purta mereu aceleaşi haine cenuşii, cu o dungă mai închisă, pe care aveam impresia că le ştiu de când lumea şi că totdeauna vor fi bune, curate. Le peria cu o măturică aspră de câte ori pleca. Pantofii şi-i lustruia zilnic cu peria, apoi cu o bucată de pluş. Ne minunam cu toţii că nu uzează lucrurile, că nu le prăfuieşte măcar.</p>
               <p rend="justify">Parcă-l văd oprindu-se într-o zi la chioşcul de ziare. Un cunoscut i-a spus de două ori bună ziua, fără ca tata să bage de seamă. Abia când m-am apropiat şi l-am luat de braţ, s-a dezmeticit şi a răspuns omului care-l salutase. Ba chiar m-a prezentat. Cu ce mândrie a spus: „Fata mea. Vrea să se facă doctoriţă.” (Pentru tata doctoriţă însemna titrată, adică cineva cu studii universitare.) „Şi să vezi băiatul. A scos portvizitul şi a arătat fotografia lui Nicu. O să fie ofiţer.” Mi-am spus: „Ce copilăros e tata!” Tâmplele îi străluceau în soare, de parcă erau de argint. Ochii – apropiaţi şi fără o culoare precisă, galben-verzuie, cum e marea când e răscolită. Şi era, în ziua aceea, încărcat de pachete. Era soare, ca şi acum, şi tata se oprise la chioşc, să cumpere un ziar, să schimbe câteva cuvinte cu un cunoscut, şi toate acestea mi se păreau întâmplări fireşti, obişnuite. Nu-mi dădeam seama că e un miracol, o fericire imensă să-ţi poţi întâlni tatăl, din întâmplare, pe stradă.</p>
               <p rend="justify">Am găsit la nişte rude îndepărtate fotografii de ale tatii. „Aici e ca logodnic”, mi-a spus mătuşa mea.</p>
               <p rend="justify">Era înalt şi slab, cu mustaţă mare, despărţită printr-o cărare deasupra buzei, mustaţă cu vârfurile bine răsucite în sus. După ce mai întâi se lăsa peste colţurile gurii în jos. Purta un guler tare, drept, înalt şi despicat la mijloc şi o haină închisă cu patru nasturi (nu se vedea decât nodul cravatei). Aşa arăta desigur atunci când a întâlnit-o pe mama pe stradă, cu pălăria mică, roşie şi cu geanta roşie nouă. E una din scenele pe care le povestea totdeauna când era bine dispus. I-a luat geanta, s-o vadă mai de aproape şi a vrut s-o deschidă; mama s-a împotrivit cu încăpăţânare. Dar tata nu s-a lăsat, a deschis-o. Înăuntru avea numai o oglindă ovală, mică, şi o batistă albă cu dantelă şi nici un ban. Mama s-a făcut mai roşie decât pălăria. Mi-am închipuit-o totdeauna pe mama la şaisprezece ani, pe tata – tânăr îndrăgostit, bine îmbrăcat.</p>
               <p rend="justify">—  Niciodată, până azi.</p>
               <p rend="justify">Dar chiar şi imaginile astea mă îndepărtează de el, şi tocmai asta nu vreau. Rechem în grabă figura lui de ceară în haine negre şi pantofi de lac. Stând în picioare pe trotuar, pe strada Oituz. Cât sunt de fericită că i-am luat ţigări atunci! Mi se pare că-i singura faptă bună faţă de tata şi vreau să mă gândesc numai la ea.</p>
               <p rend="justify">Ba odată am adus acasă o ladă cu mandarine. Cel dintâi „onorariu de avocat”! Tata avea lacrimi de bucurie în ochi. Mi-s-a părut atât de fericit şi mândru de mine, că m-am simţit despăgubită de tot ce îndurasem în iarna aceea cumplită.</p>
               <p rend="justify">Odată l-am desenat. Făcea socoteli într-un carnet la masa din bucătărie, pe care şi mâncăm de obicei. Ţigara îi atârna, abia lipită de colţul gurii Avea fruntea încruntată, adâncituri mari pe obraji, purta o căciulă de lână, fiindcă era răcit, şi un fular gros la gât. Când i-am arătat desenul, a zâmbit.</p>
               <p rend="justify">Apoi, ca un profesor care iartă obrăznicia elevului care i-a făcut caricatura – dacă e izbutită – mi-a spus: „Bravo, Diana, te pricepi”.</p>
               <p rend="justify">În seara aceea s-a dus să facă o vizită proprietarilor, ca să arate desenul făcut de fata lui.</p>
               <p rend="justify">Tata nu făcea decât să mă judece, să mă suduie, să-mi vorbească repezit. Dar cu câtă dragoste, cu câtă mândrie spunea „fata mea”! Îi aud întocmai vocea, intonaţia fiecărei silabe, toate nuanţele pe care le punea când spunea: „Fata mea!” Mă doare şi-mi face bine totodată.</p>
               <p rend="justify">Îl iubesc acum cu disperare de a-l fi iubit fără să o ştiu, fără să i-o fi arătat. Simt nevoia să-i arăt acum toată dragostea asta descoperită târziu, şi gândul că nu mai este cu putinţă mă exasperează.</p>
               <p rend="justify">Îi simt în palmă greutatea capului, când îl ridicam ca să-i dau să bea, aud zgomotul şi căderea în gol a fiecărei picături pe care o înghiţea şi, de trei săptămâni, nu mai dorm.</p>
               <p rend="justify">Sunt trei săptămâni de când a murit tata.</p>
               <p rend="justify">Eram singură, într-o după-amiază, pe la şase, când m-am pomenit cu Alex. Mi-a vorbit firesc, de parcă ne-am fi văzut în fiecare zi. Toţi cei care veneau la mine în acea epocă mă priveau compătimitor, părând impresionaţi de îmbrăcămintea mea neagră; nimeni nu înţelegea nimic din durerea mea, nimeni nu-l cunoscuse pe tata. Alex parcă venise să-l consolez eu.</p>
               <p rend="justify">—  Sunt foarte plictisit, vrei să ieşim să ne plimbăm? Dacă nu. Dacă ai altceva mai bun de făcut.</p>
               <p rend="justify">—  Nu, Alex, dar mi-e greu şi să vorbesc, şi să mă îmbrac.</p>
               <p rend="justify">Câteva zile mai târziu, am primit să ieşim împreună cu maşina lui. Un Ford vechi, demodat.</p>
               <p rend="justify">Nu ştiu pe unde am trecut. De la o vreme nu mai vedeam nici străzile, nici înfăţişarea oamenilor care îmi ieşeau în cale. Îl vedeam pe tata, numai pe tata şi tot ce se leagă din diferite timpuri de chipul lui, care, fără să ştiu, mi-a fost întotdeauna atât de drag. Un om încărcat cu baloane mi-a amintit că tata intrase odată pe uşă, cu mustaţa zâmbitoare, printre baloane viu colorate. De unde avusese bani în ziua aceea să cumpere atâtea baloane? Ce acont luase? Pentru ce idee năstruşnică? După câtă osteneală? Parcă îl auzeam: „De ce să nu facem şi noi aţă de cusut? Cum adică, noi nu putem să coasem un nasture fără ca aţa să vină din Anglia, din Germania, şi nasturele, de cine ştie unde?”. Pe aici, prin Obor, îl găsisem odată într-un fel de baracă unde se dărăcea lână, într-un fum de scame, înecăcios.</p>
               <p rend="justify">—  Ştii unde suntem aici, Diana?</p>
               <p rend="justify">Am tresărit.</p>
               <p rend="justify">Maşina alerga în viteză.</p>
               <p rend="justify">Aş fi vrut să am o clipă de energie, să întreb unde mergem, să ştiu ce să-i răspund lui Michi când îmi va pune întrebări. Dar adierea rece de toamnă, amestecată cu efluvii calde, târzii rămăşiţe de vară, îmi trecea atât de dulce prin păr şi-mi mângâia atât de plăcut obrazul şi gâtul, că mă lăsam dusă ca într-un început de beţie.</p>
               <p rend="justify">—  Şoseaua Andronache. Spre Colentina.</p>
               <p rend="justify">Apoi am intrat pe un drum umbrit, în marginea unei păduri. Aş fi vrut să spun să întoarcă, dar era în mine, pentru întâia dată de la moartea tatii, o linişte nesfârşită, care îmi curgea prin vine ca un narcotic. Alex era liniştit şi el, ca şi mine, ca şi pădurea, ca şi lanul de porumb pe lângă care treceam, ca şi ziua aceea aurie de toamnă, a cărei frumuseţe plină, prea coaptă, se lăsa greu peste pământ.</p>
               <p rend="justify">—  Asta e pădurea Ştefăneşti, a spus Alex.</p>
               <p rend="justify">O  brişcă venea către noi, condusă de un preot, cu o femeie alături, gătită ca de duminică: o pălărie de catifea albastră, cu panglică lucioasă de jur împrejur. Alex le-a dat bună ziua.</p>
               <p rend="justify">—  Se vede că am avut vizite, mi-a spus după ce au trecut mai departe.</p>
               <p rend="justify">—  Cine a avut vizite?</p>
               <p rend="justify">—  Mama.</p>
               <p rend="justify">Maşina s-a oprit în faţa unei curţi, mare cât vezi cu ochii. Trei câini-lupi, probabil aceeaşi familie, ne-au ieşit în cale şi au început să latre, dând din coadă cu o veselie nebună. L-am apucat pe Alex de braţ.</p>
               <p rend="justify">—  N-avea grijă, Diana o să vă împrieteniţi numaidecât.</p>
               <p rend="justify">Pe jos se întindea un covor de ardei iuţi, verzi-roşcaţi.</p>
               <p rend="justify">Un cal necheza pe undeva, pe aproape. Din dosul unui cazan, din care ieşeau aburi cu miros de bulion, au apărut o femeie şi un copil. Pe prispa casei, o doamnă, îmbrăcata în negru, cu părul şi obrazul alb, cu pantofi şi ciorapi albi, şi-a pus mâna streaşină, întinzând gâtul. Alex m-a luat de mână şi m-a dus spre ea. M-a prezentat:</p>
               <p rend="justify">—  Diana Ioanescu, o bună prietenă. Apoi, ceremonios: Mama mea.</p>
               <p rend="justify">—  Alex mi-a vorbit de dumneata. Mi-a vorbit foarte frumos.</p>
               <p rend="justify">M-a surprins vocea ei, puţin răsfăţată, uimitor de tânără. Am zâmbit politicos, puţin încurcată, întrebându-mă dacă într-adevăr Alex îi vorbise de mine.</p>
               <p rend="justify">Apoi, acelaşi glas, poruncitor de astă dată:</p>
               <p rend="justify">—  Anico, să aduci şerbetul de zmeură şi apa de la gheaţă. (Iar nouă, cu familiaritate.) Să intrăm, copii, că prea e cald, Nu era cald de fel, soarele cădea roşu, somptuos peste câmpia galbenă. Doamna Dobrescu zâmbea cu buzele subţiri ca o linie.</p>
               <p rend="justify">—  Uitaţi-vă cum apune soarele şi cum îl zugrăvesc pictorii voştri cubişti! Vedeţi, lui nu-i e ruşine să fie demodat.</p>
               <p rend="justify">—  Fiindcă nu e demodat, făcu Alex. El impune moda. Pictorii cu adevărat mari i se supun.</p>
               <p rend="justify">Dar mama îl contrazicea.</p>
               <p rend="justify">Nu-mi amintesc exact ce argumente aducea, unde găsea făptura aceea mică, cu voce de fetiţă, atâta autoritate. De altfel, dădea impresia că nu o interesează ce spune celălalt. Când punea o întrebare, nu aştepta răspuns.</p>
               <p rend="justify">Casa era încărcată cu farfurii şi oale smălţuite, de o rară frumuseţe, găsite, după cum povestea, în fundul satelor din toate colţurile ţării.</p>
               <p rend="justify">—  Doctorul, soţul meu, avea o pasiune pentru olărie. Mie-mi plac scoarţele. Sunt frumoase, nu-i aşa? Aici e doctorul în ziua în care a plecat pe front, în 1916. A doua zi am fugit după el. Aici sunt într-un grup de surori de caritate.</p>
               <p rend="justify">Mama lui Alex, între toate, cea mai mică. Şi, cu părul strâns sub boneta de soră, era ca şi acum, ca o mască albă, în care nu se vedeau decât două pete negre, ochii ei rotunzi, aproape fără sprâncene.</p>
               <p rend="justify">—  Aici suntem cu un grup de răniţi. Doctorul e printre ei. Îi îngrijeam eu. Ce mult mi-a plăcut să îngrijesc bolnavi şi ce rău îmi pare şi azi că n-am făcut Medicina. Dar pe atunci era la modă pensionul. Am învăţat la Genova, la călugăriţe. Mama a fost italiancă. Visul meu era ca Alex să facă Medicina. Şi-a început-o bine, dar n-a dus-o la capăt. Aşa e el. Tatăl lui, dimpotrivă.</p>
               <p rend="justify">Alex a strâns din buze, enervat. „Cum. N-a terminat Medicina?!” îmi repetam în gând, surprinsă, uimită. Şi toată lumea îi spunea „doctore”, şi el nu protesta. O dată l-am întrebat de ce n-o practică, şi mi-a răspuns evaziv: „Prefer viticultura”, iar când m-am interesat, altă dată, dacă se ocupă de viticultură, mi-a spus: „Nu, nu mă înţeleg cu mama, prefer să fiu singur, să scriu, să citesc. Mă pasionează psihanaliza.”</p>
               <p rend="justify">—  Seamănă ca două picături de apă cu tatăl lui, nu? A continuat doamna Dobrescu, cu acelaşi aer zăpăcit pe care l-a avut de la început. Aceiaşi ochi albaştri, de care se îndrăgosteau cucoanele, aceeaşi frunte îndărătnică. Numai că doctorul citea medicină nopţi întregi, pe când Alex citeşte romane poliţiste. Dumitale îţi plac? Eu le detest! Hai să trecem în iatacul meu, copii.</p>
               <p rend="justify">Pe pereţi erau arme încrucişate şi o colecţie de cruci vechi şi de icoane. Ardea o candelă într-un colţ şi, pe o măsuţă rotundă şi joasă, fumega dintr-un fel de lampă, ca o mică amforă, un parfum cu un vag, neplăcut miros de tămâie. Un tablou în mărime naturală îl înfăţişa în uniformă de maior pe tatăl lui Alex.</p>
               <p rend="justify">—  Aici e cu „Steaua României, cu spade”, mi-a explicat doamna Dobrescu, cu deosebită solemnitate; apoi, surâzând parcă amintirilor: „E a dracului pielea pe el”, spunea colonelul Ioanescu.</p>
               <p rend="justify">—  Îl cunoaşteţi pe socrul meu?</p>
               <p rend="justify">Mama lui Alex m-a privit pentru întâia dată drept în faţă şi cu oarecare interes.</p>
               <p rend="justify">—  Eşti nora colonelului Ioanescu?! Înţelesesem că te numeşti doamna Ionescu. (Şi doar îmi spusese când mi-a auzit numele: „Alex mi-a vorbit mult de dumneata”. Sporovăia întruna, însufleţită.) Ei bravo! Aşa-i, că avea un băiat, îmi aduc aminte. Că doar era cât pe-aci să se prăpădească de anghina difterică, la Brăila. Eu i-am făcut injecţia, şi doctorul, soţul meu, l-a operat. Soţul meu era comandantul unui tren sanitar. Cum trece vremea!</p>
               <p rend="justify">Jupâneasa a intrat şi a adus chiseaua cu şerbet şi pahare cu apă.</p>
               <p rend="justify">Ce curios mi se părea că Michi a fost la Brăila în timpul războiului! Şi eu nu am ştiut nimic până azi, şi e totuşi un an de când sunt nevasta lui, dormim în acelaşi pat şi mâncăm la aceeaşi masă! Îmi aduceam aminte că şi pe sora mea fusese vorba s-o opereze la trenul sanitar, fiindcă la spitalul civil nu mai erau paturi. Ce locuri însemnate au ocupat atunci printre nedumeririle şi spaimele mele „spitalul civil” şi „trenul sanitar” şi cât de dureros mă făceau să simt că nu sunt mare.</p>
               <p rend="justify">—  Sora mea a fost operată tot atunci, şi tot de anghină Poate vă amintiţi? Maricica Slavu.</p>
               <p rend="justify">—  Slavu? Nu-mi amintesc. De altfel, am stat puţin la Brăila. Prin ce lună era?</p>
               <p rend="justify">—  Toamna, târziu. Poate noiembrie, decembrie.</p>
               <p rend="justify">—  Da, atunci noi am operat-o, probabil.</p>
               <p rend="justify">Mi se părea că o recunosc pe sora de caritate care a venit să-mi facă injecţii atunci, când cu boala Maricicăi. Era mică, cea mai mică dintre oamenii mari pe care îi văzusem; mă apropiasem binişor de ea ca să văd dacă îi ajung până la umăr. Oare din pricina ei mi-am tăiat tivul paltonului roşu de postav, ca să-mi fac cruciuliţe la costumul de soră de caritate, improvizat din şervete albe de masă, şi de necaz că îi ajung numai până la umeri, n-am mai mâncat câteva zile şi am dormit prost câteva nopţi? Să fie ea „doctoriţa”? Totul era încâlcit.</p>
               <p rend="justify">Mama lui Alex vorbea mereu, despre colonelul Ioanescu, despre spitalul de Ia Oneşti. Nu prea înţelegeam ce căuta acolo cu trenul sanitar.</p>
               <p rend="justify">—  Conducea etapele şi făcea curte cucoanelor, a adăugat încântată.</p>
               <p rend="justify">—  Şi eu, care crezusem că a luat parte la şarja de la Robăneşti!</p>
               <p rend="justify">Ironia mi-a fost apreciată mai mult decât m-aş fi aşteptat. Alex a zâmbit şi m-a privit cald. Mama lui a râs cristalin.</p>
               <p rend="justify">—  Va să zică, eşti nora colonelului Ioanescu? Tot mustaţă în furculiţă poartă? Neagră ca pana corbului?</p>
               <p rend="justify">—  E albă şi tăiată scurt.</p>
               <p rend="justify">—  Extraordinar! Şi-a tăiat colonelul mustaţa? Şi doamna Ioanescu tot aşa poartă coadele, blonde, groase, în jurul capului?</p>
               <p rend="justify">Mama lui Michi fusese cândva blondă?! Iată un lucru pe care nu mi-l puteam închipui.</p>
               <p rend="justify">Ca de obicei, nu a fost nevoie să răspund, fiindcă a trecut uşor la alt subiect, la alte amintiri. Mi-a vorbit de spiritism:</p>
               <p rend="justify">—  Vino să vezi camera în care soţul meu mai vine uneori, când îl chem.</p>
               <p rend="justify">Era un cabinet medical. Instrumentele nichelate străluceau ciudat în albastrul încăperii.</p>
               <p rend="justify">—  E aşa cum a fost înainte de război, în casa noastră din Bucureşti. Pentru Alex am păstrat totul. Credeam că are să fie el doctor, într-o zi. Îl pasionează homeopatia. Dar dacă n-a terminat.</p>
               <p rend="justify">Vorbea acum mai încet şi rar, ca şi când Alex n-ar fi fost de faţă.</p>
               <p rend="justify">Ferestrele aveau geamurile ca nişte vitralii albastre. Alex, în lumina de acolo, avea un cap de mort. Mama lui, la fel. Acum nu mai vorbea nimeni, şi tăcerea parcă dura de mult. Mi-era frica de sunetul celui dintâi cuvânt care va fi rostit.</p>
               <p rend="justify">Alex mi-a spus:</p>
               <p rend="justify">—  Să ieşim în curte, vrei?</p>
               <p rend="justify">—  Da, da, voi ieşiţi, eu mai am treabă aici.</p>
               <p rend="justify">Lumina şi aerul de afară m-au izbit ca o veste bună şi neaşteptată.</p>
               <p rend="justify">—  Mama trăieşte cu totul în afară de realitate, a spus Alex, cu ochii în pământ.</p>
               <p rend="justify">Am încercat să-l mângâi:</p>
               <p rend="justify">—  Cred că te iubeşte foarte mult.</p>
               <p rend="justify">—  Mă iubeşte fiindcă semăn cu tata. S-a întâmplat ca, atunci, când s-a îmbolnăvit el de tifos exantematic, eu să fiu la laşi, bolnav de scarlatină, într-o cohortă de cercetaşi. I s-a telegrafiat mamei să vie, că sunt pe moarte, şi nu a venit. Era foarte îndrăgostită de tata. De mine puţin îi păsa.</p>
               <p rend="justify">Alex vorbea cu vocea sugrumată. Parcă avea lacrimi în ochi. Mi-a fost milă de el. Semăna cu Petre Barbu. Şi cred că în clipa aceea, fără să bănuiesc, alunecam.</p>
               <p rend="justify">—  Când a murit tatăl dumitale. Alex?</p>
               <p rend="justify">—  Atunci, de tifos exantematic, în 1918. Mama are dreptate, tata a fost un om. Eu sunt un om de nimic. Pe unii, exemplul tatălui lor îi stimulează, pe mine, dimpotrivă, mă deprimă. Mă simt copleşit de tot ce spune mama despre el. Simt că n-o să-l pot ajunge niciodată. Devin furios, rău, şi nu mai vreau să fac nimic. Uite, n-am energia să-mi dau ultimele examene şi teza. Dar de ce îţi spun toate astea, Diana? Niciodată nu am vorbit despre mine. Sunt foarte orgolios.</p>
               <p rend="justify">Eram lângă o fântână. Alex a început să învârtească roata şi, fără să pară că face vreo sforţare, a adus căldarea sus, apoi a cules de pe jos vreo patru roşii şi le-a spălat.</p>
               <p rend="justify">—  Îţi plac aşa, fără sare? M-a întrebat, străduindu-se să zâmbească, întocmai ca Petre Barbu, şi având aproape aidoma chipul lui.</p>
               <p rend="justify">Ne-am aşezat pe iarbă şi am mâncat roşiile. Erau dulci, răcoritoare, bune. Parcă de la moartea tatălui meu simţeam acum întâia dată gustul unei îmbucături. Seara era răcoroasă, domoală.</p>
               <p rend="justify">—  Avem struguri foarte buni şi nu ţi-am dat. Vrei să-ţi aduc? „Napoleon” şi „Chasselas”. Să-mi spui cum sunt, da?</p>
               <p rend="justify">Mi-era milă de Alex, fără să ştiu de ce. Am spus:</p>
               <p rend="justify">—  Trebuie să plecăm, şi m-am ridicat, speriată, fiindcă am simţit că e târziu, că Michi va fi îngrijorat.</p>
               <p rend="justify">Trebuia să ne luăm rămas bun de la doamna Dobrescu. Am găsit-o pe prispă, ţinând în braţe o găină mare cum nu mai văzusem.</p>
               <p rend="justify">—  Aşa sunt viandotele, mari şi frumoase. Azi i-am făcut o injecţie antiholerică, săraca!</p>
               <p rend="justify">Vorbea acum despre găini, despre bulion, despre struguri, cu aerul acela mereu mulţumit şi zăpăcit şi cu vocea de adolescentă. Aşa era toată: ca o fată, zveltă, cu talia subţire, purta o rochie neagră de mătase (parcă prea scurtă), pantofi de pânză albi şi ciorapi albi de bumbac.</p>
               <p rend="justify">—  M-am obişnuit să umblu încălţată aşa, în casă, de pe vremea când eram soră de caritate.</p>
               <p rend="justify">Avea aerul că nu observă nimic din ce se petrece în jurul ei, şi totuşi aveai impresia că te-a prins, că ţi-a ghicit un gând, când n-ai fi vrut. Când mi-am luat rămas bun, am simţit în mâna mea mâna ei mică şi dură. Cu o amabilitate grăbită, distrată, fără convingere, mi-a spus:</p>
               <p rend="justify">—  Să mai pofteşti pe la noi. Şi, te rog, transmite salutările mele colonelului şi doamnei Ioanescu. Eu nu fac vizite, dar îmi place să primesc. Te rog să transmiţi.</p>
               <p rend="justify">Câinii ne-au condus până la poartă cu un alai de lătrături şi scâncete prietenoase.</p>
               <p rend="justify">Seara acoperea binişor câmpia.</p>
               <p rend="justify">—  Michi va fi îngrijorat.</p>
               <p rend="justify">Am spus vorbele astea, sau numai le-am gândit, nu mai ştiu. Maşina a început să alerge nebuneşte. Am strigat să încetineze. Alex a oprit.</p>
               <p rend="justify">—  Crezi că vreau să-ţi fac rău, Diana?</p>
               <p rend="justify">O  jumătate de lună plutea albă pe liniştea albastră a cerului. Alex mi-a arătat-o, zâmbind mâhnit:</p>
               <p rend="justify">—  Uite-o, e singură şi inutilă, ca mine. Şi, jumătate, ca mine.</p>
               <p rend="justify">Vocea lui Petre Barbu, acoperită parcă de zgomotul valurilor. Am început să cred că dincolo de pădure e marea; şi Petre Barbu aproape. Fruntea mi-era rece. Trăiam clipe prin care parcă mai trecusem. Da, după ce am înotat întâia dată în apa adâncă, la Mangalia. Ochii lui Petre Barbu mă priveau atenţi, cu amarul acela adunat parcă de peste tot din lume. Gura era atât de aproape de a mea, că-i simţeam răsuflarea, şi aceeaşi frunte, încruntată, s-a scuturat ca de un gând rău.</p>
               <p rend="justify">—  Să mergem, a spus Alex, Michi o să fie îngrijorat.</p>
               <p rend="justify">Mi-era dor de Petre Barbu; după ani de zile, pentru întâia dată dorul amorţit, difuz devenea ascuţit şi precis, ca un junghi. Am închis ochii, ca să mă îndepărtez de ziua aceea, întoarsă, după atâta vreme, ca de un om pe care-l credeai mort; dar umărul lui Alex, lângă mine, avea căldura lui Petre Barbu. Parcă eram un câine care-şi regăseşte stăpânul.</p>
               <p rend="justify">Am deschis ochii. Pe Şoseaua Andronache casele mici şi strâmbe erau împotmolite în lumina serii.</p>
               <p rend="justify">I-am povestit lui Michi cum am cunoscut-o pe mama lui Alex:</p>
               <p rend="justify">—  Se pare că a fost un erou tatăl lui, a fost decorat cu „Steaua României, cu spade”.</p>
               <p rend="justify">Dar Michi, ca de obicei, mi-a tăiat elanul:</p>
               <p rend="justify">—  Nu ştii cum se capătă de multe ori o decoraţie, cum te trezeşti erou? Eşti obligat printr-un simplu ordin al superiorului să-ţi rişti viaţa absurd, să faci acte curajoase până la demenţă, dar fără acest ordin de sus, câţi eroi am avea? Crezi că depindea de el să îngrijească sau nu pe cei bolnavi de tifos exantematic, crezi că a vrut să moară?</p>
               <p rend="justify">Îmi dădeam seama că nu voi putea şti niciodată ce fel de om a fost tatăl lui Alex, despre care puţin înainte mi se părea că ştiu tot. Fiecare va răstălmăci altfel faptele lui, viaţa lui. Mama lui Alex mi se părea, cu cât mă gândeam mai mult la ea, mai ireală. Imaginea ei îmi juca în faţa ochilor fără s-o mai pot prinde, aşa cum nu poţi prinde în apă forma exacta a unei meduze. Tot aşa oscilau şi amintirile legate de Petre Barbu, între chipul lui şi cel al lui Alex. Nu mai rămânea limpede şi adevărat din seara pe care o trăisem decât o jumătate de luna albă, înţepenită bine pe cerul albastru, liniştit, şi un dor care se întorsese după o lipsă îndelungată.</p>
               <p rend="justify">Mă temeam că iarna care va veni va fi lungă, că timpul mult pe care îl voi avea mă va face să simt prea dureros golul care era între mine şi Michi. Şi iar mi se părea că dacă aş avea o casă în care să pot primi prieteni, să discutăm o carte, un tablou, să ascultăm muzică, totul s-ar schimba. Dar noi stăteam într-o odăiţă fără lumină şi aer, şi trebuia să socotim fiecare ban ca să ajungem la capătul lunii. Invitaţiilor, rare, pe care le primeam; nu le răspundeam, fiindcă, la fel ca şi în trecut, n-aveam mijloace să invit la rândul meu. M-am hotărât să încep să lucrez din nou ca secretară de avocat. Michi nu s-a împotrivit.</p>
               <p rend="justify">Eram în ultimul an la Drept şi nu ştiu de ce îmi închipuiam că îmi va fi mai uşor ca în trecut să-mi găsesc un maestru, să am un salariu.</p>
               <p rend="justify">Am început să mă duc zilnic la tribunal, ca femeile de serviciu care se întâlneau în Piaţa Sfântul Gheorghe ca să-şi găsească un stăpân, şi, după acelaşi obicei, nu întrebam direct, ci ocolit: „Nu cumva ştiţi dumneavoastră pe cineva care ar avea nevoie”. Fiecare îmi făgăduia, prietenos, că se va interesa, dar răspunsul era acelaşi: „Am vorbit cu avocatul X, care ar fi dispus, dar preferă un secretar. Nevastă-sa e geloasă”. „îmi pare rău, m-am interesat, dar maestrul Y nu ia, din principiu, secretare. Are o mamă curioasă”. „Eşti prea nostimă, duduiţă; maestrul şi-ar pierde capul. Familia se teme”.</p>
               <p rend="justify">Tatăl Michettei, pe care-l rugasem să-mi dea o mână de ajutor, mi-a răspuns: „Imposibil, Diana. Sunt prieten cu nevasta avocatului Z. Nu mi-ar ierta niciodată că te-am adus în casa.”</p>
               <p rend="justify">Mă gâtuia revolta. Ajunsesem atât de greu pe băncile Universităţii. Cunoşteam studente care locuiau în cămin, în condiţii crâncene, umblau nemâncate, apa le intra prin pingelele rupte. Oare ştiau că în ziua când vor porni, cu licenţa în buzunar, să caute de lucru, li se va răspunde: „Eşti prea nostimă, prea tânără, soţia mea e geloasă”.</p>
               <p rend="justify">După multe stăruinţe, am izbutit să intru secretară la avocatul Gheorghiu, care tocmai divorţase. Locuia în blocul cel nou, clădit de curând pe Calea Victoriei, peste drum de cofetăria „Nestor”. Salariu nu plătea secretarilor, dar îi lăsa să câştige fiecare după abilitatea lui. „În tot cazul, pe fete nu le plătesc.” A zâmbit, lăsând loc echivocului.</p>
               <p rend="justify">Spre deosebire de primul meu maestru, Ciupitu, a cărui clientelă erau negustorii din piaţă, Gheorghiu era un om foarte, cultivat, un jurist renumit şi pleda procese cu nume răsunătoare. Dar nici ţinuta morală a clienţilor, nici comportarea sau vocabularul nu se deosebeau: „Prinţul i-a dat prinţesei în cap cu castronul de frişcă”, declară bucătarul într-un proces. „Prinţesa l-a prins pe prinţul cu sora dumneaei în baie, şi atunci prinţul s-a supărat şi a bătut-o pe prinţesă, de nu i-a rămas oscior întreg”. Afirmă jupâneasa. „Prinţul voia să fugă cu cumnata dumnealui. Prinţesa mi-a cerut s-o duc cu maşina. La aerodrom s-a încins o bătaie, soră cu moartea” povesteşte şoferul, repetând toate înjurăturile prinţului.</p>
               <p rend="justify">Dar maestrul meu ştia una şi bună; că pensia alimentară pe care urma s-o obţină trebuia să fie la un nivel princiar. Secretarii ceilalţi roiau în jurul maestrului, păreau foarte ocupaţi. Eu nu înţelegeam nimic din toată agitaţia aceea şi puţin îmi păsa de pensia alimentară a prinţesei.</p>
               <p rend="justify">Într-o zi, fiind singură în biroul maestrului meu şi plictisindu-mă cu un dosar (procesul de calomnie intentat de primar unui gazetar care îl criticase pentru activitate sau inactivitate edilitară), m-am gândit să-l chem pe Michi la telefon, la şcoala unde, de două ori pe săptămână, suplinea pe profesorul de chimie. Dar, răsfoind cartea de telefon, mi-a trecut prin minte că aş putea da de numele lui Alex. Căutând febril, am găsit, într-adevăr, numele, numărul telefonului, strada şi numărul casei. Ce miraculos mi s-a părut că o carte de telefon obişnuită poate să conţină atâtea date precise despre Alex. Primul meu imbold a fost să-l chem, numai ca să-i aud vocea, să mă conving că, într-adevăr, este vorba chiar despre el. Bineînţeles că aş fi închis, oricine ar fi răspuns, fără să rostesc vreun cuvânt. O clipă am şovăit, apoi am făcut numărul. Am auzit soneria, dar nimic altceva. N-a răspuns nimeni, şi totuşi mi se părea extraordinar că soneria aceea răsună chiar în casa în care locuieşte Alex.</p>
               <p rend="justify">Tribunalul mă obosea până la istovire. Lumea care mişuna, alergătura mea şi a celorlalţi în toate direcţiile, pe scări, pe culoare, înghesuiala în arhivă, în grefe, ţăcănitul maşinilor de scris, praful, aşteptările, totul părea fără rost, mă obosea, mă plictisea. Cred că mă demoraliza şi faptul că nu câştigam nimic. Nu mă pricepeam să mint, să încarc la socoteală, fie pe maestrul meu, fie pe clienţi. Aceasta era totuşi sursa obişnuită de venituri a colegilor mei. Spuneau că au dat bacşişuri mari ca să se facă procedura, sau ca să afle mai devreme cum s-a pronunţat procesul. Ba chiar insinuau că multe lucruri depind de ei şi de relaţiile lor. Mergeau până a susţine faţă de client că maestrul, uituc, riscă să nu se prezinte la proces dacă el, „secretarul”, nu-i atrage atenţia. Eu, dimpotrivă, nu îndrăzneam să primesc nici chiar răsplata ce mi se cuvenea pentru unele servicii, sau restituirea banilor daţi din buzunar. Când cineva schiţa gestul de a-mi da, găseam un pretext să dispar, cu obrajii dogorind de ruşine. Mă chinuia nevoia de dreptate. Nu studiam dosarul plecând de la premisa că dreptatea e neapărat de partea clientului meu. Căutam, dimpotrivă, chiar înainte de a asculta pledoaria părţii adverse, să înţeleg punctul lui de vedere, să-i caut şi să-i găsesc argumentele. Când, totuşi, maestrul meu câştiga împotriva dreptăţii, simţeam că mă îmbolnăvesc de ciuda.</p>
               <p rend="justify">Într-o zi l-am întâlnit pe Alex tocmai când dădeam să intru în biroul maestrului meu. Era cu capul gol, cu genele pleoştite, purta un impermeabil alb, care îi era parcă prea mare. Am fost dezamăgită. Mi-l închipuisem, în timpul în care nu l-am văzut, semănând mai mult cu Petre Barbu. M-a întrebat, ridicând genele, curios:</p>
               <p rend="justify">—  Dar ce cauţi dumneata pe aici?</p>
               <p rend="justify">Avea ochii cenuşii, ca cerul înnourat din clipa aceea.</p>
               <p rend="justify">—  Sunt secretara avocatului Gheorghiu.</p>
               <p rend="justify">—  Atunci suntem vecini.</p>
               <p rend="justify">—  Nu stai pe strada Sălciilor?</p>
               <p rend="justify">Am devenit purpurie la gândul că-şi va da seama că l-am căutat în cartea de telefon. Dar el, fără să-mi pună vreo întrebare, mi-a răspuns evaziv:</p>
               <p rend="justify">—  Da, în sfârşit. Şi acolo, şi aici.</p>
               <p rend="justify">N-am stăruit. Alex mi-a propus să facem câţiva paşi împreună. Nu înţelegeam de ce îmi face atâta plăcere că l-am întâlnit.</p>
               <p rend="justify">—  Vrei să mâncăm o plăcintă cu mere grozavă? Vino cu mine, şi n-ai să regreţi.</p>
               <p rend="justify">Am pornit spre Piaţa Amzei. De departe am simţit miros de cozonac proaspăt, de unt şi de vanilie. I-am vorbit de Constanţa copilăriei mele, de cofetăria „Pariziana” şi de berăria „Bristol”. Raiul era acolo în centru, lângă statuia Ovidiu, şi cele mai bune cornuri cu nuci, erau tot în centru, la „Rizescu”.</p>
               <p rend="justify">Când ne-am înapoiat, pe Bulevardul Take lonescu, a început să plouă mărunt şi domol.</p>
               <p rend="justify">—  Îmi pare rău, spunea Alex, eu sunt de vină. Am observat că se adună norii, dar nu mă săturam să te ascult.</p>
               <p rend="justify">—  Îmi place ploaia, Alex.</p>
               <p rend="justify">Da, îmi plăcea ploaia, de obicei, şi pe vreme înnourată mă îmbrăcam întotdeauna în aşa fel ca să nu mă sinchisesc, dar cred că niciodată nu m-au izbit mai plăcut picăturile de ploaie fiecare din ele îmi aducea parcă o veste bună. Dar fiindcă totuşi se înteţise, ne-am rezemat de un perete. Eram veselă, glumeam.</p>
               <p rend="justify">—  Nu-i un adăpost prea grozav, Diana.</p>
               <p rend="justify">—  Eram mai la adăpost la Balcic, în seara aceea.</p>
               <p rend="justify">Alex m-a privit grav.</p>
               <p rend="justify">—  Diana, eu nu pot să uit. Nu pot.</p>
               <p rend="justify">Am răspuns rece, vorbind ca de un lucru care s-ar fi întâmplat cu secole în urma.</p>
               <p rend="justify">—  Nici eu, Alex.</p>
               <p rend="justify">Mi-a luat mâna.</p>
               <p rend="justify">—  Trebuie să mergem, să nu răceşti.</p>
               <p rend="justify">Am trecut pe la Muzeul Simu, apoi pe strada Lahovary, iar când am ajuns la biroul maestrului meu, Alex a spus:</p>
               <p rend="justify">—  Vine iarna, Diana. Ce ne facem? (Şi fiindcă i se părea că nu înţeleg). Aşa cum am stat azi, pe ploaie, a mai mers, dar la iarnă o să ne fie frig.</p>
               <p rend="justify">M-am strâns ca un arici. Înţelegeam că Alex vrea să mă vadă altfel, să mă ducă la el acasă, dar credeam că acest lucru nu va îndrăzni să mi-l ceară vreodată. Poate de aceea are două locuinţe. Una din ele anume pentru astfel de invitaţii. Crispată, am răspuns:</p>
               <p rend="justify">—  Sper că întâmplarea va face să ne mai întâlnim. La revedere.</p>
               <p rend="justify">Alex nu m-a reţinut.</p>
               <p rend="justify">Am intrat în biroul maestrului meu dezorientată, nemulţumită, fără să mai ştiu prea bine ce vreau. Zâmbeam ironic: „Sunt măritată de doi ani. Trebuia să mă invite şi pe mine cineva în garsonieră! Se obişnuieşte. Ce Dumnezeu, doar nu sunt mai urâtă decât alte femei”. Nu voiam să mă las copleşită de tristeţe. „Cu atât mai bine”, mi-am spus. Alex, celălalt, reţinut, respectuos, prea începea să-mi placă. Prea semăna cu Petre Barbu. Dar, încercând să mi-l amintesc pe Petre Barbu, n-am izbutit. Imaginea lui se contopea cu a lui Alex.</p>
               <p rend="justify">Zilele treceau iar sarbede, goale. Îmi dădeam seama cu groază că avocatura nu-mi place, că dacă nu te pasionează meseria pe care o practici, eşti pierdut. Dar cum puteau să mă pasioneze procesele în care, de cele mai multe ori, dreptatea era de partea cealaltă? Iată, un chelner a schimbat locuinţa cu o femeie de la o fabrică de pesmeţi. Fără voia ei, fără consimţământul ei, printr-un şiretlic grosolan. Vecina acestei femei era ibovnica chelnerului. Şi el socotea că e mai comod să aibă nevasta şi iubita în aceeaşi curte. E adevărat că i-a propus femeii schimbul de locuinţă pentru o sumă de bani. Dar femeia a refuzat. Aici, la ea acasă, era aproape de fabrică, şi apoi, ştia de la vecina ei că odaia chelnerului e într-un subsol plin de igrasie. De ce să se lege la cap când n-o doare? Ea suferă de reumatism şi rămâne pe loc. Totuşi, chelnerul, în înţelegere cu iubita lui, înscenează un parastas şi aduce şi un preot, care să facă o slujbă cât mai lungă, dă băutură multă şi pofteşte toţi vecinii din curte. Femeia bea un pahar de ţuică mai mult şi, în timpul ăsta, chelnerul îi scoate lucrurile din casă, se instalează, iar lucrurile ei le cară la locuinţa lui cea veche, cu acelaşi camion. Aleluia cântă complicele îmbrăcat în straie preoţeşti. Aleluia! Aleluia.</p>
               <p rend="justify">Procesul a durat un an, în care timp femeia, reumatică, locuia în casa întunecoasă şi umedă, unde s-a pomenit mutată fără ştirea ei. Ba mai cheltuia şi bani cu două tramvaie pe zi, ca să ajungă la fabrică. Iar maestrul meu (şi noi, secretarii lui) trebuia să-l scoatem pe chelner basma curată. Şi multe alte procese erau la fel. La noi apelau de obicei oameni cu bani, care puteau plăti bine; de partea cealaltă, apărarea era, de obicei, mai slabă.</p>
               <p rend="justify">Şi Michi nu înţelegea de ce mă frământ, ce-mi pasă. Încercam să mă apropii de el fără să izbutesc. Felul lui de a gândi, rece, strâns, „logic” – într-un fel care mă impresionase la început – mi se părea acum inuman, lipsit de înţelegere pentru nuanţe, pentru tot ce nu se putea rezolva strict matematic. Mi-ar fi plăcut să fie cald, generos, drept. Să participe, la fel ca mine, la tot ce era viaţă. Să mă mângâie când sunt necăjită, să-mi spună cuvinte duioase. Dar Michi înţelegea lucrurile altfel. Le împărţea în utile şi inutile.</p>
               <p rend="justify">—  Când ştii unde vrei să ajungi, de ce să mai ocoleşti? Mie îmi place exactitatea. La ce oră a venit noul chiriaş. Cât a durat slujba. Câte păhărele cu ţuică a băut femeia?</p>
               <p rend="justify">Într-o zi de iarnă, umedă, cu fulgi de zăpadă apoşi, care se topeau de cum ajungeau jos, mărind lapoviţa, mi-a telefonat Alex. Avea vocea voalată, înecata:</p>
               <p rend="justify">—  Da.</p>
               <p rend="justify">—  Iartă-mă că am îndrăznit să te chem. Eşti singură acolo?</p>
               <p rend="justify">—  Nu aş fi avut curaj să chem dacă n-aş fi fost aproape sigur că la ora asta nu eşti la birou. E abia cinci jumătate. Cum se face că eşti acolo?</p>
               <p rend="justify">(Îi spusesem că lucrez în biroul maestrului de la şase jumătate seara la nouă.)</p>
               <p rend="justify">—  E atât de urât afară, încât am venit de la tribunal de-a dreptul, cu un taxi. (De obicei mă mai duceam întâi pe acasă, să mănânc, să mă odihnesc).</p>
               <p rend="justify">L-am întrebat ce mai face. Mi-a răspuns:</p>
               <p rend="justify">—  Foarte prost. Sunt foarte plictisit. De două zile nu am mai ieşit din casă.</p>
               <p rend="justify">—  De unde telefonezi?</p>
               <p rend="justify">De aici, din acelaşi bloc.</p>
               <p rend="justify">Fără să mă gândesc, spontan, fără să ştiu de ce, poate pentru plăcerea de a face un lucru la care se aştepta mai puţin ca la orice, am întrebat:</p>
               <p rend="justify">—  Vrei să vin să te văd?</p>
               <p rend="justify">Biroul maestrului meu era la etajul al doilea. Alex locuia la al cincilea. Am crezut că are acolo o cameră mobilată, că voi găsi perdelele trase, perne multe; aşa îmi închipuiam „garsoniera”. Urcam pe scări şi îmi tremurau picioarele, dar căutam să mă calmez, spunându-mi: „Nu mi se va întâmplă nimic, absolut nimic. Alex îşi închipuie poate că e destul să vin ca să-i cad în braţe. Va vedea că s-a înşelat! Dar dacă Michi va afla?”</p>
               <p rend="justify">Mi-a fost frică să nu-l întâlnesc cumva pe Michi. Am intrat în panică. Nu luasem ascensorul, ca să nu ajung prea repede, sau să nu-l întâlnesc pe Michi, sau pe altcineva, chiar acolo pe palierul etajului cinci, fără a găsi timp pentru o explicaţie. Până la etajul patru puteam spune că mă cuc la o societate de petrol, sau la Oficiul de zahăr, care îşi avea birourile aici. Desigur, nu avea ce căuta Michi acolo, dar tocmai fiindcă mi se părea nefiresc mă temeam să nu se întâmple altminteri.</p>
               <p rend="justify">De la etajul patru până la cinci m-am pomenit urcând în vârful picioarelor şi ţinându-mi respiraţia, ca să nu fac zgomot. Erau mai multe uşi. Am cercetat speriată un nume vârât într-o ramă lângă sonerie, apoi altul, gravat pe o placă de aramă, îngrozită că vreun cunoscut ar putea ieşi tocmai atunci, hotărâtă să spun că-l caut pe avocatul. Dar singurul nume care-mi venea în minte era al maestrului meu.</p>
               <p rend="justify">La uşa indicată de Alex nu era nici o carte de vizită. Mâna îmi tremura când am apăsat pe butonul soneriei. Mi-a deschis numaidecât, chiar el. Era îmbrăcat în treningul bleumarin, pe care, la Balcic, îl purta zilnic. Avea obrazul proaspăt, de copil, şi o şuviţă de păr blond, foarte deschis, peste altele de diferite nuanţe castanii. M-a privit uimit, cu genele ridicate, cu ochii aceia albaştri, pe care nu-i avea decât el, cu un zâmbet trist şi obosit, de convalescent care ar vrea să se bucure, dar nu are destulă forţă. Totuşi, mi-a strâns mâna băieţeşte, simplu.</p>
               <p rend="justify">—  Îţi pare bine că am venit? Am întrebat în şoaptă.</p>
               <p rend="justify">Eram mulţumită că ştiam uşa închisă, şi totuşi inima îmi bătea îngrozită. „Dacă m-a urmărit cineva?” Alex s-a uitat cald în ochii mei:</p>
               <p rend="justify">—  Bine de tot.</p>
               <p rend="justify">Priveam, în picioare, odaia destul de mare, cu un pian cu coada scurtă, două fotolii cenuşii de catifea, o masă rotundă, un dulap pătrat, negru-lucios, ca şi pianul, din care jumătate avea rafturi cu cărţi. Pe pereţi, un tablou de Iser (două turcoaice, moleşite de căldură), un pastel de Luchian (nişte căpiţe de grâu în dogoarea soarelui) şi câteva acuarele şi desene în cărbune. Fereastra lungă, aproape cât un perete. Perdelele, date cu totul deoparte. Fulgi de zăpadă cădeau uşor, ca nişte steluţe albe, luminoase. În odaia cealaltă, lângă divanul îmbrăcat cu catifea cenuşie, un aparat de radio, şi în colţ, un birou cu o statuetă, câteva rafturi cu puţine cărţi, legate în culori diferite.</p>
               <p rend="justify">Alex avea purtarea unui prieten din copilărie, pe care l-aş fi regăsit după o lungă despărţire.</p>
               <p rend="justify">Mi-a arătat un desen:</p>
               <p rend="justify">—  Nu recunoşti cine e aici?</p>
               <p rend="justify">—  Ba da. E Ghürlü.</p>
               <p rend="justify">—  Ţii minte Diana?</p>
               <p rend="justify">Îmi aminteam plimbarea noastră în cartierul tătărăsc, graţia lui Ghürlü dansând Cara-câz. Desenul era iscălit de Tonitza. Nu l-am cunoscut la Mangalia. Nu ştiam că e un pictor mare. Îşi petrecea timpul, sau în cartierul tătărăsc, unde picta multe ore pe zi, sau în cârciumă. Mi-am amintit că Michi nu s-a lăsat până n-a aflat ce voiau să spună cei doi necunoscuţi care se înţelegeau prin semne şi cine era pictorul care nu ieşise de două sau de trei zile din cârciumă. „De două zile sau de trei?”- Trebuia să ştie precis.</p>
               <p rend="justify">—  Nu e uşor să suporţi viaţa când eşti treaz, a spus Alex.</p>
               <p rend="justify">Mi se părea curios să aud astfel de cuvinte din gura lui.</p>
               <p rend="justify">—  Diana, un artist n-ar trebui să se însoare, să aibă copii. Modigliani a murit din cauza mizeriei. Nevasta lui s-a sinucis în ziua înmormântării lui. Ce mult s-au iubit.</p>
               <p rend="justify">M-am gândit la Petre Barbu şi, pentru întâia dată, m-am întrebat dacă nu cumva rezerva aceea misterioasă faţă de mine ţinea de teama de a nu se lega, de a-şi împovăra existenţa.</p>
               <p rend="justify">—  Vezi căpiţele astea de grâu? Un pastel de Luchian. Am făcut mari sacrificii să-l am. Ştii de ce am ţinut să-l am? Fiindcă are căldura părului dumitale. Uite cât soare a strâns.</p>
               <p rend="justify">Alex a făcut ceai pe o maşină electrică, pe care a scos-o dintr-una din despărţiturile dulapului, în care avea pregătit tot ce-i trebuia pentru ceai. Era îndemânatic, şi fiecare mişcare avea o graţie bărbătească, o siguranţă care mă făceau să mă gândesc la stângăcia lui Michi. Şi se purta de parcă n-am fi fost singuri. Îmi punea mereu alte discuri, îmi arăta o carte, îmi vorbea despre pastelul lui Luchian, despre vizita pe care i-a făcut-o un necunoscut pictorului, când era foarte bolnav.</p>
               <p rend="justify">—  Necunoscutul i-a cântat la vioară; cânta dumnezeeşte. A plecat fără să spună cum îl cheamă. Îl chema George Enescu.</p>
               <p rend="justify">Ce repede trecea timpul! Când Alex simţea că mă gândesc la plecare, îmi povestea ceva, îmi arăta o carte.</p>
               <p rend="justify">Uite Le rouge et le noir23 de Stendhal. Citeţte, Diana: „Une mouche éphémčre nait a neuf heures du matin dans les grands jours d'été, pour mourir a cinq heures du soir; comment comprendrait-elle la nuit? Donnez-lui cinq heures d'existence de plus, elle voit et comprend ce que c'est la nuit.”24 Diana, mă întreb mereu cum ar fi fost dacă nu te-aş fi cunoscut. Dacă viaţa mea s-ar fi terminat cu câteva ore înainte de a te fi întâlnit sau cu un minut? Sau dacă.</p>
               <p rend="justify">Nu l-am lăsat să termine fraza şi m-am ridicat să plec. Ceasul pătrat de pe birou arăta ora 7. Alex n-a stăruit să rămân. M-a întrebat, doar, îngrijorat, dacă-i dau voie să-mi telefoneze.</p>
               <p rend="justify">Am coborât scările înfricoşată că Michi mi-ar fi putut telefona la birou şi m-am întrebat dacă să-i spun sau nu că am trecut pe la biroul maestrului meu. Am hotărât că-i mai bine să-i spun că am fost (femeia de serviciu mă văzuse venind şi plecând), dar că n-am stat mult, că am plecat să-mi cumpăr nasturi pentru o rochie, că am căutat într-o mulţime de magazine, fără să găsesc ceva potrivit.</p>
               <p rend="justify">Când i-am dat toate amănuntele astea, Michi s-a uitat în ochii mei, iar eu m-am simţit răcind deodată, ca după o transpiraţie provocată de o spaimă. Dar seara, cu capul pe pieptul lui, am căutat liniştită să-mi explic ce înseamnă pentru mine Alex. Riscam atât ducându-mă la el! Aş fi vrut să ştiu pentru ce. Nu eram fumătoare, dar cam aşa îmi închipuiam plăcerea pe care trebuie s-o aibă un fumător pentru o ţigară, ca starea de euforie pe care o aveam eu în căldura pe care o crea în jurul meu Alex. Cu el, fiecare părticică de timp se scurgea armonioasă, adevărată, şi deşi nu se întâmplă nimic deosebit, mi se părea că trăiesc, că nu mai aştept altceva. În restul timpului se întâmplau o mulţime de lucruri, şi totuşi simţeam vidul, şi parcă tot ce făceam nu avea alt sens decât acela de a nu mă lăsa să bag de seamă acest vid. Nu credeam că-l iubesc pe Alex. Totuşi, curios, a doua zi, ieşind de la tribunal, am cerut la informaţii numărul de telefon al garsonierei de pe Calea Victoriei, fără să mă întreb de ce mai are o casă în strada Sălciilor. Era acasă.</p>
               <p rend="justify">—  Ce faci, Alex?</p>
               <p rend="justify">Mi-a răspuns:</p>
               <p rend="justify">—  Mai ţii minte când ţi-am spus că eu cred în minuni? Aşteptam o minune, Diana. Şi iat-o!</p>
               <p rend="justify">Apoi, schimbând vorba, m-a întrebat dacă vreau să mergem să vedem un film cu cow-boy.</p>
               <p rend="justify">—  Revolvere, indieni. O să-ţi placă, sunt sigur!</p>
               <p rend="justify">Nu mai fusesem niciodată cu un bărbat la cinematograf, afară de Michi, bineînţeles (nici chiar înainte de a mă fi măritat).</p>
               <p rend="justify">—  De ce şovăi, Diana? Dacă n-o să-ţi placă, îţi dau banii înapoi. („Dar e o nebunie, aş fi vrut să strig, sunt măritată!”) Nu-ţi face plăcere? Întreabă Alex, nevinovat.</p>
               <p rend="justify">Îmi făcea atâta plăcere să fiu împreună cu el, şi era atât de nou tot ce se întâmpla de fiecare dată când îl vedeam, că mi-era greu să renunţ.</p>
               <p rend="justify">Am stat la cinema alături, am mâncat castane, am urmărit pasionată goana cailor pe pânză şi, din când în când, îl priveam pe Alex, şi el pe mine. Nu a pus mâna pe mâna mea niciodată, deşi o ţineam pe genunchi, atingând aproape mâna lui. Sau pe braţul scaunului, spre el, sau atârnată de-a lungul coapsei, între amândoi.</p>
               <p rend="justify">Când am ieşit, era aproape întuneric. Mirosea a castane coapte. Ningea domol. Purtam o haină groasă de sport, gri, cu revere mari, la gât un fular bleumarin de lână. Capul gol. Ţineam mâinile în buzunare şi mergeam alături de Alex, veselă, fericită că trăiesc şi că simt cum mi se topesc pe obraji fulgii de zăpadă. Haina lui semăna cu a mea. Servieta cu care venisem de la tribunal mi-o ţinea el. Era cu o palmă mai înalt decât mine; avea, ca şi mine, obrajii roşii, părul auriu, şi, în oglinda unui magazin, am fost uimită de cât păream de tineri. Aş fi vrut să-l întreb: „Oare noi suntem aceşti liceeni îndrăgostiţi?”</p>
               <p rend="justify">Lui Michi i-am spus că l-am întâlnit pe Alex din întâmplare pe Calea Victoriei, pe lângă Cercul Militar. El se ducea la cinema, şi atunci i-am propus eu să mă ia şi pe mine.</p>
               <p rend="justify">Alex i se părea prea neînsemnat lui Michi. Îşi închipuia – nu ştiu de ce – că nu mă pot interesa decât bărbaţii înalţi şi bruni şi-i ocolea mai ales pe cei cu tâmplele uşor cărunte.</p>
               <p rend="justify">Pe Alex îl găseam acasă de câte ori îi telefonam şi-mi dădea de fiecare dată impresia că aşteaptă telefonul meu, ca pe o minune.</p>
               <p rend="justify">Am plecat de multe ori de la biroul maestrului meu să-l văd, şi de fiecare dată urcam cu aceeaşi panică scările, ţintind cu privirea încordată fiecare uşă, de unde mi se părea că ar putea ieşi un cunoscut, dar mai ales, îngrozită de gândul că m-ar putea vedea Michi. Câteodată treceam prin toate emoţiile astea numai pentru ca să-i spun lui Alex bună ziua o clipa, fiindcă-l găseam fără bucurii, tânjind ca un bolnav pe care nu-l doare nimic anume. Mi-era milă de el, dar aşa cum simţi pentru un om orgolios, tare, pe care-l bănuieşti doborât, fără să ştii de ce, a cărui suferinţă mai mult te intrigă decât te înduioşează. Alex reuşea să-mi dea impresia că joc în viaţa lui un rol de prinţesă din basme, de zână, de personaj de vis, singur în stare să împrăştie lumină în viaţa lui sumbră.</p>
               <p rend="justify">Într-o zi am rămas lângă el, alături, pe divan, şi priveam pe fereastră, tăcuţi. Fulgii de zăpadă veneau din toate părţile, zăpăciţi. Alex mi-a spus că vrea să plece la ţară, să facă viticultură. M-a durut să văd că face un program de viaţă în care eu nu aveam nici un loc. Apoi m-am gândit că vrea să plece poate tocmai pentru a pune capăt acestei existenţe, în care mai tot timpul mă aştepta, pentru ca apoi să plec şi să rămâie singur, aşteptând iar.</p>
               <p rend="justify">—  Ştii, Diana, azi am transcris divorţul.</p>
               <p rend="justify">N-am îndrăznit să-i pun întrebări. Dar m-am apropiat de el şi l-am sărutat pe obraz. Întâia oară după atâta vreme, mi-a luat gura, ca în seara aceea la Balcic, în cort. Ca şi atunci, vuia vântul, ca şi atunci, am încercat să urmăresc lucid plăcerea buzelor lui atingând, vibrând uşor sau zăbovind apăsat pe buzele mele. Fiecare atingere a lor mă ameţea, fără ca totuşi să-mi pierd cumpătul, fiindcă ţineam să urmăresc lucid progresul acestei ameţeli.</p>
               <p rend="justify">Cât de greu m-am despărţit de el! Şi ce stingherită am fost în seara aceea lângă Michi. Nu eram femeia lui Alex şi totuşi înţelegeam abia acum că l-am înşelat pe Michi cu fiecare gând pe care l-am avut pentru Alex, cu fiecare emoţie prin care am trecut urcând treptele acelea, sau dorind, pe stradă, să-l întâlnesc din întâmplare.</p>
               <p rend="justify">—  La ce te gândeşti, Dianet?</p>
               <p rend="justify">Michi avea ochii mari, limpezi, o frunte în dosul căreia părea că nu se ascunde nici o complicaţie, nici o nelinişte. M-am aşezat la el în braţe şi l-am sărutat pe obraji.</p>
               <p rend="justify">—  Michi!</p>
               <p rend="justify">Ce-i!</p>
               <p rend="justify">—  O colegă a mea, o avocată, mi-a făcut azi confidenţe. E măritată şi s-a sărutat cu alt bărbat. Spune, e grav?</p>
               <p rend="justify">—  Da! Mda. Nu tocmai. În sfârşit, ar fi foarte grav numai dacă ai face tu asta.</p>
               <p rend="justify">—  De ce dacă aş face eu ar fi mai grav?</p>
               <p rend="justify">—  Fiindcă tu nu eşti o femeie. Eşti Diana. Eşti a mea, numai a mea, tu eşti Dianet.</p>
               <p rend="justify">—  Şi dacă, totuşi.</p>
               <p rend="justify">—  Taci!</p>
               <p rend="justify">—  Ei bine, ce s-ar întâmplă dacă, totuşi?</p>
               <p rend="justify">—  Nu ştiu, aş muri.</p>
               <p rend="justify">L-am sărutat iar pe obrajii bucălaţi, când pe unul, când pe celălalt, şi l-am întrebat, îndurerată:</p>
               <p rend="justify">—  Mă iubeşti atât de mult, Michi?</p>
               <p rend="justify">—  Sigur că te iubesc.</p>
               <p rend="justify">Pentru Michi totul era sigur: că mă iubeşte el, că-l iubesc eu, că vom trăi, până la adânci bătrâneţi, împreună, că Dumnezeu nu există, că totul e determinat şi se poate calcula. Pentru mine nu era sigur nimic, afară de prezenţa lui. De aceea aveam poate atâta nevoie de ea. Aveam imaginea plutei pe care mă odihneam câteodată la Balcic în larg, pe la trei sute de metri de mal, înainte de a merge mai departe. De cele mai multe ori treceam pe lângă ea fără să mă opresc, dar simţeam nevoia să ştiu că e acolo. Înotam în direcţia ei totdeauna, şi din larg, de departe, întorceam capul, să văd dacă o mai pot zări. Iar când se întâmplă s-o pierd din vedere, mă înapoiam şi începeam să înot puternic, concentrându-mi toată voinţa, până o zăream din nou, ca apoi să înot mai departe, fără grijă, fără efort.</p>
               <p rend="justify">Lampa de masă îl lumina pe Michi egal. Fruntea nu avea nici o urmă de cută; obrazul, nici o umbră. Privirea lui parcurgea un articol dintr-o gazetă, din care jumătate atârna de pe muchea mesei în jos. Abia-mi stăpâneam lacrimile. Cum puteam nesocoti atâta încredere? Mi se părea criminal să zdruncin atâta linişte. „Niciodată, am şoptit. Niciodată!” şi am hotărât să nu-l mai văd niciodată pe Alex. Iată de ce a doua zi, când mi-a telefonat, i-am răspuns, sec, că sunt ocupată. Nu a stăruit.</p>
               <p rend="justify">După două luni, în seara celei dintâi zile de Crăciun, şedeam în fotoliu şi-mi legănam capul pe rezemătoare, plictisită, cu ochii în tavan, şi făceam socoteala câţi ani mai am de trăit dacă nu mi se întâmplă vreun accident neprevăzut. Mâncasem la socrii mei, într-o linişte de gheaţă. Apoi am trecut s-o vedem pe mama. Era foarte amărâtă. Michi căuta în ziar reclamele filmelor, când cineva a bătut la uşă. Am deschis cu gândurile împrăştiate. Şi iată, în faţa mea, Alex!</p>
               <p rend="justify">Când l-am văzut, m-am încălzit dintr-o dată. El a rămas în cadrul uşii, parcă fără a putea vorbi:</p>
               <p rend="justify">—  Am venit să vă iau la Stan şi Bran.</p>
               <p rend="justify">Apoi a intrat şi i-am dat mâna.</p>
               <p rend="justify">—  Tocmai căutam un film la care să mergem, a spus Michi, bine dispus.</p>
               <p rend="justify">—  Cum, dar eu am venit special de la Sinaia ca să-i văd pe Stan şi Bran!</p>
               <p rend="justify">Ne-a povestit că luase parte dimineaţă la concursul de bob de la Sinaia, că una din sănii s-a răsturnat, că Ghiţă Popescu şi-a rupt picioarele.</p>
               <p rend="justify">Am pregătit tot ce trebuia ca să luăm împreună un ceai. Alex purta o cămaşă gri-deschis, cravată albastră şi nişte haine cenuşii, de stofă groasă, stropită, Avea obrajii arşi de soare, ţinea genele în jos şi, când le ridica, mă privea ca şi când între noi nu s-ar fi întâmplat niciodată nimic. Dar când s-a dus Michi să aducă tablele, privirea lui Alex mi-a tăiat răsuflarea, m-a izolat parcă de restul lumii.</p>
               <p rend="justify">Au jucat table. Eu am stat lângă Alex, privind peste umărul lui, atingându-i cu bărbia umărul, şi parcă nimic nu mi se putea întâmplă mai bun. Seara ne-am dus la cinematograf şi am stat alături, iar acasă (îl invitasem fiindcă aveam o sticlă de vin) am dansat cu Michi, ca să pot dansa şi cu Alex. Poate am râs prea mult, am vorbit prea mult, am dansat prea mult. Alex, ameţit, nu se mai sfia să se uite la mine ca un îndrăgostit.</p>
               <p rend="justify">Întâia data, în seara acelui Crăciun, m-am culcat fără gânduri, fără nevoie de sprijinul lui Michi. Toate legăturile cu realităţile din jurul meu se destrămau ca prin farmec. Nu mai aveam judecata limpede. Eram strânsă toată în jurul sufletului, un suflet în care îmi invadaseră toate bucuriile lumii şi dansau un dans fantastic, ameţitor, A doua zi m-am pomenit cu Katia, Eram veselă, dar nu cum sunt de obicei, numai la suprafaţă uneori, strident, ci veselia mea venea de undeva foarte adânc şi mă izbea în piept, mi se scurgea prin braţe, în toate mişcările pe care le făceam, în fiecare cuvânt pe care-l spuneam.</p>
               <p rend="justify">—  Ce bine arăţi, Diana!</p>
               <p rend="justify">Mai târziu, pe fotoliul pe care şezuse Katia, a rămas o batistă mare, bărbătească, de olandă albă, puţin scrobită, mototolită. Când am luat-o să i-o dau, am vrut, nu ştiu de ce, să-i văd iniţiala. Litera A m-a făcut să mă gândesc la Alex (poate fiindcă-l aveam în minte tot timpul) şi, surâzând, am întrebat-o, într-o doară, tachinând-o nevinovat, totuşi, temându-mă puţin de răspunsul pe care ar fi putut să-l dea:</p>
               <p rend="justify">—  A cui e?</p>
               <p rend="justify">—  A lui Alex Dobrescu, a răspuns Katia cu vocea de cristal.</p>
               <p rend="justify">M-am întors către perete şi am întins mâna să îndrept un tablou, apoi am lăsat braţul în jos binişor. Altfel, mi se părea că ar putea să cadă la pământ şi să facă un vacarm îngrozitor.</p>
               <p rend="justify">Am întrebat, deşi Michi era acolo şi ar fi putut să i se pară curios (doar îl văzusem pe Alex în ajun):</p>
               <p rend="justify">—  Ce mai face?</p>
               <p rend="justify">—  Păi abia l-ai văzut ieri, a intervenit Michi, aşa cum mă aşteptam.</p>
               <p rend="justify">—  Da? L-ai văzut ieri? A întrebat Katia, cu un interes care parcă mi-a fost redat de un amplificator.</p>
               <p rend="justify">I-am răspuns lui Michi:</p>
               <p rend="justify">—  Întrebam ce mai face în general, cu ce se ocupă, cum trăieşte. Katia trebuie să ştie.</p>
               <p rend="justify">—  Da. la Predeal am fost tot timpul împreună. Ştiu că nevasta lui s-a stabilit definitiv la Paris. Se pare că are un angajament într-un music-hall.</p>
               <p rend="justify">—  Ai fost şi tu la concursul de bob de la Sinaia?</p>
               <p rend="justify">Fruntea îmi era rece, gâtul uscat, nu mai ştiam dacă întrebarea din urmă am pus-o eu, sau doar am gândit-o, sau dacă a rostit-o Michi. Am încercat, chiar în seara în care am aflat că a fost şi Katia la Predeal, înaintea Crăciunului, atunci când foarte puţină lume pleca la schi, să mă desfac de toate gândurile strânse într-o idee fixă, care se numea Alex. Mi-am spus: ceea ce mă atrăgea la el era impresia pe care mi-o dădea că e singur, nenorocit, că unicul lui stimulent în viaţă sunt eu, că sunt singura lui bucurie, unica lui preocupare. Dacă nu-i aşa, nu mă interesează. Nu mă interesează un bărbat decât în măsura în care cred că-l stăpânesc ca femeie, în care cred că sunt pentru el, într-un moment din viaţă, o fiinţă unică, de neînlocuit. Ştiu că sunt femei mai frumoase decât mine, dar asta nu are nici o însemnătate, fiindcă oricât de frumoasă ar fi o femeie, se poate totdeauna ivi alta, care să fie şi mai frumoasă; dar cred că poate exista o adâncime sufletească, o sensibilitate, o inteligenţă care pot însufleţi în aşa fel un anumit fizic, care pot crea o feminitate infungibilă (cum se spune în Drept despre bunurile care nu se pot schimba între ele, cum ar fi un tablou, un covor, un exemplar de carte dintr-o ediţie rară), amalgam unic de însuşiri de neînlocuit, cel puţin într-o clipă dată, pentru un om într-un anume climat sufletesc.</p>
               <p rend="justify">Pe Alex nu l-am văzut toată săptămâna şi nici nu mi-a fost dor de el. A venit în ajunul Anului nou, Michi nu era acasă. L-am primit cât se poate de rece. Mi-a spus simplu:</p>
               <p rend="justify">—  Te iubesc, Diana, nu mai pot trăi fără tine.</p>
               <p rend="justify">Am încercat să surâd cu nepăsare. L-am întrebat ce mai face Katia, cum s-au amuzat la Predeal. Mi-a spus că din Bucureşti a plecat singur, după ce, zile întregi, a aşteptat, cu ochii aţintiţi asupra telefonului, un cuvânt de la mine. A plecat numai fiindcă altminteri nu ar fi avut puterea să nu caute să-mi vorbească, sau să mă vadă, şi asta nu trebuia să se întâmple cu nici un preţ. Îi vorbisem ultima dată în aşa fel, că a înţeles că mă plictiseşte, şi dacă am venit să-l văd la el acasă, am făcut-o din milă sau din capriciu. La concursul de bob s-a prezentat nepregătit, cu toate riscurile. Nu ţinea la viaţă.</p>
               <p rend="justify">Mi-a fost milă de el. I-am pus braţele după gât şi mi-am lipit obrazul de obrazul lui.</p>
               <p rend="justify">Alex venea acum aproape seară de seară să joace table cu Michi. Eu stăteam în spatele lui şi, peste umărul lui, urmăream jocul, atingându-i din când în când cu bărbia, cu buzele, umărul şi pândind cu nervii încordaţi ca Michi să nu observe. Tensiunea pe care o crea această necontenită reţinere, încordare, teamă, pândă, ca să ne întâlnim din când în când privirile, ca să schimbăm un zâmbet, era teribilă. Gândul că Alex e acolo, că renunţă la atâtea moduri în care şi-ar fi putut petrece serile, ca să joace table cu Michi, numai pentru o privire de-a mea, numai ca să-mi strângă mâna o dată când intra pe uşă şi o dată când pleca, mă apropia de el din ce în ce mai mult. Am aşteptat exasperată su treacă vacanţa aceea, de câteva zile, ca să fim măcar o dată împreună singuri, fără Michi între noi. Dar chiar mai târziu, în garsoniera lui, cu uşile bine încuiate, cu gura lui lipită de a mea, fiecare zgomot de paşi, de uşi, fiecare urcare şi coborâre de ascensor mă făcea să tresar, să-mi încordez atenţia, să-mi ţin respiraţia, să mă gândesc, cu inima strânsă, la Michi. Dimpotrivă, Alex părea totdeauna sigur de el, liniştit. Era în ce priveşte lumea din afara noastră nepăsător, parcă am fi fost izolaţi de ea printr-un ocean. Îl întrebam:</p>
               <p rend="justify">—  Ţie nu ţi-e frică, Alex?</p>
               <p rend="justify">Îmi răspundea:</p>
               <p rend="justify">—  Când eşti aici, nu mai mi-e teamă de nimic, nici chiar de moarte. Când nu eşti, mi-e frică, mi-e groază că n-ai să vii. Dar ştii ce groază îmi este?</p>
               <p rend="justify">De câte ori îmi deschidea uşa, părea fericit, ca şi când până la ultimul minut, s-ar fi îndoit de venirea mea. Şi, de fiecare dată, avea acelaşi aer puţin nedumerit, respectuos, pe care l-a avut prima dată când m-a văzut în prag. Alex nu uza de intimitatea creată în ajun ca să facă un pas mai departe. Se purta, când mă vedea, ca şi când încă niciodată nu m-ar fi sărutat, ca şi când totul trebuia câştigat de la început, obţinut cu voia mea, numai în măsura în care îngăduiam eu, în care voiam eu. Şi izbutea să-mi dea impresia că nu sunt acolo pentru un ceas, două sau trei cel mult, ci pentru o viaţă întreagă. Nu era grăbit niciodată. Îmi arăta ce a citit, şi tot ce găseam părea să aibă o legătură cu mine. Într-un roman de Andre Maurois (nu-mi amintesc titlul) am găsit subliniate câteva rânduri: „J'avais a cote de moi sur les gradins une jeune fille blonde qui remplissait alors mon univers. Nous sommes seuls disait d'homme dans sa chair. Nous sommes seuls, éternellement seuls. Nous ne savons rien, jamais rien et le cerveau de l'etre le mieux aime, nous demeure irrémédiablement ferme. Je regardais ma voisine et j'imaginais sous şes cheveux cette parois osseuse dure et fragile irrémédiablement fermée.”25</p>
               <p rend="justify">Am căutat să-mi stăpânesc emoţia.</p>
               <p rend="justify">Despre o carte a lui Paul Morand mi-a spus: „Am luat-o pentru că are o prefaţă de Proust şi am văzut că-l citeşti, că te pasionează”. Îmi punea discuri de patefon, pe care le ascultam alături, cuminţi. Ştia că-mi plac bomboanele de ciocolată şi avea totdeauna pregătite multe, şi îi plăcea să se uite cum le mâncăm, cu lăcomie. Mă privea fermecat, uimit.</p>
               <p rend="justify">Îi povesteam despre copilăria mea:</p>
               <p rend="justify">—  La Mamaia, în faţa digului era o plajă, pe care domni şi doamne puteau să stea împreună de vorbă, dar îmbrăcaţi, ca în oraş, ca la Cazinou, cu ciorapi, rochii, haine, pălării cu flori şi voalete, umbrele, mănuşi. De o parte a digului era plaja pentru femei, de cealaltă, plaja pentru bărbaţi. Costumele de baie veneau peste genunchi, cu volănaşe, cămăşile cu picăţele se balonau sau chiar se ridicau peste genunchi. În mare erau, bineînţeles, femeile de o parte şi bărbaţi de cealaltă. Dar bunica era indignată de plimbările pe dig, de posibilitatea de a privi cu binoclul. Străbunica era mai emancipată. Avusese trei bărbaţi legitimi: un grec, un armean şi despre al treilea nu mai ştia exact ce a fost. Sau nu voia să ştie. Despre bunica spunea: e fata mea, numai a mea şi a iubit-o atât de mult că n-a dat-o la şcoală, convinsă că o fată care ştie carte e nefericită.</p>
               <p rend="justify">—  Eşti o fetiţă încântătoare, Diana, mai spune, mai povesteşte-mi.</p>
               <p rend="justify">M-am gândit că Michi n-avea răbdare să mă asculte şi, de îndată ce începeam să vorbesc, sau îşi găsea ceva de lucru, sau îmi cerea preciziuni, date exacte.</p>
               <p rend="justify">Se întuneca, fără să-mi dau scama. Eram în braţele lui Alex, fără să ştiu din care clipă, învăluită în mângâieri, în sărutări pe care le simţeam parcă, în acelaşi timp, pe buze, pe gât, pe braţe, Dar era destul să-mi dau scama că nu mai aud zgomotele de afară, ca să mă sperii, să mă gândesc la Michi, să-mi spun că eu trebuie să devin femeia lui Alex. Încercam să mă depărtez. Alex mă privea cu ochi mari, dureroşi, nedumeriţi, iar eu căutam mereu să-mi închipui că, atâta vreme cât nu sunt de tot a lui, nu-l înşel pe Michi. Încercam să fac tranzacţii cu conştiinţa mea, dar nu izbuteam decât să-mi pierd liniştea. Căutam o soluţie. Cea dintâi care-mi venea în cap era să mă despart de Michi. Dar o refuzam pe loc, îngrozită de urmările ei. Era atât de mare încrederea lui Michi în mine, atât de impunătoare liniştea lui, că mi se părea că, zdruncinând-o, i-aş surpa toată viaţa. Mă gândeam ce-ar fi devenit, după destăinuirea mea, fruntea aceea fără urma unei cute, fără umbra unei îndoieli. Alex nu mi-a cerut niciodată să mă despart de Michi. De ce? Refuzam să găsesc o explicaţie, dar hotăram să nu-l mai revăd şi eram fericită că, ceea ce numim ireparabilul, nu s-a întâmplat. Iată de ce mă găsea ca de gheaţă, când mă chema la telefon. Nu cerea explicaţii, nu stăruia. Treceau câteva zile fără să ne vedem, pentru ca, apoi, să-l chem eu, să fiu nenorocită că nu-l găsesc acasă, sau fericită că-l găsesc, şi să mă duc la el iar, şi să plec, lăsându-l iar nefericit, nedumerit, aproape bolnav.</p>
               <p rend="justify">Într-o seară, la cinema, cu Michi, la sfârşitul spectacolului, când să plecăm, îl zăresc pe Alex alături de o actriţă de revistă. „Poate că stau alături întâmplător”. Am căutat să ma liniştesc. În dreapta lui, vreo trei persoane s-au ridicat să plece. Alex ne-a văzut, ne-a salutat, şi, ca să nu cred că artista de alături venise cu el, s-a ridicat şi a trecut către mijlocul sălii, pe unul din locurile rămase goale. După câţiva paşi, spre ieşire, întorcând capul, am văzut că actriţa se mutase şi ea alături de Alex. Am ieşit păşind nesigur, privind înainte fără să mai văd nimic şi, aproape împinsă de Michi, am trecut strada. Nu ştiu cum m-am pomenit într-o bodegă. Michi îmi arăta cu degetul tot felul da farfurii. Dar văzând că nu spun nimic, a cerut să i se facă un pachet. Acasă am îmbucat câte ceva la întâmplare; voiam să simulez că mănânc, pentru ca să nu fiu nevoită să vorbesc. Dar după ce am mestecat îndelung şi am văzut cât mi-e de greu să înghit, am spus că mă simt rău şi m-am culcat, ghemuită toată în colţul patului, cu capul, umerii şi genunchii lângă pernă. De zeci de ori l-am revăzut pe Alex lângă femeia aceea, cu părul ca de oaie merinos, pe Alex mutându-se cu trei scaune mai departe, apoi iar pe ea lângă el.</p>
               <p rend="justify">Azi n-aş şti să spun dacă făceam asta pentru ca să-mi reîmprospătez suferinţa, sau pentru ca să mă obişnuiesc cu ea.</p>
               <p rend="justify">Câtăva vreme nu l-am mai văzut pe Alex. Când îmi telefona la birou, răspundeam, scurt, că am de lucru. Mă simţeam mai liniştită, dar liniştea mea era indiferenţă şi plictiseală pentru orice. „Poate aşa începe bătrâneţea”, îmi spuneam. Am douăzeci şi doi de ani. La restaurant vedeam zilnic aceiaşi oameni la aceleaşi mese. În tribunal, acelaşi praf, aceleaşi fraze. Michi era corect şi invariabil, ca pendula unui ceas în perfectă stare. Mă pregăteam să-mi iau licenţa, mă aştepta o profesiune care nu mă interesa. Dosare. Dosare. Fără entuziasm dar cu emoţia şi teama de a urca acele scări, de a face un lucru neîngăduit, am sunat într-o zi la uşa lui Alex.</p>
               <p rend="justify">Cum sa descriu tristeţea, starea în care l-am găsit şi cât de mulţumit era că umblu prin casă, că scotocesc prin cărţi, că mă uit, iar şi iar, la tablouri, că sporovăiesc? Despre actriţa de revistă nu am pomenit nimic. Nici Alex (asta îmi întărea convingerea că e vinovat). Dar când am spus că plec, Alex s-a ridicat de pe divan, a venit lângă mine, mi-a luat mâinile, cald:</p>
               <p rend="justify">—  N-o să ştii niciodată cât te-am aşteptat, Diana, şi, uite, nici nu ai venit bine, şi vrei să pleci. De ce?</p>
               <p rend="justify">Am răspuns cu cochetăria unei doamne care a adus o cutie de bomboane unui copil sărac.</p>
               <p rend="justify">—  Lasă, că mai viu.</p>
               <p rend="justify">Alex m-a privit grav:</p>
               <p rend="justify">—  Ceva schimbat între noi, Diana. De ce?</p>
               <p rend="justify">N-am putut să mă împiedic să-l întreb, privindu-l în plin şi cu un zâmbet pe care l-aş fi vrut ironic, dar care cred că a fost dureros:</p>
               <p rend="justify">—  Adevărat că nu ştii?</p>
               <p rend="justify">Mi-a răspuns cu ochii plini de nevinovăţie:</p>
               <p rend="justify">—  Adevărat. Nu ştiu.</p>
               <p rend="justify">Cum a izbutit să mă încredinţeze că nici n-o cunoaşte pe actriţa de revistă, cu părul ca de oaie merinos, că n-a băgat de seamă că se afla alături de el, în acea seară, nu îmi dau prea bine seama.</p>
               <p rend="justify">M-am adunat lângă el toată şi mi-a şoptit, atingându-mi obrazul:</p>
               <p rend="justify">—  Am crezut iar că te-ai plictisit de mine şi ţi-am dat dreptate. Nu te merit, Diana. În nici un fel nu te merit.</p>
               <p rend="justify">M-am lipit de el toată, cu gura, pieptul, genunchii.</p>
               <p rend="justify">Eram iar atât de aproape în clipa în care am încercat să mă despart de el, încât Alex părea că suferă ca şi când aş fi încercat să-i rup un bandaj lipit de o rană. Mă reţinea, ca de obicei, cu ochii rugători, fără să spună nimic, fără să caute să-mi impună voinţa, dorinţa lui. Iar eu mă desfăceam câte puţin, cu greu, cu sentimentul că e monstruos ceea ce fac, dar că trebuie să fac aşa. Şi iar au trecut săptămâni, luni.</p>
               <p rend="justify">În ziua aceea, care totuşi a venit, poate fiindcă ne gândisem amândoi prea mult la ea, în ziua aceea în care nimic nu mai putea să fie cum a fost, chipul lui Michi mi-a apărut aproape străin în norul de fum gros în care mă simţeam contopită cu Alex, mistuiţi parcă de acelaşi foc. Dar fumul se rărea de ce treceau orele, imaginea lui Michi devenea mai desluşită, mai ameninţătoare, iar mâinile lui Alex pe mine, parcă mereu mai mari şi mai stăpâne. Respiraţia mea era încă amestecată cu a lui. Dar mintea începea să-mi pună întrebări, neliniştea se urca în mine ca după beţie. Căutam o soluţie.</p>
               <p rend="justify">—  Diana, eu nu te mai las să pleci. Acum eşti a mea, femeia mea, a mea.</p>
               <p rend="justify">L-am strâns în braţe, cu ultimele puteri pe care le mai aveam, şi l-am sărutat aproape topită, ca o aprobare firească, deplină, definitivă.</p>
               <p rend="justify">—  Nu mai plec, Alex, niciodată.</p>
               <p rend="justify">Am plecat hotărâtă să-i spun în seara aceea lui Michi că trebuie să ne despărţim, fără ca Alex să mi-o fi cerut. Dar eram acum prea a lui (parcă de totdeauna a lui), şi el prea al meu, ca vorbele să-şi mai aibă rost. Sigur că nu mai puteam rămâne cu Michi. Dar asta nu mai avea importanţă. Eram fericită. Poate că numai muzica poate exprima la altitudinile ei, poate că numai legănările de valuri, zborurile printre aştri. Apropierea de soare pot reda ceea ce simţeam eu lângă Alex.</p>
               <p rend="justify">„Nimic nu se mai poate schimba”, am şoptit. Era ora opt şi jumătate. Eram încredinţată că Michi va fi acasă. Dar nu era. Am aprins lumina. Am privit în jurul meu camera cum priveşti pe dinafară o casă în care ai locuit demult, în care acum nu mai ştii cine stă, ce se petrece înăuntru. Mi-am scos haina, pălăria, m-am aşezat în fotoliu, dar nu în fundul lui, comod, ca de obicei, ci pe margine, ca în sala de aşteptare a unui dentist. Apoi m-am sculat şi m-am dus la fereastră.</p>
               <p rend="justify">Seara nu era albastră, ca pe ferestra lui Alex, ci cenuşie, îmbâcsită. În odăile din curte, ale servitorilor, era întuneric. Un singur geam luminat, o bucătărie, cu tot felul de tigăi de aramă pe pereţi. Am rămas aşa, sprijinită în coate. La geamul unui coridor, tot la mezanin, văzusem, cu un an în urmă, de multe ori, în întuneric, un cap bălai de femeie. Era chiriaşa modistei. Nu ştiam nimic despre ea decât că a divorţat şi n-a găsit în altă parte adăpost. M-am dus şi m-am uitat în oglindă. Voi divorţa şi eu. Ce simplu mi se pare acum. Dacă nu i-aş spune lui Michi tot adevărul, chiar acum, în seara asta, dacă nu ne-am despărţi numaidecât, sau mâine dimineaţă, în zori, ar fi atât de urât ceea ce am făcut, că nu m-aş mai putea uita nu numai în ochii lui, dar în ochii nimănui, şi nici chiar în oglindă, în ochii mei.</p>
               <p rend="justify">Am trecut, fără să ştiu de ce, la fereastra îngustă din chicinetă. Am deschis-o şi am stat sprijinită în coate, să privesc cerul. Aerul era încă rece, dar cu adiere blândă, mângâietoare. Copacul din faţă fusese numai o siluetă neagră de copac până în dimineaţa asta, când l-am văzut înmugurit şi i-am zâmbit. Cât de mult mi se părea că a trecut de dimineaţă şi până acum! Unde era Diana care a surâs primilor muguri, fără să le descifreze mesajul?</p>
               <p rend="justify">Mă dureau coatele. Alex descoperea totdeauna, amuzat, când stăteam alături de el pe divan, că stau în coate. Am întins braţele, am respirat adânc: „Voi fi liberă. Dar sunt liberă!” am protestat tot eu, eliberată de toate aşteptările, de toate îndoielile. „Ce îmi place la Alex?” m-am întrebat, în joacă. Şi mi-am răspuns, vrăjită: „Tot!” Calmul lui indescifrabil, fiecare din mişcările lui atât de abile, atât de armonioase, gura lui tristă, buzele lui pline, care ştiu atât de bine să vibreze şi să se topească pe buzele mele, fiecare muşchi pe care-l simţeam desenându-se când mă apropiam de el. Şi acum, bărbatul pe care-l descoperisem. Atât de frumos gol, în raza lunii, pe divan, atât de recunoscător, când eu ar fi trebuit să-i fiu recunoscătoare. Cât de neobişnuit de puternic fiziceşte şi cât de duios. Avea în mişcări acea împletire de putere şi felinitate de tigru. Şi în privire, atâta umilinţă.</p>
               <p rend="justify">Cum a putut să aştepte atâta? Acum nu voiam să-l mai las să mă aştepte, trebuia să fiu lângă el tot timpul, şi a lui, cât de mult ar fi voit el. Chiar dacă a fost cu femeia aceea la cinema, atunci, vina e a mea, şi de aici înainte nu va mai avea nevoie sau prilej să meargă la cinematograf cu alte femei. Va fi numai al meu. I-am spus, când mă ţinea în braţe, ameţită.</p>
               <p rend="justify">—  Cât am fost de înciudată pe femeia aceea! Acum cred că n-am fost destul. Nu ştiam de ce sunt posesivă, geloasă; acum ştiu.</p>
               <p rend="justify">M-a sărutat.</p>
               <p rend="justify">—  Dacă ai şti cum eşti tu, Diana, nu ai mai fi geloasă niciodată, pe nimeni. Dar mai bine să nu ştii.</p>
               <p rend="justify">Am întrebat, răsfăţată, ca să mă joc, am vrut să par îngrijorată:</p>
               <p rend="justify">—  Îţi plac?</p>
               <p rend="justify">Mi-a răspuns cu pasiune:</p>
               <p rend="justify">—  Mult, mult, Diana, foarte mult, cum nu credeam că poate să-mi placă sau că poate să fie o femeie! M-a sărutat şi, brusc s-a oprit şi m-a întrebat îngrijorat sincer, aproape în panică: Dar eu? Eu îţi plac?</p>
               <p rend="justify">L-am privit cu ochii plini de toată dragostea pe care o aveam în mine, acumulată parcă de o mie de ani, mi-am vârât gura, nasul în obrazul lui, i-am luat obrajii în mâini, fericită:</p>
               <p rend="justify">—  Nu, nu-mi placi deloc, Alex, dragul meu, nu-mi placi!</p>
               <p rend="justify">Dar printre toate amintirile astea bune, tulburătoare, străbătea iar, ca o săgeată înveninată, chipul lui Michi.</p>
               <p rend="justify">Întârzierea lui, începea să mă neliniştească. Am intrat în odaie. Era nouă fără un sfert. M-am gândit: „S-o fi dus la frizer? Ar face bine să se tundă, prea era netuns azi la prânz.” Ce bine îi stă când se tunde. E frumos Michi.! L-am privit de atâtea ori dormind. Are o frunte mare, senină. Cât îmi era de drag! Şi ce frumos doarme! Nici nu se simte că respiră. Când îl săruţi pe obraji, se strâmbă niţel, dar nu face nici o mişcare. Ştiu că se gândeşte: „Lasă, încă o dată, de două ori, şi o să mă lase în pace; dacă fac o mişcare, mă trezesc, şi nu vreau să mă trezesc”. Dar când îi pun mâna pe gură, mişcă buzele niţel, ca pentru un sărut, cuminte şi conştiincios. Ştie că trebuie să sărute. Apoi doarme mai departe, liniştit, cu fruntea mare, cu gura bine arcuită, cu nasul drept, cu obrajii încălziţi de copil. Când sună ceasul (ceasul e lângă el, pe jos), întinde o mână, fără să se trezească, mecanic, apasă butonul care e deasupra, pe cadran, soneria barbară se opreşte. Michi îşi aduce mâna îndoită din cot, o lasă să cadă la întâmplare pe plapumă, îşi afundă puţin capul în pernă şi doarme mai departe. Numai că, de data asta, dacă îi vorbesc, răspunde, fiindcă ştie că tot trebuie să se trezească. Îi zburlesc părul peste frunte, ca să semene a copil cu breton. Michi se strâmbă.</p>
               <p rend="justify">—  Michi, a sunat ceasul.</p>
               <p rend="justify">—  Ştiu.</p>
               <p rend="justify">—  Ce-ar fi să faci ochi?</p>
               <p rend="justify">—  Nu pot.</p>
               <p rend="justify">—  Nu vrei să mă vezi?</p>
               <p rend="justify">—  Ba da.</p>
               <p rend="justify">—  Poate că n-o să mă mai vezi.</p>
               <p rend="justify">(Somnoros şi abia mişcând buzele.)</p>
               <p rend="justify">—  De ce?</p>
               <p rend="justify">—  Deschide ochii şi ai să vezi că nu mai sunt aici.</p>
               <p rend="justify">Michi deschide ochii şi-mi zâmbeşte, mulţumit că a fost o glumă, că nu m-a furat nimeni.</p>
               <p rend="justify">Ce drag îmi eşti, Michi, dimineaţa, când te scoli, şi seara ce plăcut e să mă culc lângă tine, fiecare cu perna şi cu perniţa lui, fiecare cu ziare şi reviste; nu vorbim, nu discutăm, dar ne ştim alături, şi pentru mine e destul să mă simt la adăpost, ocrotită.</p>
               <p rend="justify">„Ciudată e această nevoie a ta de adăpost”, îmi spusese Ilinca odată.</p>
               <p rend="justify">Da, Ilinco, există o ciudată teamă a zilei de mâine, despre care tu nu ştii nimic. Când eram mică, auzeam mereu: „Tata e şomer”, apoi am înţeles ca asta înseamnă: nu are de lucru. Totdeauna am auzit: „Tata a rămas fără lucru”. Mama ofta: „Nu ştiu ce o să facem mâine, proprietarul vine mâine, chiria trebuie să fie plătită mâine, mâine trebuie să ne mutăm. Nu ştiu unde o să ne mutăm mâine”.</p>
               <p rend="justify">Ce ştii tu, Ilinco, ce e chirie, proprietar, ce înseamnă „mâine”, tu, care locuieşti în aceeaşi casă în care te-ai născut – o casă care a fost a bunicilor tăi, apoi a părinţilor tăi şi, într-o zi, va fi a ta? Mi l-am închipuit deodată pe acest proprietar ameninţând toată noua mea viaţă. Cu o voce aspră la început, apoi cu una îndulcită, mă va invita la cinematograf, cum se obişnuieşte. Mi-am frecat braţele cu palmele, să mă mai încălzesc. De ce îmi amintesc de Cobadin? „Dacă nu faci un compromis serios în viaţă la început, eşti nevoită să faci zeci de compromisuri mai târziu”. Nu, tocmai asta nu vreau! Trebuie să ies din compromis! Dar imaginile viitorului meu se succedau sumbre. Voi mânca în picioare, pe apucate, pe dulăpior sau în colţul mesei. Ce rost are să pui faţă de masă şi toate cele necesare când eşti singură? Sau voi pica la ora mesei, ca din întâmplare, la rude pe care acum le văd numai la nunţi şi la înmormântări. Dar Alex? De ce să-mi închipui viaţa mea fără Alex? Nu, nu-mi închipui viaţa fără Alex dar nici cu Alex împreună, aşa cum sunt cu Michi. Alex nu e în stare să aibă nici grija lui. Pentru întâia dată mă întreb, din ce trăieşte, cum trăieşte? Cum se mulţumeşte cu ceea ce îi dă mama lui? Michi e poate mai sărac dar munceşte, se zbate ca să am o casă, să pot să-mi cumpăr o carte. Şi nu e numai asta. E nevoia unei prezenţe permanentă, e sentimentul de destindere, căldura familială, nevoia să-ţi deschidă cineva uşa şi să-ţi spună: „A demisionat guvernul. S-a însurat cutare. Ia asta, că-i bun. Nu mânca asta, că nu-i proaspăt. Pune-ţi pardesiul, că-i răcoare şi ai avut guturai săptămâna trecută”. Cineva care te întreabă ce film vrei să vezi astă seară. Nu, nu i-aş putea explica Ilincăi de ce m-am măritat cu Michi. Sunt lucruri care nu ţi le poţi lămuri nici ţie. Spuse fără ocol, par odioase, grosolane.</p>
               <p rend="justify">Ce înseamnă adăpost? Toate astea la un loc, şi mai ales sentimentul pe care îl am lângă Michi că lumea, cât de rea ar fi, nu mă poate atinge. Merg la braţul lui, înfruntând lăcomia caracatiţelor care îşi întind tentaculele către mine. Michi mi-a dat siguranţa şi oarecum mândria pe care mi se pare că o are în expoziţie un tablou pe care scrie „reţinut”. Şi apoi, credeam că nimic nu se va mai întâmplă până la sfârşit. Că dragostea e un miracol, care se întâmplă numai o dată în viaţă, că acest miracol s-a numit Petre Barbu.</p>
               <p rend="justify">Şi, iată Alex.</p>
               <p rend="justify">În care anume clipă m-am îndrăgostit de el nu voi şti niciodată. Dragostea mea pentru el s-a născut, poate, din nevoia mea de a iubi. Alex a fost poate numai firul de nisip din scoica pregătită să dea naştere mărgăritarului. Dar acum îl iubesc. „Ce înseamnă să iubeşti?” mă întrebase pe vremuri Ilinca. Eram atunci în vacanţă, la Mangalia, aveam şaisprezece ani şi i-am răspuns: „Uite, bunăoară, dacă mi s-ar arăta în vis Dumnezeu, sau numai vocea lui, ajungând până la mine, mi-ar spune: – „Cere-mi un lucru oricare şi-l vei avea„, l-aş cere pe Petre Barbu. Şi dacă Dumnezeu m-ar întreba: „Nu-l vrei mai bine pe prinţul de Walles, ca să devii regina Angliei? „ aş spune: „-Nu. Îl prefer pe Petre Barbu„. Şi dacă ar stărui şi mi-ar vorbi de un bărbat pe care-l ştie el undeva, în lume, şi care e cel mai frumos, mai învăţat, mai bogat, mai celebru, aş spune tot aşa: – „Nu, nu, pe Petre Barbu îl vreau„ -”. Ei bine, azi tot aşa i-aş răspunde Ilincăi. Puterii nevăzute i-aş cere tot iubirea cea mare. Numai că atunci credeam că se numeşte Petre Barbu. Poate m-am înşelat. Dar acum sunt sigură. Îl cheamă Alex. Alex, dragul meu.</p>
               <p rend="justify">Un braţ mi-a amorţit. Umblau parcă mii de furnici în el. Când am vrut să-l ridic, era rece şi greu. Parcă mi-era străin. Am căutat să-l încălzesc. M-am uitat la ceas: nouă şi un sfert.</p>
               <p rend="justify">O  linişte groaznică a trecut prin mine în zigzag, ca un fulger. M-a cuprins toată. Michi nu întârzia niciodată atâta. M-am plimbat prin odaie, apoi m-am dus din nou la fereastra dinspre curtea interioară, cu geamuri de bucătării peste drum. Acum erau luminate două din ele, dar cu transparentele trase. Dacă Michi a avut un accident? Am alungat gândul numaidecât, cu toată forţa, dar el a revenit insistent, cu amănunte: Un sergent fluiera, lumea se aduna, cineva îmi spunea că Michi e la spital. „E mai bine să moară, sau să rămână în viaţă?” Cât ai clipi, speriată, răspund: „Să nu moară, sigur, nu, nu, să nu moară!” Apoi ezit. Dacă nu voi mai putea divorţa? Şi numaidecât iau hotărârea: Nu voi divorţa. Voi rămâne lângă Michi mereu. O să ţin la el şi mai mult, mult de tot. Mi-am acoperit obrajii şi ochii cu mâinile, mi-am întins cu degetele fruntea, să mă dezmeticesc, mi-am dat părul pe spate. Ce gânduri stupide! Mi-era cald. Ce Dumnezeu, am înnebunit?! Ce imaginaţie bolnavă! La ceas, nouă şi un sfert. M-am aşezat iar în fotoliu, am deschis o carte. Nu înţelegeam nici un cuvânt. Nu pricepeam ce poate fi cu Michi.</p>
               <p rend="justify">De ce nu vine? Poate a aflat ceva şi s-a dus să-i ceară socoteală lui Alex. Mi s-a făcut frig. O senzaţie asemănătoare tracului pe care-l aveam înaintea unui examen, sau febrei musculare, m-a cuprins dintr-o dată, toată. Dârdâiam. M-am simţit apăsată de tot întunericul de afară. Mi-era frică şi frig. Frică? De ce? Eram doar hotărâtă să-i spun tot, tot. (Ciulesc urechile.) Zgomot de chei la uşă. Michi intră, mare, sănătos, corect, frumuşel. Mă sărută.</p>
               <p rend="justify">—  Cam târziu, Diana, nu?</p>
               <p rend="justify">Mă calmez dintr-o dată, totuşi, cu vocea nesigură, spun:</p>
               <p rend="justify">—  E nouă şi jumătate, Michi, ce s-a întâmplat? La ora asta n-ai mai venit.</p>
               <p rend="justify">—  La opt şi jumătate vin foarte des.</p>
               <p rend="justify">—  Bine, dar e nouă jumătate. M-am gândit că s-a întâmplat vreo nenorocire.</p>
               <p rend="justify">—  Am fost la maică-mea, dar n-am găsit-o acasă.</p>
               <p rend="justify">—  Cu atât mai mult, atunci înseamnă că nu ai întârziat acolo.</p>
               <p rend="justify">—  Da, dar am pornit pe jos, după ce mai întâi am aşteptat destul de mult tramvaiul.</p>
               <p rend="justify">Curios. Aveam sentimentul că Michi mă minte. Era posibil? L-am privit în plin, de data asta liniştită şi vrând să-i găsesc vină.</p>
               <p rend="justify">—  De ce nu ai luat o maşină?</p>
               <p rend="justify">—  Fiindcă am întâlnit la tramvai un fost coleg şi am pornit aşa, împreună, de vorbă.</p>
               <p rend="justify">Nu ştiu de ce îl suspectam pe Michi. Pentru prima oară. L-am privit drept în ochi, ca să mă încredinţez că n-am dreptate, că Michi nu poate minţi, că lipsa mea de încredere e la fel cu tot ce gândisem până atunci, o stare de nervi, un dezechilibru. Michi mi-a susţinut privirea. Mi s-a părut că vrea să-mi vorbească, să se scuze. Am vrut să-l opresc, fiindcă, altfel, nu aş mai fi putut să-i vorbesc eu, şi eram hotărâtă s-o fac. Dar asta mi-ar fi fost mai uşor la el în braţe, în fotoliu, prieteneşte, cu obrazul lipit de al lui. M-am dus către el, pentru ca să-mi găsesc puţină linişte, puţină siguranţă sub picioare. Parchetul avea un fel de mobilitate curioasă.</p>
               <p rend="justify">Michi m-a oprit cu un gest brusc.</p>
               <p rend="justify">—  Diana! Am să-ţi vorbesc.</p>
               <p rend="justify">Mi-am spus: „Ştie ceva despre Alex”. Şi iar mi s-au răcit mâinile, fruntea. Inima a început să-mi bată pripit. Mi-am ţinut respiraţia. Doamne, numai de nu ar şti. Mai bine orice. Decât să ştie! Şi atunci a început Michi, cu vocea scăzută şi fără nici un accent de imputare:</p>
               <p rend="justify">—  Sunt foarte nenorocit, Diana!</p>
               <p rend="justify">M-am liniştit. Nu ştia. Restul nu avea importanţă. M-am aşezat pe rezemătoarea fotoliului, am respirat în voie şi am întrebat, mai puţin îngrijorată, mai pe deasupra:</p>
               <p rend="justify">—  Ce s-a întâmplat?</p>
               <p rend="justify">Michi s-a aşezat în faţa mea, pe marginea divanului.</p>
               <p rend="justify">—  Diana, tu crezi că te iubesc?</p>
               <p rend="justify">—  De. Ştiu şi eu?</p>
               <p rend="justify">—  Nu, nu glumi, te rog. Te iubesc, Diana. Trebuie să crezi că te iubesc. Nu aş putea trăi fără tine.</p>
               <p rend="justify">Şi Michi începu să plângă, cu coatele sprijinite pe genunchi, cu fruntea sprijinită în pumni. Plângea.</p>
               <p rend="justify">M-am dus repede şi m-am aşezat lângă el, cuprinsă toată de îngrijorare. Orice, numai să nu-l văd plângând. Mai bine orice!</p>
               <p rend="justify">—  Michi dragă, ce-i cu tine, ce s-a întâmplat?</p>
               <p rend="justify">Întind capul, să-l sărut pe obraz. Mi-e atât de drag Michi!</p>
               <p rend="justify">—  Nu, Diana, nu te apropia de mine; nu merit. Aş vrea să spun, şi nu pot.</p>
               <p rend="justify">Cuvintele astea parcă le mai auzisem o dată în viaţa mea. Când? Din ce depărtări venea ecoul lor? Pe un pat o fată pe moarte, cu ochii holbaţi şi gura deschisă rosteşte aidoma aceste cuvinte: „Vreau să spun, şi nu pot”. Caut să alung imaginea asta care mă depărtează de Michi, dar văd o stradă coborând spre mare. Aud un ţipăt groaznic: „Elisa”.</p>
               <p rend="justify">Michi spune:</p>
               <p rend="justify">—  Nu merit să te am, dar să ştii că nu pot să trăiesc fără tine, nu pot, Diana.</p>
               <p rend="justify">Uit tot ce eram hotărâtă să-i destăinuiesc şi îl întreb cu totul firesc:</p>
               <p rend="justify">—  De ce să trăieşti fără mine?</p>
               <p rend="justify">—  Te-am înşelat Diana. (Parcă m-a izbit un drug de fier în moalele capului.) Dar te iubesc, continuă Michi, sunt nenorocit, simt nevoia să-ţi spun tot fiindcă sunt disperat. M-am zbuciumat atâta. Mi-a fost frică să nu afli.</p>
               <p rend="justify">Michi plângea. Eu nu mă pot dezmetici. Nu pot să înţeleg de ce e în halul ăsta. Să nu aflu eu? Ce s-a întâmplat? Vocea lui întretăiată, plânsul acela penibil, de om care nu ştie să plângă, e ca efortul de a scoate sunete al unui mut. Aud, înţelegând abia: e vorba de o fată.</p>
               <p rend="justify">Michi a avut o legătură. Parcă aşa înţeleg. Fata a vrut să scape de copil. Doctorul e anchetat. Susţine că a examinat-o, doar atât, a examinat-o. Fata a murit în urma unei peritonite, o coincidenţă. Se întâmplă.</p>
               <p rend="justify">Neliniştea cu care îl aşteptasem, şi acum emoţia acestei întâmplări mă istovesc. Întreb cu o voce slabă, care nu răspundea gândului (şi bietul Michi crede ca asta vine din durerea de a fi fost înşelată):</p>
               <p rend="justify">—  Ai iubit-o?</p>
               <p rend="justify">A  ridicat capul şi m-a privit înduioşat.</p>
               <p rend="justify">—  Asta ai înţeles tu, Dianet? Nu, dragă. Uite, era o colegă, dactilografă la noi. Cred că-i plăceam. Eu n-o băgam în seamă. Am întâlnit-o într-o după-amiază când ieşeam de la liceu. S-a mirat când a aflat că sunt profesor. Locuiam în apropiere. A insistat să intru, să-i văd casa; i-am spus că sunt grăbit. M-a întrebat cam batjocoritor: „Ţi-e frică de mine?” Frică?! Ce caraghios mi se părea. La urma urmei, nu vedeam de ce s-o las să creadă că mi-e frică, şi am intrat. Era foarte cald. A insistat să scot paltonul. Şi-a scos şi ea haina, pălăria, mănuşile. M-a poftit să iau loc pe divan, apoi a spus: „întoarce-te, îmi place să mă schimb când vin acasă, să-mi pun o rochie uşoară.” M-am întors, dar, fără să vreau, am văzut-o într-o oglindă; şi-a scos centura, sutienul. M-au tulburat mişcările ei, carnea aia plină, albă. S-a întors cu spatele şi a luat de pe cuier un halat de mătase japonez.</p>
               <p rend="justify">Nu înţeleg de ce-mi dă atâtea amănunte. Nu mai ascult, nu-mi pot fixa gândurile. El simte şi tace, dar parcă e mai încurcat. Sunt sfârşită, năucită.</p>
               <p rend="justify">—  Ascultă, Diana, trebuie să-ţi spun.</p>
               <p rend="justify">—  Nu, nu e nevoie, lasă, altădată.</p>
               <p rend="justify">Dar Michi stăruie, năduşit tot:</p>
               <p rend="justify">—  Când a venit să-mi ceară bani pentru doctor, n-am crezut un cuvânt. Dar ce puteam să fac? Şi n-aveam nici un ban. Tu ştii. Am umblat să împrumut. N-am găsit. Atunci, i-am dat banii pe care îi aveam ca să cumpăr nişte instrumente pentru laborator. Speram să iau de la Nicu. I-am împrumutat odată, demult. Dar Nicu m-a amânat iar. Nevasta doctorului a venit azi la mine la birou, disperată, s-o ajut să-şi scape bărbatul, să fiu martor că fata se plângea de apendicită, că avea crize. Citeam tremurând ziarele, să văd dacă nu-i pomenit numele meu. Mi-era frică să nu te pierd. Mi-e frică. Nu mă lăsa, Diana. Nu vreau să te pierd! Nu am nici un prieten, tu ştii. Nu am pe nimeni, numai pe tine te am. Dacă m-ai părăsi, nu aş mai avea pentru ce trăi. M-aş sinucide. Ţii minte? Puiu, Georges. Prima dată te-am văzut la înmormântarea lui Puiu A doua oară, la înmormântarea lui Georges.</p>
               <p rend="justify">Mi s-a părut că aud o sentinţă. Eram condamnată pe viaţă. Michi mă iubea, eu îl iubeam pe Alex, dar nu puteam să-l las pe Michi, fiindcă nu puteam îndura să-l văd plângând, fiindcă îl simţeam slab, nenorocit, şi aş fi renunţat la orice bucurie că să nu-l mai văd cu ochii roşii, cu lacrimi pe obraz. Mi-e milă de el, sunt înduioşată, fiindcă-mi dau seama cât s-a zbătut, prin câte a trecut, prin câte trece; şi fiindcă aşa e Michi: când mănâncă, se frige, sau îşi muşcă limba, sau îşi pătează cravata.</p>
               <p rend="justify">Îl mângâi pe păr.</p>
               <p rend="justify">—  Mai întâi, nu mai plânge, Michi. Uite, sunt aici, lângă tine. Totdeauna voi fi lângă tine, nu mai plânge.</p>
               <p rend="justify">O  clipă, tace; apoi, liniştit, începe să vorbească, parcă pentru a se uşura:</p>
               <p rend="justify">—  Nu mai îndrăzneam să te sărut. Mi se părea că nu merit să-mi surâzi. Când eram singur acasă, îţi vedeam zâmbetul în toate fotografiile şi îmi venea să-mi dau cu pumnii în cap. Numai tu ştii să surâzi, Dianet.</p>
               <p rend="justify">—  Lasă, Michi, nu mai vorbi, dragă.</p>
               <p rend="justify">Mi se părea atât de nedrept ca Michi să aibă remuşcări, meritam atât de puţin scrupulele lui, atât de puţin se cuvenea să-mi vorbească aşa, că fiecare cuvânt, toată situaţia mă îmbolnăvea. Era în mine o perspectivă de uimire şi emoţie ascultându-l, gândind sensul acestei zile. Ce împletire de drumuri nebănuite! Cine ne-a purtat paşii? Cine s-a jucat cu noi, cum te joci cu pionii la şah? O coincidenţă, privită din afară, nu e decât „curioasă”; trăită, e năucitoare, te îngheaţă. Ce păianjen nevăzut a ţesut pânza asta, de care mă simt prinsă, de care nu mă pot dezlipi, orice aş face? Ce legătură are întâmplarea asta cu casele acelea în care lampa fila, perdeaua atârna strâmbă, tata înjura?</p>
               <p rend="justify">Putea să se întâmple altfel. Repet până la epuizare: „Putea să se întâmple altfel”. De ce nu a avut Michi nefericita aventură cu o lună, două înainte, sau cu un an, doi în urmă? De ce tocmai acum, pentru ca totul să mă umple de spaimă şi să nu mai ştiu dacă am vrut eu ceea ce totuşi am vrut? Cine ţese pânza? De ce l-am luat pe Michi?</p>
               <p rend="justify">Michi vorbeşte mereu:</p>
               <p rend="justify">—  Crezi că te iubesc. Diana, nu-i aşa? Şi nu mă laşi? Nu-i aşa? Ce bună eşti.</p>
               <p rend="justify">—  Nu sunt bună, Michi, crede-mă. Sunt nenorocită. Atât de nenorocită!</p>
               <p rend="justify">Priveam înainte cu ochii mari deschişi, şi nu vedeam decât mizeria noastră. Era fără sfârşit. Aveam încă o dată, limpede, sentimentul acestei mizerii şi toată măsura ei. Eram ca un bolnav care a trecut de criză, dar care ştie că nu boala a trecut, ci numai criza. Parcă mă adânceam în ea fără oprire. Şi mi-era mai bine aşa. Am început să plâng, şi am plâns, de parcă toată energia nervoasă acumulată în seara aceea până la un punct în care trebuia să mă sfarm se scurgea acum normal, prin şiroaie de lacrimi. M-am uşurat treptat.</p>
               <p rend="justify">Nu am mai spus nimic şi nu am mai auzit nimic din câte mi-a spus Michi. Ţin minte că, în pat, mi-a pus pe ochi o compresă rece şi că am simţit, atunci abia, cât de tare îmi ardeau pleoapele. Apoi s-a culcat alături de mine. M-am apropiat de el. Eram poate întâia dată aproape unul de altul, pe acelaşi plan, şi erau trei ani de când dormeam în acelaşi pat, alături, fiecare cu viaţa lui, cu zbuciumul lui, cu judecăţi şi sentimente tot atât de diferite, ca şi cum am fi trăit în două case deosebite, care au doar un perete comun.</p>
               <p rend="justify">A  doua zi fiecare ne-am reînceput viaţa noastră deosebită, cu aceleaşi puncte de legătură ca şi înainte, adică masa de prânz, cea de seară, spectacole (la care ieşeam numai împreună), o viaţă în care existau, totuşi, pe dedesubt, o afecţiune adevărată şi o nevoie curioasă de prezenţa celuilalt.</p>
               <p rend="justify">*</p>
               <p rend="justify">Cam în epoca asta am întâlnit-o pe Diana, după ce m-am întors în ţară. Era un sfârşit de iarnă. Diana era încă în doliu după tatăl ei. Intrasem în sala „Dalles”, unde expunea un pictor, prieten al meu de la Paris. Dar nu ştiu dacă ziua aceea a fost înainte sau după întâmplarea pe care a povestit-o aici.</p>
               <p rend="justify">Sunt înţepenită toată. Mi-e capul gol şi greu; îmi ard tâmplele şi gâtul, ca după o noapte de beţie.</p>
               <p rend="justify">Am citit până aici confesiunile Dianei, fără să schimb o dată poziţia unui braţ, fără să văd cum s-a crăpat de ziuă, fără să aud când au început şi cum s-au împlinit zgomotele străzii. Sigur că nu e prima noapte albă pe care o petrec citind. E curios, dar am citit caietele astea ca şi când nu ar fi fost vorba de Diana, cu care am stat la şcoală alături, în aceeaşi bancă, patru ani, care intra aici, în salonul nostru, cu părul scăpărător de viaţă şi toată numai zâmbet, ci de o eroină de roman, care-i seamănă leit. Era totdeauna în prezenţa ei, atât de luminoasă şi de optimistă, încă ceva care îmi scăpa, era sub strălucirea ei o personalitate complexă, nedesluşită, o forţă care nu ştiam de unde vine, o melancolie foarte voalată, care nedumerea. Acum ştiu, Diana avea în ea toată copilăria ei sumbră, toate casele în care a trăit, tot acest destin în care se zbătea ca o gâză într-o pânză de păianjen.</p>
               <p rend="justify">Am vieţuit şi eu alături de Diana, ani de zile, aşa cum spune ea: „Fiecare cu viaţa lui, cu zbuciumul lui, cu judecăţi şi sentimente tot atât de diferite, de parcă am fi trăit în două case deosebite care au doar un perete comun”.</p>
               <p rend="justify">Era, în ziua aceea când am reîntâlnit-o, mai tânără decât cu doi ani în urmă, când am plecat în străinătate, după bacalaureat. Şi mult mai frumoasă. Obrazul, puţin prea prelung altădată, era acum mai rotunjit, uşor colorat, buzele aveau conturul accentuat discret cu roşu. Peste părul care cădea în spirale de blond-întunecat şi vaporos, până pe umeri, purta o căciuliţă neagră de lutru, care atingea aproape sprânceana stângă şi mergea ridicându-se pe la jumătatea frunţii în sus, descoperindu-i spre dreapta ondulaţiile mari. Urechile, mici, le avea jumătate goale. Purta o haină neagră de lutru, largă în spate, prin care trecea, în faţă, prin două butoniere, un cordon de lac, marcându-i bine talia, neverosimil de subţire. În jurul gâtului, haina se închidea cu un guleraş rotund, care-i dădea un aer copilăros, în contrast cu mersul, cu ţinuta umerilor de femeie admirată.</p>
               <p rend="justify">La cofetăria „Nestor”, unde ne-am dus în urmă, după expoziţie, ca să mai stăm de vorbă, şi-a desfăcut haina. Purta, dedesubt, o rochie de catifea de coton, neagră, în jurul gâtului avea un guleraş de dantelă albă. Era parcă mai frumoasă cu mai multă strălucire decât înainte. Avea poate un cap prea de păpuşă, sau mai curând de tânăr paj. Dar cu aceeaşi adâncime în privire, cu aceeaşi nelinişte, care mă făceau altădată s-o compar cu parfumul turburător al tuberozei.</p>
               <p rend="justify">Am regăsit şi mai mult privirea de altădată, care venea din adânc şi pornea departe, şi acea ciudată melancolie în jurul zâmbetului, când ne-a salutat Alex Dobrescu. Din felul în care Diana a răspuns, am înţeles că şi ea îl cunoaşte. Aş fi întrebat-o poate ceva în legătură cu el, dar ea a continuat să-mi vorbească, cu interesul aproape prea pasionat pe care-l avea pentru orice: „Ilinco, am auzit că te-a ascultat Cortot şi că a fost încântat”. Apoi mi-a luat mâinile şi mi le-a cercetat atent: „Vezi, tot a folosit la ceva că ţi le întindeai pe muchia băncii”.</p>
               <p rend="justify">Sunt doi ani de atunci, şi eu nu am ştiut până în noaptea asta ce-a însemnat, pentru Diana, Alex. Îl cunoşteam şi eu, de la Paris. Luam cafeaua deseori la „Capoulade”, cu el şi cu nevasta lui, o femeie care părea că-l iubeşte şi că suferă din pricina lui. Eu îl găseam cu haz uneori, anost altădată. Cine ar fi crezut atunci, la „Nestor”, când ne-a salutat, sau poate a salutat-o numai pe Diana (poate pe mine nici nu m-a văzut), că Alex Dobrescu, un tânăr mai curând spălăcit, neînsemnat.</p>
               <p rend="justify">Auzisem, întorcându-mă în ţară, atâtea nume amestecate în viaţa Dianei. Un ziarist, Matta, Gheorghiu (maestrul ei), un industriaş (pe care m-am încredinţat că nici nu-l cunoaşte, se spunea că i-a făcut o vilă la Mamaia), Când am ieşit de la cofetărie, ningea cu fulgi rari, o ninsoare cu totul neaşteptată. Era pe la mijlocul lui martie.</p>
               <p rend="justify">—  Hai, Ilinco, spune, vorbeşte, povesteşte, tot aşa trebuie să ţi se tragă cu cleştele fiecare cuvânt? Ţii minte când mâncăm dovleac la Papa-Iani?</p>
               <p rend="justify">—  La asta mă gândeam şi eu.</p>
               <p rend="justify">—  Ilinco, ţii minte, într-o după-masă, când veneam de la şcoală, pe la şase? Aveam, pentru a doua zi, de făcut o compoziţie la română, nu ştiu câte exerciţii la algebră, teză la istorie. Eram disperată. Atunci, ai propus tu să ne ducem la cinema „Lux” şi a doua zi să fim „bolnave”. Şi aşa am făcut. Cine ar fi crezut că, dintre noi, tu erai aceea care găsea astfel de soluţii?!</p>
               <p rend="justify">—  De ce?</p>
               <p rend="justify">—  Mai întâi, fiindcă soluţia era inteligentă. (Am râs amândouă.) Apoi, fiindcă tu aveai un cap de fetiţă model, pe când eu, vai de lume! Cine ar fi crezut, de exemplu, că, dintre noi două, tu copiai la latină?</p>
               <p rend="justify">Ne-am amintit de librăria lui Isidor, o dugheană peste drum de şcoală, de Roza, nevasta librarului, o bătrânică sprintenă, cu părul ca zăpada, pus pe „papiote”, care nu pricepea de ce fetele se bat pentru cărţi poştale cu Rudolf Valentino, când în aceeaşi cutie se găsea şi Leonard, artistul de operetă. „de care era aşa de gelos Isidor”.</p>
               <p rend="justify">Acolo ne-am întâlnit o dată când eram supărate. Diana ceruse lui Isidor L'introduction a la Psychanalyse26, dar, în faţa figurii aiurite a librarului, a adăugat: „Dacă n-o aveţi, daţi-mi Visul Maicii Domnului”.</p>
               <p rend="justify">Intrasem atât de mult în atmosfera şcolii, că, la plecare, când am ridicat poşeta, am avut surpriza pe care o ai când ridici o cană de apă goală, fiind sigură că-i plină. Îmi lipsea greutatea ghiozdanului.</p>
               <p rend="justify">Oprindu-se în faţa unei case mari, mi-a spus: „Lucrez aici, aici e biroul maestrului”. Mi-am reamintit de Ocna-Sibiului, de fata aceea cu mişcări de trestie, care mi-a spus, cu aceeaşi privire puţin batjocoritoare şi cu aceleaşi gene mirate, de păpuşă:; „Eu locuiesc aici; dumneata, probabil, la hotelul din parc”.</p>
               <p rend="justify">Trecuseră atâţia ani, şi eu nu ştiam despre Diana nimic mai mult decât atunci. Şi nu am ştiut nimic până în noaptea asta.</p>
               <p rend="justify">Mă simt obosită, de parcă aş fi trăit eu toată viaţa ei.</p>
               <p rend="justify">Deodată îmi dau seama că Diana nu e un personaj de roman. Diana există şi trebuie să fie la graniţa noastră, dar simt ca mă interesează mai mult eroina din caiete. Îmi aleg o poziţie mai bună şi reiau confesiunea ei.</p>
               <p rend="justify">JURNAL LA BALCIC.</p>
               <p rend="justify">Casa în care locuiesc este pe un deal, pe un drum paralel cu malul mării. Odaia mea e pătrată şi văruită în alb, cu scânduri gălbui nou-nouţe. (Domnişoara Evghenia mi le-a arătat cu vădită mândrie: „Are scânduri odaia!” şi, văzându-mă nedumerită mi-a explicat că anul trecut avea pământ.)</p>
               <p rend="justify">Ferestrele sunt pătrate, mari, deschise larg. Prin cea din stânga, de aici, de pe marginea patului, nu se vede decât marea, de parcă odaia pluteşte pe ea. Cea din dreapta e pe jumătate acoperită cu ramuri încărcate de prune. Printre ramuri se vede un acoperiş roşu de casă, care pare foarte aproape, dar e tocmai de partea cealaltă, la malul mării, lângă fâşia de nisip şi buveta, „La doi cocoşi”.</p>
               <p rend="justify">Păsările ciripesc întruna, parcă s-au adunat toate aici, în faţa ferestrei mele, să-mi pună întrebări. În odaie miroase a pelin. Am pus mult pelin sub saltea, ca să gonesc puricii, pe care îi aduc de la „Mamut”.</p>
               <p rend="justify">Între cele două ferestre e o masă. Acolo scriu în caietele astea, ridicând ochii mereu, ca să-l văd pe Alex, uneori singur, alteori cu o fată. O cheamă Colette. Colette locuieşte pe dealul din stânga, ceva mai jos, chiar lângă drum. Când aud patefonul pe terasa ei, mă întreb dacă nu este cumva şi Alex acolo, numaidecât mă duc şi eu (deşi, de la o vreme, sunt primită cu o uşoară răceală). Când o văd pe seară, pornind, în costum de baie, către ponton, mă grăbesc s-o ajung din urmă, încredinţată va va veni şi Alex. Când porneşte îmbrăcată în trening, ştiu că se duce la cafeneaua lui Mamut, şi o iau şi eu într-acolo; iar dacă nu-i acolo, mă îndrept pe drumul dinspre Tuzla şi urc într-un suflet toate dealurile, până ajung la casa lui Alex. Şi atunci o găsesc în hamac, visătoare; el, pe un scăunel, cântă la banjo. Mie îmi aduce Şaban şezlongul. Tăcem cu toţii. Faptul că îl găsesc şi pe Şaban acolo, sau pe Gina, prietena Colettei, nu mă linişteşte, fiindcă eu sufăr pentru toată atmosfera aceea electrizată, pe care o cunosc atât de bine, în care nu se întâmplă nimic, dar în care o privire, o atingere de mână sau numele unuia pronunţat de celălalt au aproape vraja şi senzualitatea unei posesiuni. Ştiu că prezenţa mea mai mult ajută la încărcarea acestei atmosfere, face şi mai prielnic climatul în care se coace dragostea dintre Alex şi Colette. Ştiu că nu mai pot împiedica nimic, dar mai ales nu mă pot împiedica pe mine să fiu între ei, să pândesc, să le urmăresc privirile, cuvintele, gesturile, gândurile. De altfel, îi simt atât de întărâtaţi de permanenta mea prezenţă, ca mi se pare că ar fi destul să fie singuri o clipă, ca să cada umil în braţele celuilalt. Şi tocmai asta vreau să evit, cu preţul tuturor umilinţelor, al unei vechi îndârjiri, neomeneşti. Cât de mult aş vrea să plec, să mă reîntorc la Bucureşti, fără să-i spun vreun cuvânt lui Alex, fără o imputare. Dar am visat prea mult această lună la Balcic cu Alex şi fără Michi, prea mult am dorit-o, ca să pot renunţa deodată acum. Nădăjduiam să fiu fericită.</p>
               <p rend="justify">Voi fi fericită, în sfârşit! Nu voi fi trecut prin viaţă fără să ştiu ce înseamnă o fericire mare, adevărată, făcută nu din fărâme, ca până acum, nu cu obsesia ceasului, ci din zile şi nopţi. Măcar o zi întreagă, mare, frumoasă şi plină. Cum pot să admit că totul e pierdut? Vreau, dimpotrivă, să încerc totul, cu orice preţ, cu orice luptă, cu sacrificiul demnităţii.</p>
               <p rend="justify">Alex repetă întruna că nu înţelege nimic din toate nemulţumirile mele, că nu ştie ce vreau.</p>
               <p rend="justify">Îi spun încă o dată:</p>
               <p rend="justify">—  Vreau să nu mai existe Colette între noi (prefăcându-mă nu ştiu că în realitate eu stau în calea lor).</p>
               <p rend="justify">—  Asta nu se poate, Diana.</p>
               <p rend="justify">—  De ce?</p>
               <p rend="justify">—  Fiindcă e singură şi e o fetiţă de care trebuie să am grijă. Mi-am luat răspunderea faţă de familia ei.</p>
               <p rend="justify">Aş fi vrut să răspund: „Cum poţi găsi că e fetiţă, când oricine ar spune că e sora mea mai mare? Nu vezi? Fumează ca un birjar!” Dar cât aş fi fost de vulgară şi cât de nedreaptă! În realitate, îmi place atât de mult Colette! Dacă aş fi bărbat, m-aş îndrăgosti de ea. E, într-adevăr, prea mare, poate prea împlinită, dar cu o admirabilă armonie şi graţie în mişcări şi atât de tânără! Are optsprezece ani şi ochi adânci, care parcă nu privesc niciodată ceva precis, afară doar când se opresc asupra lui Alex. Obrajii, gura, ea toată are ceva savuros, ceva de fruct copt, aşteptând parcă să fie cules; altfel, gata să cadă singur, nepăsător. Mişcările, privirea ei, tăcerile ei sunt numai încântare. Deşi mare, plină, nu umblă, pluteşte. Colette e integrată perfect în farmecul şi nostalgia peisajului, ca şi Alex. Îi găsesc potriviţi şi sufăr cumplit. Aş vrea să ştie Alex că un bărbat a spus despre ea: „Cum, are numai optsprezece ani namila asta cu sâni de lăptăreasă?” Dar ştiu că Alex va da din umeri, întocmai ca şi mine: „Cine mai e şi individul ăsta vulgar?!” Cum de nu vede cât e de dulce Colette, câtă graţie are, ce bine îi stă în trening, umblând în vânt cu părul greu ca smoala, întunecat şi visător ca ea?</p>
               <p rend="justify">Colette mi-e dragă şi sunt încredinţată că nu are nici o vină. Poate că nici nu ştie ce-i între noi. Sigur, nu ştie. E îndrăgostită de Alex, dar i se potriveşte să fie îndrăgostită. Are optsprezece ani, şi Balcicul ăsta parcă e fermecat. Nu-i pot găsi nici o vină Colettei, dar sufăr groaznic. Vina întreagă o are el. Aş vrea să-mi spună că nu mă mai iubeşte, să aud cuvintele astea în faţă, răspicat, să-mi mărturisească, în sfârşit, că o iubeşte pe Colette. Altfel, însă, mă agăţ de faptul că el neagă, pentru ca să nu iau o hotărâre, să nu plec, să-i pândesc, să strâng toate privirile lor şi toate unduirile de voce, ca pe nişte dovezi în dosarul suferinţelor mele, fiindcă atâta timp cât strâng dovezi mi se pare că nimic nu e vădit, că nu e totul sfârşit.</p>
               <p rend="justify">Azi am suferit fiindcă Alex a strigat-o „Nicole”. Când au rămas împreună singuri, unde au fost fără ştirea mea, când a apucat să-i spună că diminutivul Colette vine de la Nicole? De ce a ţinut el să ştie care e numele ei adevărat, de ce au vorbit despre ei? De ce a reţinut Alex amănuntul ăsta şi de ce, acum, când toată lumea îi spune Colette, numai el îi spune Nicole? Şi cum pronunţă Nicole? E aproape ridicol, e aproape indecent, e ca o declaraţie de dragoste pe scenă, când actorul face abstracţie complet de publicul care asistă în sală.</p>
               <p rend="justify">Când mergem în grup, urmăresc manevrele prin care Alex şi Colette încearcă să rămână în urmă; observ cum vor să profite de faptul că sunt atentă la cele ce-mi povesteşte Gina, sau Şaban (ei nu ştiu că nu sunt atentă la nimic în afara lor), pentru ca să încetinească pasul, sau să se oprească o secundă, pentru ca el să-i arate o umbră pe un deal, să identifice o stea de care l-a întrebat, în realitate, ca să se desprindă de grup. Încetinesc pasul şi eu, îl încetinesc şi ei, până ce rămânem cu toţii pe loc.</p>
               <p rend="justify">Alex, când ne povesteşte ceva, deşi suntem cu toţii în jurul unei mese, i se adresează de fapt Colettei, fiindcă se uită la ea când vorbeşte:</p>
               <p rend="justify">—  Am găsit o broască-ţestoasă mică. Uite numai atâta este, şi-i arată Colettei dimensiunile broaştei.</p>
               <p rend="justify">Aş vrea să răspund ceva, în locul ei, dar vocea mi-e gâtuită. Colette spune visătoare, cu voce foarte înceată, vocea actriţelor mari, care, când şoptesc, se aude până la ultimul loc al galeriei:</p>
               <p rend="justify">—  Drăguţă trebuie să fie.</p>
               <p rend="justify">—  Nu ştiu ce să-i dau de mâncare, spune Alex.</p>
               <p rend="justify">Întâmplător, Colette ştie şi răspunde, simplu:</p>
               <p rend="justify">—  Muşte.</p>
               <p rend="justify">Urmează un proiect de vânătoare de muşte, în doi, prin restaurante. Gina se amuză. Şaban râde în hohote. Eu încerc să zâmbesc, fără să ştiu dacă am izbutit sau nu.</p>
               <p rend="justify">Camera vecină celei în care locuiesc Colette şi Gina s-a liberat. Decid, sub pretextul că peste tavanul meu este un pod în care ronţăie şoarecii, să mă mut în odaia aceea. Chiria la fosta mea gazdă e plătită pe cincisprezece zile înainte. Aceşti bani au mare importanţă în bugetul menajului meu. Dar mi se pare că acest sacrificiu mi-aduce linişte. Nu voi mai sta la fereastră, în picioare, ca să-l surprind pe Alex intrând la Colette sau s-o văd pe ea ieşind. Nu voi mai fi chinuită de gândul că nu ştiu ce se întâmplă acolo.</p>
               <p rend="justify">Camera mea cea nouă are un perete comun cu aceea a fetelor, Colette şi Gina. Nu poate intra nimeni la ele fără să ştiu, nu se poate vorbi nimic fără să aud.</p>
               <p rend="justify">Fereastra e deschisă mare. Stau toată ziua cu storul ridicat. Soarele inundă odaia. E cald, dar în felul ăsta Alex nu poate trece fără să mă vadă, nu poate trece mai departe, stau în calea lui. Într-o zi îmi aranjez părul cu grijă, îmi pun o pijama de olandă albă bine scrobită, bine călcată şi aştept. Alex nu vine. În ziua următoare, rămân aşa cum am venit de la plajă, cu o fustă mototolită, închisă cu nasturi, pusă în grabă peste costumul de baie, cu nisipul lipit de mine, cu părul încâlcit (fiindcă am băgat de seamă, că atunci când mă gătesc, nu vine). Alex vine, se opreşte în faţa ferestrei; eu mă duc şi mă aşez pe marginea ei. Alex spune simplu:</p>
               <p rend="justify">—  Am venit să iau fetele, să mă duc cu ele la Menaro (o ghicitoare).</p>
               <p rend="justify">Îngheţ. E posibil să fi făcut cu Colette un program în care eu nici măcar să nu mai figurez? E posibil să treacă pe aici, pe lângă mine, să le ia pe ele, să iasă numai cu ele, fără să-mi propună şi mie să merg? Aici am ajuns?</p>
               <p rend="justify">Gina iese din odaie, gata de plecare:</p>
               <p rend="justify">—  Mă duc la volei.</p>
               <p rend="justify">—  Şi Nicole? Întreabă Alex, cu vocea de miere.</p>
               <p rend="justify">—  Vine numaidecât.</p>
               <p rend="justify">Colette apare, ca de obicei, în aceeaşi salopetă de lână albastră, prăfuită, cu părul pe spate, cu privirea în nori. Niciunul din ei nu mă întreabă nimic, nu se interesează ce am de gând să fac în după-amiaza aceea. Dar iată că n-au apucat să plece, şi se opreşte o maşină în faţa casei, din care coboară Ghiţă, şchiopătând uşor, în urma accidentului de bob de care-mi povestise Alex. Mai sunt în maşină doi tineri, o fată şi un băiat, pe care îi cunoşteam cu toţii. Ghiţă mă întreabă:</p>
               <p rend="justify">—  Mergi la Ecrene?</p>
               <p rend="justify">Nu ştiu cum e pusă întrebarea, dar pare că programul ar fi fost făcut dinainte, nu definitiv, şi a venit acum să-i dau răspunsul. Vreau să par entuziasmată:</p>
               <p rend="justify">—  Sigur că merg! Şi trec peste fereastră un picior, apoi celălalt, spun celorlalţi, voioasă, ridicând braţul: „Good by”27. Pornesc aşa cum mă aflu şi mă aşez în faţă, alături de volan. Conduce Ghiţă, sportivul; în fund stau ceilalţi doi. Nu vor şti niciodată oamenii ăştia cât de bine mi-au făcut. Nu mai mi-e cald, nu mai simt nisipul lipit de mine.</p>
               <p rend="justify">Pe povârnişul acela în spirală, care duce spre Ecrene, Ghiţă a condus maşina cu o singură mână, cu cealaltă mi-a înconjurat spatele, ţinându-mă de braţ. Nu ştiu ce credea el, dar eu mă simţeam ocrotită. Vegetaţia, în toate nuanţele acelea de verde, parcă era acolo ca să-mi liniştească nervii, să mă mângâie, să-mi aline durerea. Soarele începea să apună în zeci de feluri de roşu şi violet, pe fondul albastru, o adiere bună de vânt îmi atingea obrazul. Valea Batovei se depăna mai somptuoasă ca oricând.</p>
               <p rend="justify">Ne-am întors pe la unsprezece seara.</p>
               <p rend="justify">De ce mă apropiam de casă, simţeam cum se urcă în mine neliniştea aceea care mi-era familiară ca durerea de cap (sufeream de câtva timp de cumplite migrene). Cu Ghiţă am făcut un proiect de plimbare pe a doua zi. Acasă, pe terasă, le-am găsit pe Colette şi pe Gina.</p>
               <p rend="justify">—  Şi Alex? Am întrebat cu indiferenţă prefăcută. Ce-i cu el?</p>
               <p rend="justify">—  Nu ştiu ce a avut astă-seară. A răspuns Gina. Mai întâi, a fost bosumflat; după aia, s-a îmbătat şi a devenit prea vesel. L-am lăsat la Caramiti. Bea cu pescarii.</p>
               <p rend="justify">Am povestit cu amănunte cât de frumos a fost.</p>
               <p rend="justify">—  Dar de când îţi face curte junele Ghiţă? M-a întrebat Gina, neobişnuită să-i scape o intrigă.</p>
               <p rend="justify">—  De totdeauna! Am răspuns prompt şi m-am dus să mă culc.</p>
               <p rend="justify">Mă simţeam bine, nu ştiam de ce, poate fiindcă nădăjduiam că din pricina mea fusese plictisit Alex.</p>
               <p rend="justify">Dorm cu fereastra deschisă fiindcă se adună atâta căldură peste zi în odaie, că altfel mi-ar fi cu neputinţă să adorm. Dar cu fereastra deschisă dorm prea uşor, mă trezesc la orice zumzet, pentru orice gândac sau fluture care intră pe fereastră şi iese, speriat de întuneric.</p>
               <p rend="justify">Când m-am trezit, Alex era în faţa ferestrei mele. Era acolo de mult? Venise chiar atunci? Nu ştiu. Nu aş fi putut să-i pun nici o întrebare, nu aş fi putut să scot nici un cuvânt fără să mă tem că se aude alături<hi rend="color(#000000)">…</hi>  În odaia fetelor. M-am dus lângă el. Avea ochii de acelaşi cenuşiu cu al cerului care se lumina de zi. Mi-a şoptit la ureche:</p>
               <p rend="justify">—  Am venit să-ţi spun că am suferit îngrozitor. De ce ai plecat aşa?</p>
               <p rend="justify">M-am apropiat şi eu de urechea lui şi am întrebat, cu prefăcută candoare:</p>
               <p rend="justify">—  Cum aşa?</p>
               <p rend="justify">—  Aşa, cu ăia, cu maşina, doi şi doi?</p>
               <p rend="justify">Până să spun ceva, mi-a şoptit în ureche, ca o sărutare:</p>
               <p rend="justify">—  Vreau să te ţin în braţe, Diana.</p>
               <p rend="justify">Şi, într-o clipă, a trecut peste fereastră, braţele mele au fost după gâtul lui, m-am lipit de el, toată, şi suferinţa mea s-a topit. Voiam să mă conving că nu e numai un vis, că într-adevăr ne iubim, că ne-am împăcat, că Alex e al meu. Doamne, cât îl iubesc!</p>
               <p rend="justify">Am întrebat, lipită de el, toată:</p>
               <p rend="justify">—  Mă iubeşti, Alex?</p>
               <p rend="justify">—  De ce întrebarea asta?</p>
               <p rend="justify">—  Fiindcă vreau să ştiu şi fiindcă îmi place să aud.</p>
               <p rend="justify">Ocoleşte răspunsul.</p>
               <p rend="justify">—  Am fost foarte gelos când ai plecat cu maşina.</p>
               <p rend="justify">—  Mă iubeşti, Alex?</p>
               <p rend="justify">Ca să-l recâştig, îl sărut binişor, abia atingându-i buzele, necăjindu-l numai, apoi din ce în ce mai insistent, dar calculat, aşa cum am învăţat de la el. Şi reuşesc să-l exasperez, să-l fac să nu mai aibă decât un singur gând, o singură dorinţă. Vreau să mă iubească şi ştiu că asta nu se poate acum decât dacă îl fac să confunde dorinţa cu iubirea. Şi ce umilită mă simt!</p>
               <p rend="justify">În ziua următoare aş fi dat ani din viaţă ca să fim singuri tot timpul, dar Alex avea întâlnire cu un prieten, ca să meargă în larg cu barca cu pânze. Eu nu i-am cerut să renunţe, el nu mi-a propus să-l însoţesc.</p>
               <p rend="justify">La prânz am mâncat, ca de obicei, cu Colette şi Gina, dar Alex nu a mai avut pentru Colette privirile acelea de motan îndrăgostit, ca altădată. Părea plictisit şi detaşat de noi, de toate la fel.</p>
               <p rend="justify">După-amiază, în odaia lor, Colette a declarat, neaşteptat, că vrea să plece la Bucureşti. Mi s-a schiţat în suflet un început de bucurie. Să nu mai fie printre noi, Doamne, să se termine calvarul acelor priviri care se întâlnesc peste mine, fără sfială, ca şi când aş fi un obiect, un căţel! Dar numaidecât mă întreb: „De ce hotărârea asta subită? S-or fi certat? Să fie întoarcerea lui Alex la mine consecinţa certei dintre ei, sau, dimpotrivă, supărarea lor, consecinţa revenirii lui la mine? Să fi fost atât de drăgăstos înainte climatul între ei, încât ea să nu suporte o oarecare răceală din partea lui, poate trecătoare, şi să prefere să decidă să plece? Îmi pun întrebările astea ca şi când nu aş fi văzut şi nu aş fi simţit mai ales acel climat, ca şi când nu aş fi suferit destul pentru el. Cât de mult simt nevoia să judec, să pun ipoteze, să trag concluzii, numai ca să nu-mi cred ochilor, să nu ştiu precis, să fie totul altfel decât este.</p>
               <p rend="justify">Colette l-a invitat pe Alex să facă o plimbare cu barca. Alex a refuzat. Nu am auzit pentru care motiv. Mergeau în urmă amândoi şi nu vorbeau decât din când în când, foarte încet.</p>
               <p rend="justify">Veneam de la Caramiti. Astă-seară am mâncat acolo. Colette şi Alex nu au scos un cuvânt. Gina, ştiind probabil tot ce se întâmplă între ei, tăcea şi ea, discretă. Eu, destinsă puţin de plimbarea de la Ecrene, de prezenţa lui Alex în zorii zilei, am reuşit să fiu aproape veselă şi să am haz. Am arătat influenţa Balcicului asupra vizitatorilor săi, imitându-l pe Alex, adică făcând o caricatură a lui (şi indirect a Colettei). Am pus coatele pe masă, am sprijinit obrajii în pumni, mi-am îngroşat buzele, mi-am trimis privirea în depărtări incerte, apoi una din mâini am pus-o pe pachetul de ţigări, aşa cum face Alex, fără să se uite la cei cărora le oferă, şi, cu vocea lui cea mai plictisită, am întrebat, aşa cum ar fi făcut el: „Luaţi?” Apoi am întors capul peste tot, leneş, aşa cum face Alex când caută chelnerul, şi, cu gravitatea cu care ai cere otravă, am spus, imitându-l: „Ismail. Un şpriţ”.</p>
               <p rend="justify">Colette şi Alex au zâmbit, amuzaţi. Gina, care se miră şi se extaziază de toate cele, a exclamat:</p>
               <p rend="justify">—  Vai. Diana, dar bine îl imiţi! Hai, încă o dată.</p>
               <p rend="justify">Şi a râs de i-au dat lacrimile. Dar Colette a intervenit cu superioritate:</p>
               <p rend="justify">—  Mai stăpâneşte-te, Gina, ce Dumnezeu!</p>
               <p rend="justify">Când am ajuns în dreptul lui Mamut (care avea acum cafeneaua lui Ismail), eu am spus că mă duc acasă şi l-am întrebat pe Alex dacă vrea să mă însoţească. (Mi s-a părut riscant să-l las să-mi propună el, fiindcă ar fi putut să n-o facă şi prea ţineam cu disperare să fiu singură cu el. Apoi m-am gândit că poate şi el a refuzat plimbarea cu barca pentru ca să rămână cu mine.)</p>
               <p rend="justify">Am mers pe faleză. Marea şi cerul se uneau într-un fundal imens, întunecat, pe care plutea un sfert de lună roşie. L-am luat pe Alex de braţ, mi-am lipit capul de umărul lui şi l-am întrebat cald, de parcă aş fi fost sigură că răspunsul merită ca întrebarea să fie pusă:</p>
               <p rend="justify">—  De ce nu te-ai dus cu barca?</p>
               <p rend="justify">—  Ca să evit din partea ta o scenă.</p>
               <p rend="justify">I-am dar drumul braţului, toată voia bună mi-a pierit dintro dată, mi-era sufletul strâns iar.</p>
               <p rend="justify">—  Şi ei ce i-ai spus?</p>
               <p rend="justify">—  Că nu am haină şi mi-e frig.</p>
               <p rend="justify">—  Probabil că ăsta a fost într-adevăr motivul.</p>
               <p rend="justify">—  Nu, că ieri am fost fără haină.</p>
               <p rend="justify">—  Ai fost ieri cu barca?</p>
               <p rend="justify">A  răspuns înţepat:</p>
               <p rend="justify">—  Da. Voi, la Ecrene, nu aţi fost cu barca?</p>
               <p rend="justify">Supărarea lui Alex îmi face bine iar, fiindcă pare gelos, sau fiindcă vreau să mă agăţ de tot ce s-ar putea tălmăci favorabil, ca să prelungesc o zi mai bună, după atâtea în care am trăit cu un nod de lacrimi în gât.</p>
               <p rend="justify">De după prima casă care întrerupea faleza, a apărut un prieten al lui, care s-a oprit să ne dea bună seara.</p>
               <p rend="justify">—  Hai şi tu câţiva paşi, s-o conducem pe această doamnă, şi după aceea ne mai plimbăm puţin, i-a propus Alex.</p>
               <p rend="justify">O  tristeţe imensă, un fel de deznădejde calmă s-a revărsat în toată fiinţa mea. Alex nu ţinea să rămână singur cu mine. Alex nu mă iubea. Ce importanţă mai avea Colette? Ce sens, gelozia mea? Inima mi s-a împietrit, nu mai sufeream. Era numai o nevoie de lacrimi, fără lacrimi.</p>
               <p rend="justify">Pe cerdacul unei case de lemn, la patefon se cânta o romanţă de dragoste ce-mi amintea Mangalia. Am stat pe loc şi am ascultat-o până la sfârşit. Cerul era acelaşi. Unde era Petre Barbu acum?</p>
               <p rend="justify">Băieţii m-au condus acasă. Am rămas singură pe terasă şi m-am culcat pe bancă, cu faţa spre cer. Din puzderia de stele se desprindea, din când în când, câte una, târând după ea o coadă lungă de foc. Voiam să-mi doresc ceva, dar nu izbuteam, atât de mare îmi era uimirea în faţa dârelor de foc.</p>
               <p rend="justify">Colette şi Gina pleacă azi. De două zile aud discutându-se în odaia de alături această plecare. Gina voia să mai rămână. Alex, deşi era acolo, nu spunea nimic, fiindcă aşa e Alex, tăcut, închis; dar imaginam privirile lui rugătoare, tristeţea tăcerilor lui.</p>
               <p rend="justify">Stau culcată pe pat, cu geamul deschis larg în fata mea. Parcă sunt într-un sanatoriu. Afară e atâta lumină şi atâta ciripit de păsări! Băieţii strigă: „Bizili, un leu bucata, bizili. Bizili, un leu bucata, meseria lu tata”. Dar eu simt că nu pot lua parte la viaţa de afară. Nu mă doare nimic anume, şi totuşi mă simt bolnavă.</p>
               <p rend="justify">Colette a venit acasă cu o candelă mică, turcească. E aceea pe care o avea Alex deasupra patului lui.</p>
               <p rend="justify">Gina mi-a spus c-au cumpărat de la bătrânul Naidenoff un teren de cinci sute de metri în regiunea viilor, deasupra palatului. Mi-am amintit de baraca lui Avgheneridis, de acel Alex care în urmă cu un an mă îndemna să cumpăr locul: „Nu vrei să fim vecini? Se va numi parcul Naidenoff. Uite cum va fi cabana mea”. Şi scoţând o hârtie şi un creion îmi desenase planul casei.</p>
               <p rend="justify">Alex a venit şi a ajutat fetelor să-şi facă bagajele. Apoi s-a dus să le conducă la autobuz.</p>
               <p rend="justify">Sunt într-o stare de calm ca aceea realizată de un narcotic. Parcă nu mai am nervi, parcă sunt tocite capetele sensibilităţii mele. Parcă nu mai funcţionează un anume mecanism care făcea legătura între mine şi lumea dinafară. Nu mai am cu lumea exterioară mie nici un contact, iar cea dinăuntrul meu, nu ştiu, doarme sau a murit. E o stare în care mă aflu, cred, pentru prima oară, o amorţire aproape de moarte, pe care mi-o doream deseori – din necunoaştere – mai mult ca orice. O am acum, şi nu mi-e agreabilă, fiindcă nimic, acum, nu poate să-mi fie plăcut sau neplăcut, fiindcă nu poate să-mi fie nimic.</p>
               <p rend="justify">În faţa mea, marea e nemişcată, ca un câmp imens de plumb topit. Nici cea mai mică adiere de vânt nu mişcă frunza în copac. Norii sunt pe cer pete mai închise, vânăt-cenuşii. Atât. Foarte des, în amurg, e lipsa asta de mişcare, numai că altădată mă tulbura. Acum parcă fac şi eu parte din ea.</p>
               <p rend="justify">A  plouat şi a stat ploaia. „Cine murea adineauri, îi părea rău”, spune gazda mea. Vreau s-o întreb de ce, dar mi-e lene.</p>
               <p rend="justify">M-am îmbrăcat pe îndelete şi m-am dus spre Caramiti singură, cu paşii rari. Numărul mare de oameni care forfoteau prin Balcic m-a uimit; unde au fost până azi? Unde am fost eu? Îmi sunt toţi cunoscuţi ca figură, dar parcă sunt cunoştinţe pe care nu le-am văzut din anii trecuţi. Restaurantele sunt pline. La „Elita”, o primadonă cântă fals, dar cu toată convingerea. În faţa dughenii lui Filcef, cumpără fructe Dina, Sanda, Gabi, Lita. Pictorul Vladinov, impunător şi frumos în treningul maro, cu bluza galbenă, coboară spre piaţetă cu nevasta lui şi încă două fete şi doi băieţi, toţi cu pantaloni lungi şi bluze colorate. Ne spunem bună ziua de atâtea ori pe zi, ne surâdem şi ne oprim când ne vedem şi stăm de vorbă, şi totuşi nu ştiu cum îi cheamă. Cât de preocupată am fost numai de mine tot timpul şi cât de obsedată numai de două nume: Alex – Colette. Mă gândesc la ai mei. Mama şi Maricica au rămas la Bucureşti în căldurile acelea toride, în aceeaşi odăiţă întunecoasă şi igrasioasă, deasupra magaziilor de mărfuri şi a magazinelor en gros de pe Gabroveni. N-au avut bani de tren, altminteri mâncarea nu costă mai scump ca acasă, iar odaia. Puteam să stăm în aceeaşi odaie. Dar pentru asta trebuia să sacrific „libertatea mea”, „fericirea mea”. Îmi venea să râd în hohote, „fericirea mea”! Voi mai putea râde vreodată, voi mai putea plânge?</p>
               <p rend="justify">Cineva din grup îmi adresează cuvântul. Răspund anapoda<hi rend="color(#000000)">…</hi>
               </p>
               <p rend="justify">Cu grupul acesta urc spre Caramiti. Cu ei mă aşez la masă. Alex e acolo, cu un ţap de bere în faţă. Are ochii tulburi, zâmbeşte zăpăcit; Şaban stă lângă el şi-l păzeşte ca un câine credincios.</p>
               <p rend="justify">Pictorul ne-a antrenat să bem, după ritualul „generalul Puff”, pe care dacă-l greşeşti, trebuie să bei paharul cu vin, tot, până la fund. Am ameţit după prima pedeapsă pe care am executat-o. Bineînţeles, ţi se toarnă paharul plin şi iar încerci, şi, de greşeşti, eşti obligat să mai bei un pahar până la fund. M-am înveselit numaidecât, cu atât mai mult cu cât voiam să fiu veselă şi beată, fiindcă ştiam că mă vede Alex. Când am plecat, a venit şi el cu noi. Ne-am dus cu toţii la cafeneaua lui Mamut. Se făcuse târziu. Nu mai ştiam cum şi când s-a schimbat vremea, dar urlau marea şi vântul ca la Mangalia, pe vremuri. Se aşternuse un frig de toamnă târzie.</p>
               <p rend="justify">La Mamut nu era nimeni. Am intrat înăuntru şi ne-am aşezat pe banca de lângă fereastră unii, alţii pe nişte scăunele joase. Cafeneaua era luminată slab de o lampă de petrol, suspendată în tavan, a cărei flacără pâlpâia întruna, din cauza vântului, care intra printr-un ochi de fereastră spart. Am cerut dulceţuri (sacâz) şi cafele, ca să-i facem dever lui Mamut. Apoi, nu ştiu cum, ne-am pomenit toţi cu pahare, pe care pictorul avea grijă să le umple cu vin dintr-o sticlă care apărea şi dispărea misterios. Şi nu ştiu cum s-a înjghebat atmosfera aceea densă de chef, un chef fără gălăgie; cântece pline de tristeţe, mereu altele, în timp ce paharele se umpleau şi se goleau fără să prind de veste.</p>
               <p rend="justify">Vântul bătea în geam cu furie, marea se tânguia, câinii lătrau, din când în când fulgere argintii spintecau întunericul de afară, luminându-l.</p>
               <p rend="justify">Ne-am apropiat unul de altul instinctiv, în cerc foarte strâns, şi am continuat să bem şi să cântăm în surdină. Mi-era cald şi bine, deşi vântul bătea atât de tare în geam; nu mi-era frică de fulgere, nu mi-era frică de nimic, nu mă durea nimic. Parcă pluteam, descătuşată. Ceilalţi cântau acum cu voci calde, înfundate, romanţe cunoscute:</p>
               <p rend="justify">Ţi-aduci aminte iar de seara, de-amurgu-acela violet, Când toamna-şi acorda încet, pe frunza-i galbenă, chitara?</p>
               <p rend="justify">Pe lac, ce-n lună s-argintase, încet o lebădă trecea, Şi pata-i albă se pierdea în noaptea care se lăsase.</p>
               <p rend="justify">Îmi curgeau lacrimile pe obraz, fără rost, fără să fiu tristă. Aveam chef să râd, dar nu râdeam, nici nu vorbeam, doar duceam paharul la gură, sorbeam din el, şi, la urmă, întindeau braţul şi cineva îl umplea iar. Descopeream plăcerea de a bea.</p>
               <p rend="justify">Prin fumul ţigărilor îl vedeam pe Alex. Era departe, în fund, şedea pe o masă, cu picioarele atârnânde, lungi, şi parcă era făcut din fum. Am vrut să văd dacă-i de fum sau om adevărat, şi m-am dus către el. Avea un pahar în mână, un zâmbet vag în colţul gurii şi ochii aburiţi. A întins capul şi m-a sărutat pe obraz. Asta parcă m-a mai trezit. L-am sărutat şi eu pe obraz şi am spus, ca un secret:</p>
               <p rend="justify">—  Mi se pare că m-am îmbătat puţin, Alex.</p>
               <p rend="justify">—  Tu nu trebuie să bei, Diana.</p>
               <p rend="justify">M-am apropiat mult de gura lui şi, cu ochii în ochii lui, am întrebat încet:</p>
               <p rend="justify">—  De ce?</p>
               <p rend="justify">—  Aşa, fiindcă tu eşti tu.</p>
               <p rend="justify">După o tăcere:</p>
               <p rend="justify">—  Alex, ştii, am fost nenorocită, dar acum nu mai sunt. Dar deloc, deloc. Acum e bine de tot. Ştii ce bine e?</p>
               <p rend="justify">Am râs, apoi m-am întristat iar şi am cântat şi eu împreuna cu ceilalţi:</p>
               <lg>
                  <l>Mais un jour d'orage, <lb/>Il  a fait naufrage. <lb/>Et notre barque a sombre.</l>
               </lg>
               <p rend="justify">Marin qui succombe N'a pas d'autre tombe Que la mer qui fait pleurer.28</p>
               <p rend="justify">—  Diana, hai acasă, m-a rugat Alex.</p>
               <p rend="justify">—  Acasă? De ce acasă?</p>
               <p rend="justify">Am mai băut din paharul de vin pe care-l lăsasem pe masă lângă el şi am continuat să cânt cu ceilalţi:</p>
               <p rend="justify">Ferme les yeux, ma mie, et qu'importe le jour!</p>
               <p rend="justify">Sur tes lčvres jolies, lentement, meurt l'amour.29</p>
               <p rend="justify">Şi iar am întrebat:</p>
               <p rend="justify">—  De ce acasă? E mai bine aici. Sunt atât de fericită, Alex. Am să-ţi spun ceva. Un secret. Ştii, nu te mai iubesc. Ba te iubesc, dar ştii cum? Uite, ca pe fetele de aici, şi pe băieţii de acolo, şi ca pe pisica aia albă, şi pe pisoii ăia negri. ca pe oricine şi ca pe toată lumea. Azi nu ştiu de ce iubesc atât de mult toată lumea. Alex, nu te mai iubesc, ştii?</p>
               <p rend="justify">Nu mai ştiu dacă am râs sau am plâns. Alex mi-a înconjurat umerii cu braţul, m-a strâns lângă el.</p>
               <p rend="justify">—  Nu vreau, Diana, nu vreau să nu mă iubeşti. Ar fi prea trist</p>
               <p rend="justify">—  De ce?</p>
               <p rend="justify">—  Fiindcă eu te iubesc.</p>
               <p rend="justify">—  Mă iubeşti, tu? Alex, tu mă iubeşti? Adevărat? Pe mine? Chiar pe mine? (Iar nu ştiu dacă am râs sau am plâns.) Nu mă iubi, Alex, sau iubeşte-mă. Nu mai ştiu. Nu ştiu ce vreau, nu-mi pasă de nimic. E bine astă-seară.</p>
               <p rend="justify">Un ropot de ploaie a acoperit o clipă melodia pe care o aveam în urechi. Apoi am auzit iar frânturi de romanţe:</p>
               <p rend="justify">Smaranda e cea mai frumoasă din satul de peste izlaz, O cheamă flăcăii la horă să iasă, măcar o frântură de ceas.</p>
               <p rend="justify">—  Diana, ţii minte, tot aşa ploua când ne-am sărutat prima dată.</p>
               <p rend="justify">—  Da, dar nu era aşa de bine ca acum.: Ce bine e acum, Alex.</p>
               <p rend="justify">—  Cum poţi să spui că e mai bine acum? Dar ce ştii tu, Diana? Ce ştii tu ce-a însemnat seara aceea?</p>
               <p rend="justify">Aş fi vrut atâtea lucruri să-i spun lui Alex, mai ales atâtea întrebări aş fi vrut să-i pun. Mi se părea că suntem prieteni acum, şi că poate să-mi spună multe, orice, ca şi când nu ar fi vorba de noi, cei dinainte. Dar nu puteam să formulez nimic şi, apoi, era nespus de bine aşa, nelămurit.</p>
               <p rend="justify">Se terminase vinul, nu mai erau ţigări. Ploaia s-a mai domolit puţin. Era foarte târziu. Trebuia să plecăm.</p>
               <p rend="justify">La Mamut, pe pereţi, erau agăţate tot felul de undiţe, paragate, plase, o haină de muşama, o pereche de cizme şi multe pânze albe de bărci. Am luat velele şi ne-am drapat cu ele, ca să putem ieşi pe ploaie. Parcă eram îmbrăcaţi în linţolii. Costumaţi în stafii. Era noroi mare. Alex m-a luat în braţe, de parcă aş fi fost un copil, şi m-a dus aşa până acasă. Parcă cineva, cândva, mă mai dusese o dată în braţe aşa, ca pe un copil bolnav. Era la Mangalia, înotasem pentru prima dată în apa adâncă din port. Petre Barbu m-a luat în braţe.</p>
               <p rend="justify">Aerul rece şi ploaia m-au dezmeticit. Alex s-a urcat să-mi descuie uşa şi să-mi aprindă lampa, apoi m-a ajutat să mă dezbrac. L-am lăsat, prefăcându-mă că sunt cu totul ameţită. A început să mă sărute pe obraji, pe gură, cum ştia el mai bine, pe gât, pe umeri, amănunţit, ca să mă ameţească. Dar sărutările lui acum mă trezeau. Din ce în ce mai lucidă, îi urmăream toate mişcările. Şi îl lăsam să mă sărute cât voia şi cum voia, ca să-l pedepsesc. Când l-am simţit înnebunit, m-am desprins din braţele lui.</p>
               <p rend="justify">—  Mi-e somn, Alex, lasă-mă să mă culc.</p>
               <p rend="justify">—  Diana, vreau să rămân aici.</p>
               <p rend="justify">—  Nu, Alex, lasă, dragul meu, acum nu. Mâine.</p>
               <p rend="justify">—  Nu pot.</p>
               <p rend="justify">—  Mi-e somn.</p>
               <p rend="justify">—  O să dormim împreună, cuminţi.</p>
               <p rend="justify">—  Alex, du-te, dragul meu, vin eu mâine dimineaţa la tine.</p>
               <p rend="justify">Nu a insistat mai mult, fiindcă şi atât cât stăruise, pentru cum e felul lui, însemna mult.</p>
               <p rend="justify">M-a întrebat, îndrăgostit, umil:</p>
               <p rend="justify">—  O să vii de dimineaţă?</p>
               <p rend="justify">Eram hotărâtă să plec a doua zi de dimineaţă la Bucureşti, dar am minţit, senină:</p>
               <p rend="justify">—  Da, Alex, vin sigur.</p>
               <p rend="justify">Nu am putut dormi toată noaptea.</p>
               <p rend="justify">Întrebările îmi apăreau în întuneric, scrise cu litere de foc din ce în ce mai mari, mai ameninţătoare.</p>
               <p rend="justify">Ce fel de om este acest Alex, cum am alunecat atât de jos, cum pot trăi minţindu-l pe Michi? Cum de nu i-am scris mamei un rând? Mă durea creştetul capului, gâtul mi-era uscat, braţele grele, obrajii fierbinţi, fruntea rece. Dar am simţit că până nu răspund la toate întrebările pe care noaptea întreagă le striga, cu toate forţele ei tainice, nu voi mai putea dormi liniştită nici o clipă în viaţa mea.</p>
               <p rend="justify">Dar chipul lui Alex îmi apărea mereu, stăruitor. Am înţeles că, fără să-mi dau seama bine, am văzut la început în el pe acel Petre Barbu, care, într-o zi, când soarele dogorea peste plaja Mangaliei, iar eu aveam în mine toată căldura nisipului încins, mi-a spus că-i este frig, tot timpul frig, că nu e niciodată destul soare pentru el, apoi s-a ridicat şi a plecat. Am pornit după el, am alergat, am căutat să-l ajung (aveam în mine atâta dragoste de viaţă şi atâta soare, că voiam să-i dau şi lui), dar nu l-am găsit. Abia după ani de zile, în care l-am purtat în suflet, uneori fără să ştiu, am dat de el, sau am crezut, mi s-a părut că-i el. Soarele, la Balcic, ardea mai tare decât atunci, la Mangalia. Marea se încălzea toată la razele lui, dar lui îi era frig, şi îl chema Alex. Aceeaşi tristeţe în priviri, în mişcări, aceeaşi înfăţişare umilă. Dar un bărbat abil se ascundea sub această înfăţişare modestă, un bărbat care a ştiut să facă din prezenţa lui o otravă plăcută, pe care mi-o dădea şi mi-o refuza capricios, ca s-o doresc din ce în ce mai mult.</p>
               <p rend="justify">Au fost zile de încântare, când mă credeam fericită. Sigur că nu aveam dreptul să fiu fericită minţindu-l pe Michi. Dar câtă nevoie aveam să fiu fericită! Nu ştiam că fericirea nu e euforie, nu e vârtejul, beţia, senzualitatea difuză sau strigătul, chemarea bărbatului, veche de când lumea, camuflată în atâtea învelişuri de poezie. Am avut o copilărie cenuşie, grea, o adolescenţă făcută din lipsuri şi umilinţe, într-o lume care huzurea, şi căsătoria mea, în aparenţă liber aleasă, a fost forţată de nevoia de a mă elibera de păienjenişul sărăciei. Totul se limpezea în această noapte de insomnie. Am crezut că, măritându-mă cu Michi, sar câteva trepte, de la periferia societăţii, spre zonele ei mai de sus, şi scap de incertitudinea zilei de mâine. De echivocul obositor în care jocul aparenţelor ne obliga să trăim.</p>
               <p rend="justify">Şi iată, jocul obositor continuă, mizeria morală e parcă şi mai prezentă. Caut să înţeleg cum am ajuns aici. Ce e fericirea? Ce caut? Dacă m-ar fi întrebat cineva, cu o lună înainte, ce e fericirea, aş fi început aşa, ca la şcoală: „Este când. Este când vine Alex. Sau numai când îl aştept pe Alex. Am pe cine să aştept cu drag. Poate atât îmi ajunge.” Alergătura în sălile tribunalului, anostă, obositoare. Dosarele – pline de praf. Cu Michi, punţile rupte. Îl aştept pe Alex. Aud o uşă, cea de afară, apoi încă una, şi paşi pe scară. Îmi spun: nu poate să fie el, fiindcă prea aş vrea să fie. Nu, nu va suna. Trebuie să fie cineva care merge mai sus. Totuşi soneria se aude, o singură dată, scurt. Nu e niciodată el când doresc cu intensitate să vină. Într-o secundă îmi trec prin cap cei care ar putea veni la mine: mama, Maricica sau Nicu, sau ofiţerul de marină, care trebuie să-mi aducă nişte fotografii.</p>
               <p rend="justify">Revăd scena petrecută cu o lună, două în urmă.</p>
               <p rend="justify">—  Cine e?</p>
               <p rend="justify">—  De la Societatea de radiodifuziune (răspunde Alex).</p>
               <p rend="justify">Mă încălzesc dintr-o dată. Parcă sunt vrăjită. Cum îl iubesc, Doamne!</p>
               <p rend="justify">—  Coniţa nu-i acasă, spun, în glumă.</p>
               <p rend="justify">Deschid. L-aş lua de gât numaidecât, dar n-o fac din superstiţie. Mă întreabă, ca de obicei:</p>
               <p rend="justify">—  Nu te deranjez, pot să stau o clipă?</p>
               <p rend="justify">—  O clipă, da.</p>
               <p rend="justify">Îşi freacă mâinile.</p>
               <p rend="justify">—  Brrr. E frig.</p>
               <p rend="justify">—  E frig? În plină vară?</p>
               <p rend="justify">—  Nu, dar aş vrea să fie frig.</p>
               <p rend="justify">—  De ce, Alex?</p>
               <p rend="justify">—  Ca să-mi încălzeşti mâinile, cum făceai iarna asta, când veneam aici.</p>
               <p rend="justify">—  Iarna asta, îţi arătam caloriferul.</p>
               <p rend="justify">Îi iau mâinile, având aerul că-l duc către calorifer, şi repet scena de atunci, îl aşez în fotoliu, mă aşez la el în braţe, îi lipesc palmele de obrajii mei, îi sărut genele şi îl întreb:</p>
               <p rend="justify">—  E mai bine?</p>
               <p rend="justify">—  Mult mai bine. Nu se compară.</p>
               <p rend="justify">—  Şi acum spune tot.</p>
               <p rend="justify">—  Te ador, Diana!</p>
               <p rend="justify">Teribil mă ispiteşte să-l sărut, dar mă prefac nepăsătoare:</p>
               <p rend="justify">—  Hai, nu despre asta e vorba, spune tu ce mă interesează pe mine cel mai mult, ştii tu.</p>
               <p rend="justify">—  Ce-am făcut de când nu ne-am văzut? Asta vrei?</p>
               <p rend="justify">—  Da, ce-ai făcut aseară?</p>
               <p rend="justify">Alex strânge buzele şi se încruntă, ca să aibă aerul că se concentrează, apoi, deodată, important:</p>
               <p rend="justify">—  A, da, aseară am jucat table cu mama, ea cu albele, eu cu negrele.</p>
               <p rend="justify">—  Tu când dai amănunte inutile eşti suspect.</p>
               <p rend="justify">—  Nu vrei tu să ştii tot, tot, tot?</p>
               <p rend="justify">Spune „tot” întinzând buzele, făcând gura rotundă şi vocea mai subţire, ca să mă imite pe mine. Îi sărut gura, apoi obrajii. (E totdeauna puţin neras, şi părul lui miroase a iarbă proaspăt cosită.)</p>
               <p rend="justify">—  Ei, da, tot. Mai departe.</p>
               <p rend="justify">—  M-am culcat devreme, am mai citit. Am adormit, nu am visat nimic.</p>
               <p rend="justify">—  Frumos îţi şade, văd că la mine nu te-ai gândit nici un pic!</p>
               <p rend="justify">—  Ei, uite, nu ai ghicit. M-am gândit la masă.</p>
               <p rend="justify">—  Cum?</p>
               <p rend="justify">—  Eram la masă şi, distrat, puneam mereu sare în supă, Când am golit complet solniţa, mama mi-a spus că sunt amorezat.</p>
               <p rend="justify">Vreau să-l sărut, dar se împotriveşte.</p>
               <p rend="justify">—  Şi acum e rândul tău. Ce-ai făcut aseară?</p>
               <p rend="justify">—  Am primit vizita cuiva.</p>
               <p rend="justify">—  Hai, fii serioasă. (Îngrijorat.) Cine?</p>
               <p rend="justify">—  Un marinar, care mi-a făcut poze când am vizitat un vapor la Constanţa, anul trecut. Dar, nici o grijă, e urât foc!</p>
               <p rend="justify">—  Grijă? Eu! Nu mă cunoşti!</p>
               <p rend="justify">Mi-e necaz şi vreau să-l fac gelos.</p>
               <p rend="justify">—  Stai, să ţi-l arat.</p>
               <p rend="justify">În trei fotografii sunt cu ofiţerul de marină, de care, de altfel, îi vorbisem. Îi spusesem că-i plicticos. Abia acum observ şi eu că e băiat frumos. Suntem fotografiaţi lângă busolă.</p>
               <p rend="justify">—  Vezi, aveam şi eu odată busolă.</p>
               <p rend="justify">Alex se uită în ochii mei îngrijorat şi cald.</p>
               <p rend="justify">—  Nu am nici o încredere în tine, Diana. Prea eşti cochetă.</p>
               <p rend="justify">Îl iau de gât, îl sărut şi simt că-l voi iubi totdeauna. Că asta este şi va fi „fericirea”. Dar în ziua următoare îi telefonez că vreau să-l văd şi-mi răspunde:</p>
               <p rend="justify">—  Nu pot, am aici un prieten, jucăm şah.</p>
               <p rend="justify">Nu înţeleg de ce nu-i spune acelui prieten că trebuie să iasă din casă neapărat, că e ceva important, să-i dea o explicaţie oarecare, sau să-l lase să înţeleagă adevărul.</p>
               <p rend="justify">Totul se limpezeşte în bezna unei nopţi de insomnie. Înţeleg că dragostea mea pentru Alex a fost ţesută din dor, din aşteptare, din frică, din remuşcare şi, mai ales, din nevoia de a fi, cu orice preţ, fericită.</p>
               <p rend="justify">Amintirile se succed clare.</p>
               <p rend="justify">Revăd una din multele aşteptări.</p>
               <p rend="justify">Nu mai eram toată decât o ureche imensă, exasperată. Când, iată, se deschide uşa de afară, apoi aud paşi pe trepte, şi încă o uşă. Clipa hotărâtoare. Dacă auzeam ascensorul, mă linişteam, însemna că „persoana” mergea mai sus. (Eu locuiam la mezanin, deci nu era nevoie de ascensor.) Dacă însă nu lua ascensorul, începeam să număr paşii pe toate treptele, până la palierul meu; acum, dacă suna la uşa mea, nu putea fi decât Alex, dacă nu, zeci de oameni, căutând modista sau magazinul de radio. În sfârşit, sună. Inima dădea să-mi sară din piept. Deschid. Era fata care-mi făcea unghiile. Îşi cerea iertare că n-a venit cu două zile înainte, când o aşteptasem; acum a trecut doar să vadă dacă nu aveam nevoie de ea. Rămân lângă uşă, distrată, ascultând alţi paşi, aşteptând cu nerăbdare să plece. Dar fata voia să fie amabilă, mă întreba dacă nu m-am supărat, îmi povestea cu amănunte cum s-a întâmplat de a răcit, mă întreba când să vie să-mi facă unghiile. Aud cum se deschide o uşă. Tresar. În sfârşit, Alex! Gâtul mi se usucă. Aştept să sune, dar nu sună, uşa s-a deschis din nou. Fata a plecat. Alex n-a venit. A doua zi mi-a spus că a fost, dar că m-a auzit vorbind cu cineva şi atunci a plecat fără să mai sune.</p>
               <p rend="justify">Ca să-l chem la telefon, fiindcă noi nu avem, mă îmbrac până în cele mai mici amănunte şi mă duc la cofetăria de peste drum. Acolo mă uit cu grijă să nu fie Michi la vreo masă, deşi ştiu că-i ocupat la ora aceea, dar, ca de obicei, sunt neliniştită. Nimic nu e sigur. Vorbesc încet, ca să nu mă audă cineva care ar intra în cofetărie, şi sunt cu ochii aţintiţi la uşă, să nu intre Michi. Dar Alex nu e acasă. Hotărâtă să nu-l mai văd, fiindcă-mi închipui că dacă m-ar iubi, ar aştepta telefonul meu, mă înfund în cursurile de drept. Mă pregătesc pentru licenţă. Îmi aduc aminte de tata. „S-o dăm la şcoală? De ce? Ca să devină o intelectuală, să aibă fumuri, pretenţii, să nu vrea să se mărite decât cu un titrat? Dar titratul o să vrea zestre, şi tu (se adresa mamei) ai să rămâi cu fata pe cap”. Îi sunt recunoscătoare lui Michi că m-a luat fără zestre. Mă apropii de Michi, dar a doua zi vine Alex, şi ne împăcăm, fiindcă îmi dă o explicaţie dibace şi izbuteşte să mă facă să simt că mă iubeşte, dar mai ales fiindcă am nevoie să fiu ameţită, să evadez din cenuşiul vieţii (o nevoie penibilă, ca nevoia de morfină), şi nu sunt fericită, adică nu pot fi ameţită decât în braţele lui.</p>
               <p rend="justify">Imaginile se succed în dezordine. Mă întorc amărâtă de la telefon, fiindcă iar nu e acasă; dar când să-mi scot pălăria, cineva sună la uşă. Este Alex. Mă întreabă, încruntat:</p>
               <p rend="justify">—  Ai fost în oraş?</p>
               <p rend="justify">—  Da.</p>
               <p rend="justify">—  Unde?</p>
               <p rend="justify">Mă încălzesc toată de câte ori mă întreabă repede: „Unde? Cu cine?” Dar nu-i arăt că-mi place şi, având aerul că nu are nici o importanţă, lăsându-l să înţeleagă că totuşi are, dau dis umeri:</p>
               <p rend="justify">—  Treburi.</p>
               <p rend="justify">Alex e amărât, dar vrea să pară ironic:</p>
               <p rend="justify">—  Tot am avut noroc. Dacă veneam un minut mai devreme, nu te găseam acasă.</p>
               <p rend="justify">Tac. Îi pun braţele după gât şi-i spun că am ieşit numai pentru ca să-l chem la telefon.</p>
               <p rend="justify">—  Jură, Diana.</p>
               <p rend="justify">—  Jur, Alex.</p>
               <p rend="justify">—  Mă, Nanuc!</p>
               <p rend="justify">Cum să explic câtă tandreţe pune Alex în acest „mă”? Îmi lipesc obrazul de gura lui şi-l simt cum zâmbeşte. Dar, în deplinătatea mea sufletească de o clipă, apare chipul lui Michi, cu încrederea aceea care mă ustură ca o lovitură de bici peste obraz. Mă revolt: „Nu am dreptul să fiu fericită?” Răspunsul vine dintr-un adânc pe care nu mi-l cunosc, răsunător şi hotărât: „Nu!”</p>
               <p rend="justify">Nu pot să dorm. Vreau să înţeleg cum am ajuns aici. Revăd şi retrăiesc toate sforţările de a nu-l mai vedea. De multe ori îl chemam la telefon numai pentru ca să-i aud vocea spunând alo şi închideam. Alteori îl întâlneam din întâmplare (poate fiindcă, deşi eram hotărâtă să nu-l mai văd, o doream cu atâta intensitate, că paşii mă duceau – şi mă lăsam dusă de ei – pe unde bănuiam că ar putea să-mi iasă în cale). Atunci, venea la mine cu ochii nedumeriţi şi blânzi, de câine care nu înţelege de ce îl persecută stăpânul:</p>
               <p rend="justify">—  Diana, de ce nu mi-ai telefonat? Am stat trei zile în casă ca să aştept un semn de viaţă de la tine. Tu ştii ce însemnează să aştepţi?</p>
               <p rend="justify">Ştiu atât de bine, că mi-e milă de el. Simt nevoia să-l mângâi. Şi totul reîncepe. Mai ales remuşcările. Pentru examenele care se apropiau am învăţat mai mult decât se cerea. Am înghesuit paginile în cap, aşa ca să nu se mai poată strecura Alex printre ele. Dar dorul de Alex îşi făcea loc cu încăpăţânare, perfid. Trebuia cu orice preţ să-l văd. Telefonez. Nici un răspuns. Ştiam că voia să plece la mare.</p>
               <p rend="justify">Mai aveam două examene. Am urcat treptele de piatră ale facultăţii, şovăind. M-am oprit în faţa uşii. Studenţii intrau, ieşeau. Am simţit că nu am forţa să-mi dau examenul. N-am să mă pot concentra, n-am să pot răspunde. Am să cad, şi eu n-am voie să cad la examen. M-am zbuciumat prea mult ca să ajung aici, mi-a fost prea greu, nu pot să suport o înfrângere. Dar de ce înfrângere? Doar am învăţat! Dar am învăţat cu gândul la Alex. Nu mai ştiu ce am învăţat. Trebuie să-l văd pe Alex. Am să dau examenul în toamnă. Acum nu pot.</p>
               <p rend="justify">Am coborât treptele de piatră. Patru-cinci trepte, pe care încă din copilărie visam să urc. Ce vrajă avea pentru mine cuvântul „studentă”! Să fiu studentă! Să ajung o fată ca Saşa din Viaţa la ţară! Şi iar am şovăit. Am să mă prezint la examen. Nu, dacă dau examen, cad.</p>
               <p rend="justify">Nu ştiu pe unde am umblat. Michi mă aştepta îngrijorat.</p>
               <p rend="justify">—  Ce s-a întâmplat? Te-am căutat la facultate. Te-am aşteptat.</p>
               <p rend="justify">—  Nu s-a întâmplat nimic. Sunt obosită. Nu m-am prezentat la examen. Vreau să plec la mare.</p>
               <p rend="justify">—  Nu înţeleg.</p>
               <p rend="justify">Ce i se putea întâmpla mai groaznic lui Michi decât să nu înţeleagă?!</p>
               <p rend="justify">—  Nici eu nu înţeleg, Michi. Dar mie mi se întâmplă deseori să nu înţeleg, pe când tu. ai table de logaritmi, ai cărţi pline de formule, de chimie, fizică, matematici. Încearcă să înţelegi cu ajutorul lor. Eu tot ce ştiu e că vreau să plec, sunt obosită şi trebuie să plec numaidecât.</p>
               <p rend="justify">Trebuia să-l văd pe Alex numaidecât. Nu ştiam că dorul poate lua forme atât de ascuţite, de sfredelitoare, de tiranice. O să fim împreună toată ziua, aşa cum încă n-am fost, fără obsesia timpului care trece, fără spaima provocată de orice zgomot dinafară, care aducea între noi prezenţa lui Michi. Fără toate acele despărţiri dureroase. Să fim împreună, fără obsesia ceasului, o zi întreagă, o noapte întreagă. O noapte.</p>
               <p rend="justify">Şi iată-mă la mare!</p>
               <p rend="justify">Îl găsesc pe Alex, dar Alex nu-i singur. E cu Colette.</p>
               <p rend="justify">Ştiu acum că am răbdat toate umilinţele care au urmat fiindcă îmi era necesară o zi bună, ca unui morfinoman, injecţia. Dar ştiu azi că, orice s-ar întâmplă, eu linişte nu mai pot avea, fiindcă, undeva, în conştiinţa mea, apare Michi şi toată minciuna în care mă zbat.</p>
               <p rend="justify">Trebuie să-i spun adevărul!</p>
               <p rend="justify">Noaptea în care n-am dormit deloc era densă, neagră, grea dar m-a ajutat să văd în mine cu o limpezime rece, nouă.</p>
               <p rend="justify">Trebuie să-i spun lui Michi!</p>
               <p rend="justify">Porunca venea de dincolo de noapte, de dincolo de viaţă.</p>
               <p rend="justify">Eram hotărâtă să plec numaidecât, mi-era teamă că nu se va lumina de zi, şi iată zorile!</p>
               <p rend="justify">Ziua a venit limpede, curată, adevărată, aşa cum trebuie să fi fost şi la începutul lumii, aşa cum aş vrea şi trebuie să fie de-acum înainte viaţa mea.</p>
               <p rend="justify">Nu ştiu când am adormit. Când m-am trezit, la ora prânzului, am găsit pe duşumea, vârâtă pe sub uşă, o scrisoare de la Michi. Îmi scrie că va lipsi din Bucureşti o săptămână, trimis de minister în Transilvania; să-l aştept, că vine să mă ia („Nu-mi place să ştiu că te urci singură în tren, că ai grija biletului şi a bagajului. Astea-s treburi de oameni mari. Tu eşti mică, Dianet. Aşteaptă, că vin să te iau.”)</p>
               <p rend="justify">Întâlnirea mea cu Ştefăniţă, aici, la Balcic. A fost dintre cele mai neaşteptate.</p>
               <p rend="justify">A  doua zi după primirea scrisorii lui Michi, când înotam dinspre larg, s-a iscat furtuna pe mare. Deşi barca venea după mine, valurile s-au pornit dintr-o dată atât de furioase, iar eu, după şapte sute de metri de înot, eram atât de obosită, încât nu izbuteam să mă agăţ de ea. Barcagiul, întinzându-mi braţele, se ostenea să mă ajute. Dar apa, tumultuoasă, se umfla sub mine necontenit. Mă simţeam mereu ba ridicată, ba trasă la fund. Nici nu ştiu cum m-am pomenit azvârlită în barcă. Picioarele îmi rămăseseră afară şi le simţeam atât de grele, că mă temeam să nu tragă barca după ele. Mă usturau coapsele, eram sleită de orice vlagă. Sub ochii mei apăreau scândurile bărcii, un braţ şi un picior atârnau. Când mi-am dat seama că sunt trântită pe una din banchete cu faţa în jos, n-am ştiut cum trebuie să mă sprijin ca să mă ridic. Eram acum aproape de plaja cea mică de la „Doi Cocoşi”. Barcagiul vâslea încruntat, în picioare, cu braţele încordate, cu muşchii umflaţi. Un val ne-a împins către ponton, altul a încercat să ne tragă înapoi, dar barcagiul s-a dovedit mai tare. Marea era parcă de noroi, iar cerul – fum negru, gros. Când am ajuns sus, pe faleză, dinţii îmi clănţăneau, costumul de baie parcă îngheţase pe mine, atât mi-era de frig. Cineva se căznea să desfacă uşa unui cort. Mi s-a părut că visez când l-am văzut pe Ştefăniţă.</p>
               <p rend="justify">—  Diana!</p>
               <p rend="justify">—  Ştefăniţă! E şi Michette aici?</p>
               <p rend="justify">—  Michette e în călătorie de nuntă.</p>
               <p rend="justify">—  S-a măritat Michette?</p>
               <p rend="justify">Am intrat înăuntru şi mi-a dat un halat de baie gros. Dar mi-ar fi trebuit zece ca să mă încălzesc.</p>
               <p rend="justify">—  Dar când ai venit, de când ţi-ai instalat cortul?</p>
               <p rend="justify">Era aproape acelaşi loc pe care cu un an în urmă se afla cortul în care, pe furtună, mă adăpostisem cu Alex.</p>
               <p rend="justify">—  De ieri.</p>
               <p rend="justify">—  Cu cine s-a măritat Michette?</p>
               <p rend="justify">Nu ştiu de ce mă gândeam la Petre Barbu şi mi-era teamă. N-aş fi vrut.</p>
               <p rend="justify">—  Cu un inginer constructor.</p>
               <p rend="justify">Am răsuflat uşurată. De ce? Ce importanţă ar mai avea?</p>
               <p rend="justify">Aseară am stat de vorbă cu Ştefăniţă până târziu de tot. Puţina mişcare a mării se transforma într-un val mic, ce se lovea de mal făcând, sprinten, plici. Ştefăniţă a scos patul de campanie pe jumătate afară din cort. Adierea domoală şi toată liniştea poleită a nopţii, sau, nu ştiu, poate faptul că vorbeam calm despre Alex, ca despre o nenorocire depăşită, mi-au făcut bine.</p>
               <p rend="justify">Sunt numai trei zile de la furtuna care m-a adus la cortul lui Ştefăniţă, şi suntem prieteni de parcă anii care au trecut de pe vremea Mangaliei ar fi rămas închişi într-o paranteză.</p>
               <p rend="justify">Lângă patul de campanie, pe măsuţa improvizată dintr-un geamantan acoperit cu creton înflorat, albastru, e fotografia Michettei şi a unui prieten, despre care Ştefăniţă îmi vorbeşte aproape tot timpul.</p>
               <p rend="justify">—  Geo a fost trimis la Paris, ca bursier. Acum are douăzeci şi doi de ani şi e licenţiat în filosofie, drept şi ştiinţe politice. E celebru în Cartierul Latin.</p>
               <p rend="justify">Mă uit la fotografie. În prima clipă mi se pare urât. Fruntea prea bombată, ochii exagerat de mari, arzători, obrajii prea supţi, bărbia prea ascuţită.</p>
               <p rend="justify">—  E înalt?</p>
               <p rend="justify">—  Nu, dimpotrivă, şi prea slab, sfrijit. Dar când vorbeşte, parcă se înalţă, devine mare, puternic. O să vezi. Vine zilele astea. E îndrăgostit de tine.</p>
               <p rend="justify">—  Nu înţeleg. De mine?</p>
               <p rend="justify">—  I-am vorbit atâta despre tine şi despre Mangalia! Tu erai îndrăgostită de Petre Barbu. (Şi, după o tăcere.) Şi eu de tine, Diana.</p>
               <p rend="justify">—  Cred că ţi-a trecut, Ştefăniţă.</p>
               <p rend="justify">—  Cred că nu mi-a trecut, Diana.</p>
               <p rend="justify">—  Alex ăsta e un monstru! S-a înfuriat azi Ştefăniţă. Două lucruri nu trebuie să faci, Diana: nu trebuie să te sinucizi şi nu trebuie să te mai gândeşti la Alex. Să mai revii la omul ăsta, Diana, e tot un refuz de a trăi, o negare a vieţii, o situaţie dincolo de curentul ei firesc.</p>
               <p rend="justify">Cu câtă energie şi căldură îmi vorbeşte! Ochii îi sunt două linii oblice verzi, ca la pisici, iar focarele privirii se apropie în aşa fel în clipa când ajung la mine, că au în acel început de încrucişare cu privirea mea o forţă hipnotică. Cum de nu am băgat de seamă la Mangalia cât e de frumos? Era poate prea copil, avea cincisprezece ani.</p>
               <p rend="justify">Ne căţărăm toată ziua pe dealuri, facem plimbări cu barca cu pânze. Ştefăniţă e numai elan. Când ne despărţim, îl simt îngrijorat; când ne revedem, vrea să ştie precis cât am dormit, cât am citit, la ce m-am gândit.</p>
               <p rend="justify">Mie mi se pare uneori că mă zbat într-un fund de prăpastie, şi dacă Ştefăniţă nu mi-ar arunca o frânghie de sus, aş muri.</p>
               <p rend="justify">Geo, prietenul lui Ştefăniţă, a sosit azi la Balcic. Când m-a văzut, a strigat:</p>
               <p rend="justify">—  De trei ani vreau să te cunosc, Diana!</p>
               <p rend="justify">Rămân buimăcită. Ştiu cine e, Ştefăniţă mi-a vorbit mult de el şi i-am privit de nenumărate ori fotografia. Şi, totuşi, sunt dezamăgită. Mi se pare mai neînsemnat şi parcă mai urât. Dar nu trece mult, şi nu-i mai văd decât ochii. Sunt scăpărători de inteligenţă, de curiozitate şi de înţelegere. O infinitate de gânduri se agită în fundul lor. Când vorbeşte, cuvintele parcă se înşiră, şlefuite, menite să limpezească orice confuzie, să dea viaţă oricărei latenţe, să-ţi limiteze orice drum. Nu are nimic din îndrăzneala unui timid. E sigur de el, ştie ce vrea, îmi spune pe nume şi, fiindcă simt că nu pot face altfel, intru şi eu în joc şi îl întreb:</p>
               <p rend="justify">—  Când ai venit în ţară, Geo?</p>
               <p rend="justify">—  Azi, la şapte dimineaţa, Diana.</p>
               <p rend="justify">—  Cum se poate?! E zece jumătate dimineaţa, şi stăm de vorbă în faţa mării!</p>
               <p rend="justify">Dar Geo începe să vorbească, şi totul devine uşor de înţeles. A sosit în Bucureşti la şapte dimineaţa, părinţii îl aşteptau în gară, s-au dus cu toţii acasă (nu-l văzuseră de trei ani). O oră mai târziu, le-a spus că are câteva treburi grabnice şi a ieşit în oraş, cu servieta. (Asta cu care a venit.) A luat avionul la ora opt şi jumătate, şi la zece a aterizat pe aerodromul din Balcic.</p>
               <p rend="justify">—  Şi nu te vor aştepta la masă? Întreb amuzată.</p>
               <p rend="justify">—  Nu, fiindcă voi trimite o telegramă fulger, care va sosi înaintea prânzului.</p>
               <p rend="justify">Mă uit când la Ştefăniţă, când la Geo, şi-mi vin în gând cuvintele pe care le spunea altădată Petre Barbu despre mine: „Câtă tinereţe!”</p>
               <p rend="justify">Geo deschide servieta şi ne arată costumul de baie, periuţa de dinţi, pijamaua şi două cămăşi colorate.</p>
               <p rend="justify">—  Totul era prevăzut şi pregătit dinainte. Eram nerăbdător să te cunosc, Diana.</p>
               <p rend="justify">Nu ştiu cât este ceasul. Foarte târziu, probabil. Cred că abia după miezul nopţii am adormit. Nu ştiu de ce m-am trezit. Alex era în fereastră. S-a mai întâmplat să mă trezesc brusc în puterea nopţii şi să-l văd stând în fereastră, privindu-mă cu ochii în lacrimi.</p>
               <p rend="justify">—  Ce-i, Alex? Ce s-a întâmplat?</p>
               <p rend="justify">Sunt poate numai două săptămâni de atunci. Dar parcă au trecut ani. Alex era îmbrăcat şi acum tot cu treningul cenuşiu, de nuanţa nopţii, şi ochii îi mijeau în lacrimi.</p>
               <p rend="justify">—  Diana, sunt nenorocit.</p>
               <p rend="justify">—  De ce? Ce s-a întâmplat?</p>
               <p rend="justify">—  Te iubesc şi sunt gelos. Nu pot trăi fără tine, mi-e peste putinţă, crede-mă.</p>
               <p rend="justify">Nu am spus nimic.</p>
               <p rend="justify">—  Diana, spune-mi, ce-i cu „frumosul” ăla care se ţine de tine tot timpul? Şi cu „urâtul” care a venit acum? Sunt gelos, Diana! Nu mai am orgoliu. Te iubesc. Tu eşti a mea mă. Nanuc, nu pot trăi fără tine.</p>
               <p rend="justify">—  Mai înainte cum puteai?</p>
               <p rend="justify">—  Aş fi fericit să ştiu că vrei să te răzbuni.</p>
               <p rend="justify">M-am aşezat pe marginea ferestrei, liniştită:</p>
               <p rend="justify">—  Pentru tot ce am pătimit din cauza ta, Alex, nu-ţi cer decât un singur lucru: Dă-mi pace. Te rog, lasă-mă, lasă-mă!</p>
               <p rend="justify">—  Nu pot, Diana. Sunt nenorocit că te-am necăjit atât, dar dacă ai şti cât sufăr acum! Ieri te-am căutat toată ziua. Unde ai fost?</p>
               <p rend="justify">Mi-am dat seama că n-a înţeles nimic din tot ce am pătimit.</p>
               <p rend="justify">—  Am fost la Ecrene.</p>
               <p rend="justify">—  Am suferit cumplit că nu te-am găsit. Alaltăieri, dimpotrivă, am suferit că te-am întâlnit peste tot. Cu amândoi. M-am mutat din coliba mea, aici, lângă tine, ca să te văd când vii şi când pleci.</p>
               <p rend="justify">—  Adevărat? Unde?</p>
               <p rend="justify">—  Uite-aici, la câţiva paşi, unde ai locuit tu înainte.</p>
               <p rend="justify">—  Ştii că eu m-am mutat de acolo ca să te văd pe tine când vii şi când pleci? Şi tu veneai şi plecai cu Colette. Sau cu amândouă. Cu Colette şi cu Gina.</p>
               <p rend="justify">—  Ne iubim, tu nu-ţi dai seama, Diana? Tu nu vezi că ne iubim, mă, Nanuc?</p>
               <p rend="justify">Am spus, de parcă vorbeam nopţii:</p>
               <p rend="justify">—  Nu fac în Balcic nici un pas fără să-mi amintesc o suferinţă, o umilinţă. Ţii minte seara când ne întorceam cu toţii spre casă? Erau două drumuri pe care veneam. Unul care ne ducea mai întâi pe la Colette şi Gina. Aici, unde suntem acum. Ne despărţeam de ele, şi tu mă conduceai pe mine. Dar Colette spunea: „Hai s-o conducem cu toţii pe Diana”. Celălalt drum trecea mai întâi pe la mine. Nu-ţi mai spun în ce înfrigurare trăiam toată seara, căutând să imaginez cum se va întâmpla despărţirea. Nu cred că ţineam atât la fericirea de a rămâne singură cu tine, cât mă rodea gândul că dacă o conduci la urmă pe Colette, rămâi numai cu ea până la cine ştie ce oră din noapte.</p>
               <p rend="justify">—  Diana, iartă-mă.</p>
               <p rend="justify">—  Dar într-o seară ştii ce s-a întâmplat, Alex? Am luat drumul care ducea pe la Colette, şi acolo voi toţi mi-aţi spus bună seara. Toţi trei. Şi tu, Alex. Am înţeles că trebuie să plec singură. Mi-a fost teamă că, după ce nu am putut articula întâiul cuvânt, nu voi putea face nici întâiul pas. Dar am pornit, cu sufletul strivit, cu greutatea cu care ai umbla dacă ar trebui să ridici, pentru fiecare pas, piciorul cu amândouă mâinile. Mă lăsai să plec, după miezul nopţii, în beznă, singură. Era, îmi amintesc, o noapte fără lună, fără stele, câinii lătrau. Nu mi-era frică de ei. Mă sfâşia gândul că o iubeşti atât de mult pe Colette. „Cât trebuie s-o iubească şi cât de mult doreşte să rămână cu ea o clipă mai devreme, ca să facă un gest de necuviinţă de care nu-l credeam în stare faţă de nici o femeie, nu numai faţă de mine”.</p>
               <p rend="justify">—  Şi, totuşi, nu am iubit-o pe Colette, îţi jur. Diana! Să uităm ce a fost, să începem totul de astă-seară, o să fim fericiţi, o să vezi.</p>
               <p rend="justify">—  Nu pot să uit nimic, Alex. Şi acum, lasă-mă să dorm, e târziu.</p>
               <p rend="justify">M-a privit adânc, cu ochi nenorociţi, grei de lacrimi, şi a plecat. Când mă gândesc la toate câte s-au întâmplat, am convingerea că nu mă iubeşte. Dar, atunci, de ce e nefericit? De ce n-a plecat cu ea? Ce vrea?</p>
               <p rend="justify">Pe Alex nu l-am întâlnit azi nicăieri.</p>
               <p rend="justify">De ce m-am dus peste tot unde am ştiut că l-aş putea întâlni? Cred că a plecat.</p>
               <p rend="justify">Să se fi întors la Bucureşti?</p>
               <p rend="justify">Azi l-am văzut pe Alex în faţa casei lui şi m-am oprit o clipă, înfiorată. Era bărbos, ca un om neras de o lună (deşi n-au trecut decât cinci zile de când a apărut la fereastra mea, noaptea). Obrazul supt, ochii – numai durere, braţele îi atârnau parcă prea grele pentru forţele lui.</p>
               <p rend="justify">—  Ce-i, Alex?! Ce-i halul ăsta?! De unde vii?!</p>
               <p rend="justify">—  De la Capul Caliacra.</p>
               <p rend="justify">—  Ce-ai făcut acolo?</p>
               <p rend="justify">—  Am stat la nişte pescari.</p>
               <p rend="justify">—  Văd că nu ţi-a priit.</p>
               <p rend="justify">—  Nu, m-au mâncat tot felul de gângănii, nu am putut dormi, n-am prea avut de mâncare.</p>
               <p rend="justify">—  De ce te-ai dus acolo?</p>
               <p rend="justify">—  Ca să nu te mai văd.</p>
               <p rend="justify">—  Să nu mai vorbim despre asta, Alex, mă duc.</p>
               <p rend="justify">—  Nu vrei să stai puţin cu mine? Să nu vorbim nimic. Să stăm aşa. Mi-e frig, Diana, poate am friguri, nu ştiu.</p>
               <p rend="justify">Am intrat şi m-am aşezat lângă el, pe marginea patului. M-a privit fără să facă nici un gest, cu ochii albaştri, grei. Numai atât rămăsese al lui în figura aceea bărboasă, sălbăticită – ochii albaştri, înlăcrimaţi şi blânzi. Şi gura. Dar gura parcă era a lui Petre Barbu, amară, cu colţurile căzute, şi totuşi încercând să surâdă.</p>
               <p rend="justify">I-am pus uşor mâna pe păr.</p>
               <p rend="justify">—  Alex, nu mai vreau să te văd trist. Să-ţi fac un ceai?</p>
               <p rend="justify">—  Nu, Diana, stai lângă mine, nu ştii cât mi-am dorit să te am lângă mine, aşa. Ce bună eşti, ce mult bine îmi face mângâierea ta. Parcă îmi alini o rană.</p>
               <p rend="justify">Mi-am lipit obrazul de al lui. A spus cu o dragoste nesfârşită:</p>
               <p rend="justify">—  Nanuc, mă! Nu te înţeapă barba mea?</p>
               <p rend="justify">Am încercat să glumesc:</p>
               <p rend="justify">—  E prea mare ca să înţepe.</p>
               <p rend="justify">A  întors capul către mine, frunţile noastre s-au lipit, privirea lui s-a amestecat cu a mea, gura mi s-a lipit de buzele lui. Alex m-a sărutat încet, timid, umil, apoi din ce în ce mai posesiv.</p>
               <p rend="justify">—  Nu pot trăi fără tine, Diana. Am încercat tot, în astea cinci zile, acolo. Am spart lemne, am cărat apă, am pescuit, nu mi-am dat răgaz o clipă să mă gândesc la ceva. Degeaba! Nu ştiu pe unde îşi făceau loc atâtea întrebări şi imagini. Ce bine e acum cu tine, aici. Nu mai pleca, dragule drag, Nanuc frumos. Am fost ros de gelozie, ars de dor!</p>
               <p rend="justify">Şi mie îmi era bine lângă el, aşa cum nu-mi era niciodată bine lângă altcineva. Mi-am dat seama că dacă ar fi să aleg, să-mi fac viaţa lângă un om, să mi-o întocmesc după bunul meu plac, l-aş alege pe Alex. Şi cu el, oricum, în cele mai grele condiţii, e altceva. Totuşi, am plecat la Bucureşti în aceeaşi zi cu Ştefăniţă şi cu Geo, fără să-mi iau rămas bun de la Alex, fiindcă primisem o scrisoare în care Michi mă chema şi mai ales fiindcă simţeam nevoia să fac ordine în viaţa mea.</p>
               <p rend="justify">Trebuie să-i spun adevărul lui Michi.</p>
            </div>
            <div type="div2">
               <head>VIII</head>
               <p rend="justify">Nu i-am spus lui Michi nimic, şi sunt la Bucureşti de zece zile. Când nu-i acasă, îmi pregătesc toată confesiunea, cu amănunte, curajos. Dar când îl văd, mi se înnoadă cuvintele în gât. Încerc să-l obişnuiesc cu adevărul pe îndelete, aşa cum i se dădea lui Mitridate câte puţină otravă pe zi, ca să devină imun.</p>
               <p rend="justify">— Michi, de ce nu mă întrebi niciodată nimic?</p>
               <p rend="justify">— Fiindcă ştiu tot.</p>
               <p rend="justify">— Ce ştii? Întreb înfiorată.</p>
               <p rend="justify">— Că eşti aici. Asta mi-ajunge.</p>
               <p rend="justify">— Michi, nu mai glumi, dragă, presupune că te mint, că te înşel. Presupune că nu mai sunt aici.</p>
               <p rend="justify">— Nu pot.</p>
               <p rend="justify">Simt că într-adevăr nu poate. Omul ăsta e clădit pe certitudini, şi axa acestor certitudini sunt eu.</p>
               <p rend="justify">Oamenii sunt chinuiţi de nelinişti, de îndoieli, de întrebări fără răspuns. Pentru oricine realitatea poate fi şi altfel, adevărul poate fi altul. Toate aceste îndoieli sunt ca microbii din organism, care pot lupta cu cei care îi atacă dinafară.</p>
               <p rend="justify">Ei bine, din zeci de milioane de oameni care au microbul îndoielii, numai Michi nu îl are. Stă dezarmat în faţa mea, cu fruntea întinsă, senină. Vreau să-i spun: „Te-am minţit, te-am înşelat”, şi nu pot, fiindcă e dezarmat.</p>
               <p rend="justify">Aş vrea să plec în lume. Parcă o aud pe mama, când eram copil: „As vrea să plec în lume! Dacă nu ar fi copiii, aş pleca în lume.” Abia acum înţeleg.</p>
               <p rend="justify">Aseară, la cafenea, mă uitam la toate perechile care stăteau la masă, fără ca bărbatul să spună un cuvânt nevestei, sau ea să-i împărtăşească vreun gând.</p>
               <p rend="justify">Îi cunosc din vedere, de mult. Să fi fost viaţa lor numai atât? Un tete-a-tete care dăinuieşte din inerţie, o legătură făcută din aceleaşi griji domestice, din acomodări vulgare? Nu au stat oare şi acum douăzeci şi cinci de ani, la cafenea, ca şi acum, el cu un şvarţ în faţă, ea cu farfurioara în care au rămas resturile prăjiturii, tot aşa cum stau şi eu cu Michi?</p>
               <p rend="justify">Poate lipsa de curaj de a-i mărturisi lui Michi adevărul îmi explică azi uşurinţa cu care mi-am deschis sufletul faţă de Geo. Poate răbdarea, interesul cu care mă asculta, maturitatea neobişnuită a judecăţii lui m-au încurajat să sar etapele, să dau timpului, altminteri atât de scurt de când ne cunoşteam, altă valoare.</p>
               <p rend="justify">Ştefăniţă era prea pornit împotriva lui Alex, prea pătimaş (poate că e într-adevăr îndrăgostit de mine): „Dacă nu ţi-ai da seama cât e de găunos acest Alex, ar mai avea rost să pomeneşti de el”. Sau: „Nu sunt duhovnic, dar dacă ai nevoie de un sfat, iată-l: Nu mai vorbi despre el”. Geo, dimpotrivă, încuraja confesiunile mele, înţelegea nevoia mea de a mă destăinui. Sau înţelesese, poate, că singura punte pe care se putea întâlni cu mine era prietenia? Şi cu atâta se mulţumea.</p>
               <p rend="justify">Pe Geo îl văd zilnic.</p>
               <p rend="justify">—  Ultimul lucru ce se poate crede despre dumneata, Diana, mi-a spus azi, este că eşti o resemnată. Şi totuşi, din resemnare te-ai măritat, din resemnare trăieşti, şi asta e inadmisibil. Te întrebam, odată, din ce-i făcută privirea aceea tristă care străbate atât de neaşteptat nişte ochi de veveriţă? Mă întreb azi, din ce-i făcută vioiciunea, exuberanţa asta extraordinară, acel dinamism al înfăţişării dumitale obişnuite? Adevărul e că ai o vitalitate pe care nu ai făcut nimic ca s-o canalizezi cu un scop, s-o drenezi cum trebuie. Nu ştiu de ce, poate din lipsă de încredere în dumneata, sau dintr-un fel de sentiment profund al inutilităţii oricărui efort. Desfă-te de acest Bucureşti, în care nu eşti deloc integrată, fiindcă nu eşti o burgheză care joacă după-amiaza cărţi, se duce la expoziţii de rochii şi bârfeşte, dar de care.</p>
               <p rend="justify">—  Curios.</p>
               <p rend="justify">—  Pari totuşi destul de legată. Vino la Paris! Diana, ai nevoie de atmosfera de acolo. E poate totuşi mai uşor acolo să-ţi câştigi existenţa. Oraşul e mare, nu-ţi pasă ce crede X sau Y, dacă la nevoie speli vase într-un restaurant sau prăjeşti cartofi.</p>
               <p rend="justify">Azi a stăruit iar:</p>
               <p rend="justify">—  Diana, dacă joci la loterie, poţi să câştigi sau să pierzi. Dar dacă nu joci. Mi se pare că ai atât de puţin acum, că nu ai ce pierde jucând. Deci, trebuie să încerci! Nu-ţi dai seama ce letargie penibilă e viaţa ta lângă Michi? Nu-ţi dai seama că te zbaţi pe loc? Eşti capabilă să te agăţi de orice ca să înduri cenuşiul cotidian. De Alex te-ai agăţat, Diana. Fiindcă viaţa ţi-era goală. Nu te pasionează profesia pe care ţi-ai ales-o. Ce vrei, „natura are oroare de vid”. Sunt îngrozit de tot ce mi-ai povestit.</p>
               <p rend="justify">Da, oricât de curios ar părea, nu mă pot împiedica să-i vorbesc despre Alex. Simt, povestind, că mă desfac de Alex, ca şi când singura mea legătură cu el ar mai fi amintirea suferinţei, atât cât mai este încrustată în mine. Şi apoi. Gândul că aş putea lua viaţa de la început, că aş putea ieşi din compromis plecând îmi dă curaj.</p>
               <p rend="justify">I-am spus lui Michi că vreau să plec în străinătate. Mai întâi nu a înţeles:</p>
               <p rend="justify">—  Unde să pleci, Diana?</p>
               <p rend="justify">—  La Paris.</p>
               <p rend="justify">—  Bine, o să încerc să împrumut ceva bani, să plecăm împreună.</p>
               <p rend="justify">—  Vreau să plec singură.</p>
               <p rend="justify">Îmi dau seama că Michi nu înţelege că e vorba de o plecare pentru totdeauna, că se simte mereu vinovat de „aventura lui” şi va face sacrificiul de a-mi da bani de drum, de a se despărţi de mine pentru câtăva vreme, fiindcă se simte obligat să-mi dea o compensaţie.</p>
               <p rend="justify">Nu pot îndura să creadă că vreau să trag foloase din întâmplarea aceea (mai ales că nu mai are ore la liceu şi o ducem destul de greu cu banii). Ar fi mai urât decât tot ce am făcut până acum. Privirea lui vinovată îmi biciuie conştiinţa. Spun, privindu-l în faţă, dar fără să mai văd ceva:</p>
               <p rend="justify">—  Vreau să plec la Paris pentru totdeauna, Michi, să trăiesc singură. Geo crede că-mi va găsi de lucru în biroul maestrului lui. Aş putea urma un curs de stenodactilografie.</p>
               <p rend="justify">—  Nu mai ai răbdare, Diana? Să ştii că nu va mai trece mult, şi voi găsi ore suplimentare. Ştiu că nu ţi-ai făcut de mult o rochie nouă, că e greu să trăim numai din salariu<hi rend="color(#000000)">…</hi>
               </p>
               <p rend="justify">Înţeleg că nu-i mai pot vorbi de plecare până nu va avea o situaţie mai bună. Poate că nu va mai avea atunci ochii ăştia de câine bătut</p>
               <p rend="justify">—  Totuşi, trebuie să te hotărăşti, Diana, stăruie Geo mereu. (Se complace în rolul de director de conştiinţă.) Trebuie să te desparţi de Michi. Altfel, mă tem că te vei întoarce la Alex, şi nu e demnă de tine o astfel de viaţa. Vino la Paris şi încearcă să-ţi câştigi acolo existenţa, să trăieşti cu demnitate. Poţi lua totul de la început.</p>
               <p rend="justify">—  Crezi că voi izbuti?</p>
               <p rend="justify">—  E greu, într-adevăr, şomajul e cumplit, dar aici, îţi repet, te vei agăţa totdeauna de Michi, vei reveni la Alex. Ai nevoie să fii departe de Michi, să fii liberă, să munceşti, indiferent ce şi cum, dar într-un oraş mare, unde faptul că nu vei avea o rochie sau o pereche de pantofi să nu te umilească. Diana, crezi în prietenia mea? Atunci, primeşte să te ajut eu. Nu câştig mult, deşi pregătesc aproape complet pledoaria maestrului meu – muncă de negru. Dar jumătate din ce voi avea îţi va ajunge să trăieşti foarte modest, studenţeşte. Vom mânca fiecare o dată pe zi. Seara, o cafea şi un corn. Vei da doctoralul în drept, şi, într-o zi, cine ştie, vei pleda.</p>
               <p rend="justify">M-am uitat la el de parcă-l vedeam întâia dată. Cum putea, atât de tânăr şi de neînsemnat cum părea, să ofere un sprijin pe care să-l simt atât de solid numaidecât, să facă primul gest de prietenie mare, adevărată, ce mi s-a arătat vreodată? Nu-i mai vedeam decât fruntea mare, elocventă, şi ochii negri, superbi, dilataţi. (I-am luat mâna.</p>
               <p rend="justify">—  Geo, îţi mulţumesc mult de tot, dar înţelege că nu pot primi. Nimic nu-mi dă dreptul ăsta.</p>
               <p rend="justify">A dat din cap, supărat:</p>
               <p rend="justify">—  Ne-am obişnuit să trăim din vorbe, Diana. Ai primit să-ţi ţin un discurs despre prietenia mea şi mi s-a părut că ai încredere în tot ce-ţi spun, iar acum, când trec de la fraze la un gest concret, când îţi spun: Uite, să împărţim ce câştig, fiindcă vreau să te ajut. Nu primeşti. Şi apoi, să nu crezi că fac un sacrificiu, Diana. Îmi face mai multă plăcere să fim prieteni buni, să stăm de vorbă, decât să mă duc din când în când la teatru sau la restaurant. Şi dacă ar fi un sacrificiu? Ce-ar însemna tot ce ţi-am spus până acum despre prietenia mea dacă nu aş fi în stare să fac un sacrificiu?</p>
               <p rend="justify">—  E numai prietenie ce ai pentru mine, Geo?</p>
               <p rend="justify">L-a surprins întrebarea. A roşit.</p>
               <p rend="justify">—  Te iubesc, Diana, da. Sigur că ai înţeles asta de mult. Aş fi cel mai fericit om dacă ai vrea să te măriţi cu mine. Dar asta ştiu că nu e cu putinţă, fiindcă nu mă iubeşti; ştiu că nu e posibil să fiu tocmai eu cel mai fericit om din lume. Dar aş fi mulţumit şi dacă într-o zi, măritându-te cu altul, noi am putea rămâne prieteni buni. Eu cred că tu nu eşti prea conştientă de ce lucru extraordinar e prezenţa ta, numai prezenţa ta, spiritul tău, farmecul tău, atenţia pe care o dai cuiva. Nu-ţi dai seama, Diana, ce dai, cât dai celor din jur! Nu-ţi dai seama ce înseamnă zâmbetul tău, cât dăruieşti oamenilor cărora ţi se pare că nu le dai nimic! Cât te dăruieşti!</p>
               <p rend="justify">—  Nu pot să-ţi explic prea mult, Geo, dar nu pot primi.</p>
               <p rend="justify">—  Totuşi dacă aş fi fratele tău, ţi s-ar părea natural să te ajut, să te sprijin, iar tu să-ţi faci viaţa aşa cum înţelegi. Nu-i aşa? Ei bine, vei avea aceeaşi libertate. Dacă s-ar întâmpla, într-o zi, să ai tu bani, şi eu nu, aş accepta, bineînţeles cu încrederea pe care o am în prietenia noastră, să mă ajuţi până găsesc de lucru. Mai mult nu pot să-ţi spun.</p>
               <p rend="justify">—  Îţi mulţumesc, Geo. Îmi face mult bine prietenia ta. Vezi. E ca şi când departe, în larg, obosită, descurajată, la gândul distanţei care mă desparte de ţărm, aş zări, deodată, în apropiere, o barcă. Poate n-aş uza de ea, dar simpla ei prezenţă mi-ar da putere. Tu eşti pentru mine barca asta. Nu ştiu dacă mă voi folosi vreodată de sprijinul tău, dar faptul că mă pot gândi la el mi-e de mare folos şi îţi mulţumesc mult de tot.</p>
               <p rend="justify">M-am gândit: „De ce nu m-am îndrăgostit de un om ca tine, Geo?” Dar poate că soarta mea e să fiu iubită de oameni ca Geo, ca Michi, iar eu să fiu atrasă de soiul Alex. Poate că există în univers o forţă care se joacă cu mine, care râde în hohote, ca papagalii sălbatici.</p>
               <p rend="justify">Ştefăniţă şi Geo au plecat la Paris. Privirile lor concentrate tot timpul asupra mea, pasiunea lor reţinută au creat în jurul meu un climat de tensiune care acum îmi lipseşte. Dimineaţa, când mă îmbrac, mă simt în starea de spirit a acelui american care, făcând socoteala de câte ori trebuie să-şi mai lege şi să-şi mai desfacă şireturile pantofilor în cei cincizeci de ani pe care, în mod normal, îi mai avea de trăit, s-a îngrozit şi s-a sinucis.</p>
               <p rend="justify">Azi umblam pe stradă fără rost şi fără gânduri, când m-am pomenit în faţa lui Alex. A părut fericit că mă vede şi mi-a vorbit însufleţit şi foarte firesc, de parcă n-am fi fost niciodată mai mult decât doi buni prieteni.</p>
               <p rend="justify">—  Hai să vedem expoziţia din parc! Mi-a propus, cu o voie bună pe care nu i-o cunoşteam.</p>
               <p rend="justify">Iar când am ajuns acolo:</p>
               <p rend="justify">—  Spune, Diana, cum ai ştiut să-ţi pui un taior ruginiu, ca frunzele, ca pomii, ca toată ziua asta?</p>
               <p rend="justify">—  Hai să luăm prăjituri, Alex. Ţi se potriveşte mai bine decât să faci literatură. Trebuie să fie prin apropiere un stand. Miroase a vanilie.</p>
               <p rend="justify">—  Da, trebuie să fie. O să găsim prăjitura de la Traian până în zilele noastre.</p>
               <p rend="justify">Am râs (după atâta vreme) cu poftă. Într-un târziu, am descoperit că mirosul de vanilie venea dintr-o baracă unde se făceau „manşoane de Braşov” – un fel de gogoşi în formă de covrigi, cu glazură da zahăr. Am mâncat cu plăcere, apoi ne-am plimbat pe malul lacului şi am râs de o pereche de îndrăgostiţi care vâsleau el cu o ramă, ea cu alta. Pe o alee am dat de un clopot de proporţii gigantice, produsul nu ştiu cărei industrii. Alex s-a apropiat şi a tras de clopot de a răsunat tot parcul. Lumea s-a oprit speriată, ca de o declaraţie de război. Eram uluită. Alex mi-a spus:</p>
               <p rend="justify">—  Ţi-am tras clopotele, Diana, cred că ai băgat de seamă.</p>
               <p rend="justify">Două luni au trecut fără să mai ştiu nimic de Alex, până într-o zi, când m-am pomenit cu el acasă.</p>
               <p rend="justify">—  Nu înţeleg nimic, Diana. Nu ştiu ce s-a întâmplat cu mine la Balcic. Când m-am înapoiat la Bucureşti, am căutat să înţeleg. Am simţit nevoia să te văd, să-ţi vorbesc. Dar n-am îndrăznit. Mă purtasem prea prost. Iartă-mă. Nu pot trăi fără tine.</p>
               <p rend="justify">Cele ce spunea nu aveau nici un sens, dar vocea era a lui Petre Barbu, şi în privire, aceeaşi durere fără sfârşit.</p>
               <p rend="justify">M-am apropiat şi l-am sărutat pe obraz, aşa cum săruţi un copil necăjit.</p>
               <p rend="justify">—  Ce bună eşti, Diana.</p>
               <p rend="justify">—  Nu pot face nimic pentru tine, Alex, poate fiindcă nu-l mai pot minţi pe Michi.</p>
               <p rend="justify">A plecat fără să mai spună un cuvânt.</p>
               <p rend="justify">Eram cu Michi la Predeal de trei zile şi făceam schi la O. N. E. F. (o viaţă de care nu ştiam nimic, preocupări, dorinţe, ambiţii sportive care-mi fuseseră străine până acum, ca limba japoneză). În faţa restaurantului din parc, un băieţel se căznea să-mi fixeze schiurile, în timp ce o fată brună, cu pulover galben, se văita că nu izbuteşte să facă „cristiana”, iar alta povestea, însufleţită, că, venind de pe Cioplea, într-o coborâre directa, într-o viteză nebună, era cât p-aci să intre într-un brad, dar s-a oprit la timp, într-un „telermarc” superb, deşi până atunci numai când încerca „telemarcul”, cădea în nas. Cineva m-a întrebat dacă mi-am uns schiurile, apoi, cu gravitate:</p>
               <p rend="justify">—  Ai făcut rău, zăpada lipeşte azi teribil!</p>
               <p rend="justify">Şi iată-l pe Michi, cu faţa întunecată.</p>
               <p rend="justify">—  S-a întâmplat o nenorocire, un accident. Se pare, se spune că Alex a murit.</p>
               <p rend="justify">Nu-i adevărat! Am strigat.</p>
               <p rend="justify">Cred că l-am privit pe Michi cu o ură cumplită. Cum îndrăznea să creadă grozăvia asta? Ca şi când ar fi posibil să moară Alex, m-am gândit, sprijinindu-mă mai bine în beţe. Băiatul se străduia să-mi pună schiurile. Eu simţeam că toată viaţa mi se scurge prin acele beţe. Îl priveam pe Michi ţintă în ochi şi strângeam bastoanele cu toată puterea: „Nu trebuie să cred, e o farsă, o cursă, i-a spus cineva, a aflat că-l iubesc pe Alex şi a găsit calea asta monstruoasă de a mă pune la încercare. Nu trebuie să-mi tremure gura, nu poate să fie adevărat!”</p>
               <p rend="justify">Radu Popescu, unul din partenerii de bridge ai lui Michi, venea spre noi, aprins la faţă, gâfâind:</p>
               <p rend="justify">—  A murit fata care era la volan. Nu ştiu cine e. Alex a scăpat. Se pare că are picioarele rupte. Fratele fetei e şi el la spital. Nu ştie că sora lui a murit. Sunt cu toţii la Spitalul Militar din Sinaia. Acolo, în apropiere, s-a întâmplat accidentul.</p>
               <p rend="justify">—  De unde ştii toate astea? A întrebat Michi.</p>
               <p rend="justify">—  Am vorbit cu „Palace”-ul. S-a rupt bara de direcţie şi s-au răsturnat la Comarnic.</p>
               <p rend="justify">Capetele betelor îmi intraseră în palmă, dinţii îmi erau încleştaţi, picioarele erau înţepenite în locul în care stăteam, de parcă prinsesem rădăcini în pământ, acolo. Simţeam nevoia să fac o mişcare şi nu puteam. Aş fi vrut să-mi trec mâna peste obraz, peste frunte, să-mi strâng bărbia în palmă. Mi-a venit în minte imaginea mamei făcând acelaşi gest. Era la Brăila, în port, pe întuneric. Descoperise că i s-au furat geanta cu câteva lucruri de preţ şi banii, puţinii pe care-i avea. Simţeam că am aceeaşi privire fixă de om care nu mai judecă, nu mai pricepe nimic. Deodată, de parcă m-aş fi trezit dintr-un vis groaznic, am răsuflat, uşurată. Alex trăieşte! Nu mai ţineam bastoanele schiurilor atât de strâns ca înainte, dar palmele abia acum mă dureau tare, abia acum înţelegeam ca Alex ar fi putut muri.</p>
               <p rend="justify">Din cofetărie, un grup de fete şi băieţi veneau spre noi, vorbind despre accident. Toţi îl cunoşteau pe Alex, nimeni nu ştia cine e fata. Cineva a pronunţat numele Colettei.</p>
               <p rend="justify">Altcineva a răspuns:</p>
               <p rend="justify">—  Colette nu are frate.</p>
               <p rend="justify">—  Doamne, de n-ar fi Colette! Am şoptit.</p>
               <p rend="justify">Dar în acelaşi timp m-am întrebat: De ce tocmai Colette? E atât de cunoscut acest cuplu Alex-Colette şi atât de actual?„ Apoi m-am simţit cuprinsă de groază: „Doamne, să nu fie Colette!”</p>
               <p rend="justify">—  Poate e Katia? Acum un an au fost aici împreună, a spus Radu Popescu.</p>
               <p rend="justify">—  Bietul Alex, trebuia să ia parte duminică la concursurile de bob, am auzit pe una din fete, din grupul de schiori.</p>
               <p rend="justify">—  Ei, tot îşi rupea picioarele la bob. A răspuns Michi, cu indiferenţă.</p>
               <p rend="justify">O  fi ştiind ceva? Nu, fiindcă ma întrebat cu blândeţe:</p>
               <p rend="justify">—  Ce-i cu tine, Dianet? Eşti palidă. Te-a impresionat aşa de tare?</p>
               <p rend="justify">Cred că am zâmbit. Cineva a întrebat:</p>
               <p rend="justify">—  Ce facem, mergem pe Cioplea?</p>
               <p rend="justify">Răspunsurile au venit pe rând:</p>
               <p rend="justify">—  Eu nu mai am chef de schi.</p>
               <p rend="justify">—  Nici eu.</p>
               <p rend="justify">—  Nici eu.</p>
               <p rend="justify">Michi s-a dus să joace bridge. Am fost mulţumită că am rămas singură. Era dorinţa mea cea mai mare. M-am trântit pe pat îmbrăcată şi am repetat de mai multe ori: „Alex şi-a rupt picioarele!” Atunci, am văzut că nu înţeleg prea bine ce înseamnă asta. O fractură? Se poate face bine? Sau poate. Am strâns ochii, ca să înlătur imaginea, dar mi-a revenit în minte mai limpede ca înainte. M-am ridicat brusc şi am plecat de acasă, hotărâtă să iau trenul, să plec la Sinaia. Nu-l puteam lăsa singur pe Alex. Dar la gară, când să iau biletul de tren, mi-am socotit buzunarele: nu aveam la mine nici un ban. M-am dus repede să-i cer lui Michi. Dar când l-am văzut, mi-am dat seama că Michi nu e fratele meu, că Michi nu e tata. Într-o clipă mi-am dat seama de multe lucruri şi n-am mai avut curajul să-i cer bani.</p>
               <p rend="justify">Se vorbeşte atât de mult de accident, se comentează atât de diferit întâmplarea, încât se vede că pe nimeni nu-l doare. Fata, care a murit, tocmai terminase Arhitectura. Era logodită, unii spun „logodită cu Alex”. Toată noaptea l-am văzut cu ochii trişti, cum e cerul în amurg. Îl văd mereu în lumina aceea galbenă-verzuie de crepuscul, în fereastra camerei mele, la mare, privindu-mă în plin, şi-i aud vocea înăbuşită, ca o durere: „Ce bună eşti, Diana!” Şi, nu ştiu de ce, mi se pare că vina e a mea, că aş fi putut să împiedic accidentul.</p>
               <p rend="justify">A  doua zi de dimineaţă, pe când stăteam la noi în odaie, zgribulită lângă sobă şi frecându-mi mâinile (de la un timp încoace mă surprindeam făcând gesturile tatălui meu), în timp ce câţiva prieteni de-ai noştri discutau iar cu pasiune despre zăpadă, schi şi diferite păţanii în legătură cu schiul şi zăpada, cineva a bătut în uşă. Am spus cu neplăcere: „Intră”. Era Alex. Avea în înfăţişare ceva din aerul unui evadat din ocnă. S-a aşezat pe un scaun, fără să spună nimic. Niciunul din noi n-a avut curajul să scoată un cuvânt, să pună o întrebare. Eu m-am simţit dintr-o dată uşurată, fericită că-l văd umblând pe picioarele lui. Alex era întreg. Era aici! Altceva nu avea importanţă. Michi îl bătea pe umăr, cu prietenie.</p>
               <p rend="justify">—  Îmi pare bine că te văd zdravăn, Alex!</p>
               <p rend="justify">—  E groaznic să supravieţuieşti, a spus Alex, cu o tristeţe în ochi sfâşietoare.</p>
               <p rend="justify">Dar Michi, curios, a pus zeci de întrebări.</p>
               <p rend="justify">Alex a stat la Predeal numai douăzeci şi patru de ore. Nu ştiu dacă s-a întrebat cineva de ce a venit, de ce a plecat<hi rend="color(#000000)">…</hi>  Toată lumea îl hărţuia cu întrebări, vrând să ştie cum s-a întâmplat nenorocirea (se pare că nu s-a rupt bara de direcţie, dar că fata care era la volan a virat greşit). Nu am izbutit să rămân singură cu el nici o clipă.</p>
               <p rend="justify">La Bucureşti, chiar în ziua în care ne-am întors, la orele când ştia că mă va găsi singură, m-am pomenit cu el. Cum a intrat pe uşă, fără să spună nimic, mi-a cuprins umerii cu braţul, şia lipit obrazul de al meu:</p>
               <p rend="justify">—  Ce mult mi-ai lipsit, Nanuc.</p>
               <p rend="justify">Îi simţeam pe umărul meu mâna mare, cu degetele răsfirate – ca să mă cuprindă cât mai mult, cât mai bine, posesivă, lacomă.</p>
               <p rend="justify">Alex, întreg, aşa cum era el când voia să fiu a lui, aşa cum voia să mă aibă ca să nu-l mai pot uita, ca să nu mă poată pierde orice s-ar întâmplă, era în cramponarea aceea a mâinii pe umărul meu. M-am gândit: „Dacă m-ar iubi cu adevărat. Mâna asta a lui, aici, pe mine, ar fi formula fericirii, pentru mine, cea mai simplă, poate singura”.</p>
               <p rend="justify">Înţelegeam acum că ceea ce mi-a lipsit întotdeauna şi ceea ce am căutat a fost mâna asta pe umărul meu şi sentimentul că-i pentru totdeauna.</p>
               <p rend="justify">Alex m-a întrebat îngrijorat, înduioşat:</p>
               <p rend="justify">—  La ce te gândeşti, Diana?</p>
               <p rend="justify">Vocea lui mi-a amintit de Petre Barbu: o voce guturală, voalată. Cuvintele erau foarte legate între ele, nu le înţelegeai sensul decât cu o fracţiune de secundă mai târziu, şi parcă gravat, pe fondul a tot ce spunea, era numele meu – Diana – cu primul a lung, ridicat, cu al doilea, pierdut, trist.</p>
               <p rend="justify">M-am întors şi l-am privit încruntată, încordată. Semăna cu Petre Barbu iar, aşa cum mi s-a părut de atâtea ori în clipele grave. Ca şi Petre Barbu, Alex parcă venea totdeauna de departe, când te aşteptai mai puţin, şi atunci simţeai că n-a lipsit de lângă tine niciodată. Acelaşi colorit de nisip, aceeaşi înfăţişare umilă, sub care descopereai o duritate de stâncă, o încăpăţânare de destin.</p>
               <p rend="justify">—  Diana, eu mă simt legat de tine definitiv. Altfel, nu am nici un rost. Sunt singur, ca un blestemat.</p>
               <p rend="justify">—  Nu trebuie să te mai gândeşti la asta, Alex. Nu-l pot lăsa acum pe Michi şi nu mai vreau să mint. Poate odată, cine ştie.</p>
               <p rend="justify">—  Dacă aş şti că eşti fericită, Diana, aş pleca fără să spun un cuvânt.</p>
               <p rend="justify">—  Atunci, pleacă aşa, Alex.</p>
               <p rend="justify">A plecat.</p>
               <p rend="justify">Nu l-am condus. Aşteptam să aud uşa vestibulului deschizându-se, dar n-am mai auzit nimic. Am ieşit, să văd ce se întâmplă. Alex stătea lângă uşă, cu ochii în pământ, cu bascul în mână.</p>
               <p rend="justify">—  Ce-i, Alex?</p>
               <p rend="justify">—  Nu pot pleca, Diana.</p>
               <p rend="justify">—  Bine. Atunci stai.</p>
               <p rend="justify">—  Adevărat, pot să mai stau?</p>
               <p rend="justify">—  Sigur.</p>
               <p rend="justify">Ne-am întors aici în odaie. Eu m-am aşezat tot pe marginea divanului, ca de atâtea ori, el, pe jos, pe covor, lângă mine. Şi-a pus capul pe genunchii mei şi, după o tăcere lungă, a spus:</p>
               <p rend="justify">—  Ştii ce aştept, Nanuc?</p>
               <p rend="justify">—  Ce?</p>
               <p rend="justify">—  O minune.</p>
               <p rend="justify">(Când îmi spune Nanuc, parcă mă trece un curent electric din cap până în călcâie.) Am întrebat distrată:</p>
               <p rend="justify">—  Ce minune?</p>
               <p rend="justify">—  Să pui mâinile pe capul meu, să mă mângâi ca altădată şi să-mi spui: „Alex, dragul meu!”</p>
               <p rend="justify">I-am pus mâinile pe cap, voit fără tandreţe, şi am spus, băieţeşte:</p>
               <p rend="justify">—  Mă Alex!</p>
               <p rend="justify">Încurajat, mi-a împins mâinile cu capul, aşa cum fac pisicile când se alintă, apoi şi-a ridicat ochii spre mine, cu gâtul întins, şi m-a rugat, cu vocea lui cea mai joasă, cea mai caldă:</p>
               <p rend="justify">—  Hai, schimbă ordinea. Pune întâi „Alex”, şi pe urmă, „mă”.</p>
               <p rend="justify">Am spus:</p>
               <p rend="justify">—  Alex, mă. Ce gene caraghioase ai!</p>
               <p rend="justify">—  Tu ce dulce eşti, Diana.</p>
               <p rend="justify">Am şoptit, fără să vreau, ca altădată, neîncrezătoare, răsfăţată:</p>
               <p rend="justify">—  Da?! Dulce?!</p>
               <p rend="justify">Alex a rămas pe gânduri, apoi a spus deodată, cu elan:</p>
               <p rend="justify">—  Diana, vreau să-ţi spun ceva, dar e foarte serios, să ştii.</p>
               <p rend="justify">—  Spune, hai.</p>
               <p rend="justify">—  Uita, Nanuc. Vreau să fii nevasta mea.</p>
               <p rend="justify">L-am privit uimită, m-am uitat în fundul ochilor lui. Auzisem bine?</p>
               <p rend="justify">M-a rugat:</p>
               <p rend="justify">—  Hai, spune da.</p>
               <p rend="justify">—  Lasă, spun eu „da” la ofiţerul stării civile.</p>
               <p rend="justify">Am vrut să continui să glumesc, dar am simţit că mă copleşeşte o tristeţe grea.</p>
               <p rend="justify">—  La ce te gândeşti, Diana?</p>
               <p rend="justify">—  Mă gândesc, Alex, cât de fericită aş fi fost altădată să te aud spunându-mi că vrei să fiu nevasta ta.</p>
               <p rend="justify">—  Spune că nu-i prea târziu, Diana. Să ştii că de multe ori m-am gândit ce minunat ar fi să fii nevasta mea. Viaţa mea e atât de goală altfel! Să vezi, Diana, o să ne înţelegem.</p>
               <p rend="justify">A  venit lângă mine, pe divan, şi-a lipit pieptul de spatele meu, mi-a strâns braţele cu palmele, şi-a proptit bărbia de umărul meu şi a continuat cu vocea scăzută, gravă:</p>
               <p rend="justify">—  Ştii, eu cred că neînţelegerile noastre de aici veneau, îmi lăsai prea mult timp liber, fiindcă nu erai liberă tu. Fiindcă nu te aveam lângă mine, fiindcă tot timpul eram furios pe tine că nu eşti singură. Divorţează, Diana. Nu ştii cât de gelos sunt. Vreau să cred că între tine şi Michi nu-i altceva decât prietenie, aşa cum m-ai încredinţat de atâtea ori. Apoi mă gândesc mai bine şi mă apucă furia. Ce înseamnă – „numai prietenie” -? Poate un bărbat, lângă tine, să fie numai prieten? Şi apoi, nu-mi place să te ştiu tot timpul înconjurată de oameni</p>
               <p rend="justify">—  De cine ai vrea să fiu înconjurată? Am întrebat, bucuroasă că s-a îndepărtat de subiectul „Michi”.</p>
               <p rend="justify">—  De mine, numai de mine.</p>
               <p rend="justify">Mâinile cu care îmi ţinea umerii au coborât pe sâni şi, cu gura lipită de ureche, mi-a şoptit:</p>
               <p rend="justify">—  Uite, aşa aş vrea să te pot ţine tot timpul, şi când nu sunt lângă tine, să te pot închide, sau să devii urâtă, urâtă foc!</p>
               <p rend="justify">—  Cum mă găseşti, Alex<hi rend="color(#000000)">…</hi>?</p>
               <p rend="justify">—  Nu pot să-ţi spun cum. Vezi, frumoase mai sunt şi alte femei, pe când tu. Diana, în toate femeile te-am căutat pe tine<hi rend="color(#000000)">…</hi>
               </p>
               <p rend="justify">—  De ce m-ai căutat, când, la mare, anul trecut, am venit eu la tine? Ştii, Alex, mai aveam două examene, şi eram bine pregătită. Am plecat spre Universitate, am urcat două din cele patru-cinci trepte, şi m-am oprit. Poate că eram epuizată, altfel nu-mi explic cum s-a putut întâmpla una ca asta. M-am gândit la tine cu un dor cumplit! S-ar fi spus că îl ţineam până atunci închis cu şapte lacăte, care au sărit deodată. Şi am simţit că n-am să pot răspunde la nici o întrebare, c-am să cad la examen. Parcă-mi pierdusem minţile. Am fugit, am umblat pe străzi, căutând să mă adun, să înţeleg ce se întâmplă cu mine. Dar n-am fost în stare. Am venit acasă, mi-am făcut geamantanul şi, după câteva ore, eram în tren, în drum spre tine. De ce nu mi-ai spus atunci, acolo, la mare, că vrei să te însori cu mine?</p>
               <p rend="justify">—  Nu ştiu, Diana. Nu mă chinui. Nu ştiu ce-a fost. Totul e aşa simplu acum. Sunt fericit. Mă şi văd trăind cu tine în aceeaşi casă, avându-te mereu, în permanenţă, numai pentru mine. Duminică după-masă o să mergem la cinema, Nanuc, la filme poliţiste. La teatru o să mergem la balconul al doilea, fiindcă n-o să avem bani, şi, după actul întâi, o să plecăm acasă. Asta mai ales, Nanuc; o să stăm acasă la noi tot timpul. O să fie miraculos. Când o să sune cineva la uşă, n-o să deschidem. Şi n-o să avem telefon.</p>
               <p rend="justify">L-am luat de gât şi ne-am sărutat ca după o absenţă lungă şi ca un jurământ că niciodată nu ne vom mai despărţi. Apoi i-am sărutat părul, fruntea. (Voiam să mă conving că există, că suntem împreună iar, că fericirea e în mâna mea, concretă, aşa cum e scoarţa unui copac, o ceaşcă, o carte.)</p>
               <p rend="justify">Zăpada de pe acoperişurile caselor sclipea sub cele din urmă raze ale soarelui.</p>
               <p rend="justify">Alex a spus:</p>
               <p rend="justify">—  Credeam că n-o să mă pot bucura niciodată de soare din cauza Adinei. Fata care a murit.</p>
               <p rend="justify">L-am întrebat:</p>
               <p rend="justify">O iubeai, Alex? De ce ai plecat cu ea?</p>
               <p rend="justify">Mi-a luat obrajii în mâini şi m-a privit cu ochi mari, albaştri, cinstiţi.</p>
               <p rend="justify">—  Eşti un prost, Nanuc. Nici nu am cunoscut-o până în ziua plecării. Din întâmplare, l-am întâlnit în dimineaţa aceea pe fratele ei – am fost colegi, am făcut împreună şcoala de aviaţie. Nu-l mai văzusem de ani de zile. Mi-a spus că pleacă la Predeal cu maşina şi m-a poftit şi pe mine. Am primit numaidecât, ca să te văd, mi-era dor de tine.</p>
               <p rend="justify">Mi-am vârât obrazul în reverul hainei lui şi m-am gândit iar: „Ce simplă şi bună poate să fie viaţa!” Mi-am amintit de Două Mai.</p>
               <p rend="justify">—  Satul de lângă Mangalia.</p>
               <p rend="justify">—  De şcolăriţa care scria celei mai bune prietene: „Ilinco, mi-ar plăcea să trăiesc la ţară, Petre Barbu să fie bărbatul meu, să avem copii, câini mulţi şi păsări. Şi viaţa să fie numai atât”.</p>
               <p rend="justify">În seara aceea eram hotărâtă să-i spun lui Michi că trebuie să mă despart de el, că vreau să fiu liberă, că nu se mai poate altfel. Dar când a intrat în casă, aproape că nu l-am recunoscut, atât era de vesel, şi parcă mi se părea mai mare, mai greoi ca oricând. Vorbea precipitat, împleticit, fericit, cum nu-l mai văzusem:</p>
               <p rend="justify">—  Am găsit o slujbă! De când vreau să scap de minister! Aici o să-mi fac meseria de chimist. La o mare tăbăcărie. E o situaţie extraordinară, Diana! Voi câştiga de trei ori mai mult! De două săptămâni alerg. Dar nu-ţi mai spun amănunte. Uite contractul! Am vrut să-ţi fac o surpriză. Mâine îmi dau demisia de la minister, Dianet. Ce vrei să-ţi cumpăr mâine, o vulpe argintie?</p>
               <p rend="justify">Sunt fericită că-l voi şti ducând de aci înainte o viaţă îmbelşugată, într-un loc în care va munci cu tragere de inimă şi va avea răspundere mare, ca să-i lipsesc cât mai puţin. E bine că nu va putea crede că plec din cauza lipsurilor materiale, că nu se va simţi umilit. Dar sigur că trebuie să mai treacă iar câteva zile ca să-i vorbesc de despărţire. Nu mă îndur să stric acum atâta bucurie, să torn apă rece peste atâta entuziasm, dar hotărârea mea e luată, iremediabil.</p>
               <p rend="justify">A  doua zi m-am întâlnit cu Alex. L-am făcut să priceapă că trebuie să aibă răbdare, că nu-i momentul potrivit să-i vorbesc lui Michi de despărţire. A fost înţelegător.</p>
               <p rend="justify">O  săptămână mai târziu, ne-am întâlnit din nou. Părea puţin îndepărtat, obosit sau poate distrat. Mi-a arătat o carte poştală ilustrată din Egipt.</p>
               <p rend="justify">—  Uite, mă invită un prieten. Aş vrea să plec.</p>
               <p rend="justify">Era desigur o glumă.</p>
               <p rend="justify">—  Cu mine, sau fără?</p>
               <p rend="justify">—  Vezi, el nu ştie că exişti.</p>
               <p rend="justify">—  E un prost, dacă nu ştie! Glumeam, sărutându-l.</p>
               <p rend="justify">Alex părea distrat. Într-un târziu, am vrut să-l întreb la ce se gândeşte, dar mi-am amintit că din curiozitatea asta nesăbuită ieşeau altădată cele mai multe certuri. Ca şi altădată, fiecare minut trecea greu, fiindcă mă întrebam clipă cu clipă ce îl preocupă, dacă nu cumva i-a pierit elanul din ajun. Totuşi, la despărţire, l-am întrebat dacă rămâne acasă diseară. Mi-a răspuns că este invitat la un bridge.</p>
               <p rend="justify">Eu m-am dus cu Michi la cinematograf. În faţa mea, o pălărie mare mi-a amintit de Gina, prietena Colettei. Ea purta întotdeauna o pălărie mare, de olandă albastră, tighelită. Asta era de fetru, dar avea aceeaşi culoare, aceeaşi linie. Când a sucit puţin capul, era chiar Gina. Bărbatul ei, în dreapta; Colette, în stânga; lângă Colette, Alex. Aveau capetele foarte apropiate, şopteau ceva, râdeau. În pauză, Alex şi Colette şi-au luat rămas bun de la ceilalţi (veniseră deci împreună şi înaintea lor). Când să plece, au dat cu ochii de noi, ne-au salutat.</p>
               <p rend="justify">Cred că în clipa aceea aş fi putut să ucid. Înţelegeam pentru prima dată psihologia femeilor despre care citeam în rubricile faptelor diverse că au tras un glonte, că au băgat cuţitul, ca şi-au ciopârţit amantul. Asistasem şi la procese de mare scandal, uneori de mare cruzime şi vulgaritate. Îmi venea să strig „Nu se poale! Nu-i adevărat!” Şi, iată, mă simţeam deodată în stare să ucid, plătind oricât de scump plăcerea de a scăpa de acest „cap de măgar”, care, ca în Visul unei nopţi de vară, mi-a apărut în cale, într-o clipă în care fusesem, se vede, blestemată ca să mă îndrăgostesc. Dar toate răzbunările pe care le imaginam mă lăsau nemulţumită. Se pricepea să chinuie cu prea mult rafinament acest Alex, pentru ca simpla lui moarte să mă satisfacă. Văzusem un film în care un nevinovat era torturat şi apoi stropit cu apă, ca să se trezească, să fie torturat din nou. Aceasta era metoda pe care Alex o folosise cu mine. De câte ori i s-a părut că mă trezesc, a luat-o de la început. La rândul meu, simţeam nevoia să-i răspund cum se cuvine. Tot felul de schilodiri îmi apăreau în minte. Chiar şi cea mai vulgară dintre răzbunări, cea mai crudă: Nu ştiu care dintre maeştrii barei spusese cu cinism: „Il a été puni par oů il a pčche”30 atunci mi s-a părut de neînţeles, de neconceput. Acum mintea mă purta prin toate urâciunile vieţii. Îmi aminteam de anume desene de Goya, viziuni monstruoase. Înţelegeam, în sfârşit, ce înseamnă ura. Omul ăsta m-a făcut să cunosc toate sentimentele omeneşti.</p>
               <p rend="justify">Bineînţeles că, în cele din urmă, m-am liniştit. Răzbunarea se consumase, în imaginaţie. Şi desigur că eram hotărâtă să nu-i spun un cuvânt, să nu fac un gest. Dar am putut în clipele acelea să măsor forţa dragostei mele prin ura cumplită care mă bântuia. Şi am fost sigură că voi avea voinţa de a mă vindeca.</p>
               <p rend="justify">Dar asta nu-i tocmai uşor. Şi oricât de greu mi-ar fi să mărturisesc, într-o zi n-am mai putut indura: „Trebuie să-l văd. Să-l aud”. L-am chemat la telefon. Nu ştiam ce-i voi spune. Nu pregătisem nimic. Cred că nădăjduiam să nu-l găsesc acasă.</p>
               <p rend="justify">Nu s-a mirat. Cu aerul cel mai umil, a vorbit întâi el:</p>
               <p rend="justify">—  Te-am aşteptat azi două ore ca să te văd ieşind din casă.</p>
               <p rend="justify">—  De ce?</p>
               <p rend="justify">—  Simţeam nevoia să te văd, Diana, să-ţi vorbesc. Dar când te-am văzut, n-am îndrăznit.</p>
               <p rend="justify">Am întrebat, fără rost:</p>
               <p rend="justify">—  Ce-aveai să-mi spui?</p>
               <p rend="justify">—  Nu ştiu. Dar tu?</p>
               <p rend="justify">—  Eu voiam să ştiu ce mai faci.</p>
               <p rend="justify">—  Uite, stau. Număr franjurile fotoliului, te aştept.</p>
               <p rend="justify">Ca hipnotizată, am traversat străzile, m-am strecurat printre vehicule, fără să ţin seama de nimic, fără să simt dacă afară e cald sau frig. Totuşi, în vitrina unui magazin am văzut că bascul îmi alunecase pe ceafă şi, instinctiv, l-am potrivit mai bine. Iar când am ajuns în blocul unde locuia Alex, am luat ascensorul, de data asta fără să mă mai sinchisesc că întâlnesc pe cineva. Alex mă aştepta, cu uşa întredeschisă. Când l-am văzut, l-am întrebat cu o voce care nu era a mea, repezită, aspră:</p>
               <p rend="justify">—  Ce aveai să-mi spui? (Ca şi când pentru asta venisem.)</p>
               <p rend="justify">—  Aveam să-ţi spun că. Uite, fotoliul ăsta are opt sute douăzeci şi trei de franjuri.</p>
               <p rend="justify">—  Asta puteai să-mi spui la telefon.</p>
               <p rend="justify">—  Dar. Parcă tu crezi până nu vezi?!</p>
               <p rend="justify">—  Dar şi când văd, nu-mi iese din cap!</p>
               <p rend="justify">Alex, ca şi când n-ar fi auzit, nu ar fi înţeles, mi-a propus să mâncăm îngheţată. Asta m-a scos din sărite. Dar tot eu mă întrebam: „Pentru ce sunt aici? Ce mai caut aici? Ce vreau?”. Desigur că e absurd să găsească tot felul de explicaţii ingenioase ca să cred că întâlnirea lui cu Colette a fost întâmplătoare, că a fost nenorocit în toate zilele când nu ne-am văzut. Dar trebuia să recunosc că nu ştiam ce vreau. Era prea limpede că, atunci, în după-amiaza aceea, când făceam planuri de viitor împreună, exista în mintea lui întâlnirea cu Colette, fixată dinainte, cine ştie în ce altă după-amiază, alături de ea. Şi eram acum furioasă pe mine, numai pe mine. Ce căutam acolo? Şi dacă eram acolo, de ce despicam firul în patru?</p>
               <p rend="justify">Alex a scos îngheţată din frigider şi a pus-o în farfurioare, pe dulap, apoi m-a luat de mână:</p>
               <p rend="justify">—  Hai, Diana, să vezi ce bună e!</p>
               <p rend="justify">Mâncăm amândoi în picioare şi nu scoatem un cuvânt. Ca să curm tăcerea, am spus:</p>
               <p rend="justify">—  Azi la prânz n-am mâncat nimic.</p>
               <p rend="justify">—  Eu, dimpotrivă, să-ţi spun, să te sperii: vinete – o porţie enormă – sparanghel cu maioneză, sărmăluţe în foi de viţă cu iaurt.</p>
               <p rend="justify">Îmi zvâcneau iar tâmplele, dar căutam să mă potolesc şi, aparent liniştită (ştiam că nu-l mai iubesc, că sunt ultimele toxine care nu-mi dau pace; poate că dacă ne-am certa, dacă aş urla, m-aş linişti), l-am întrebat:</p>
               <p rend="justify">—  Ce mai face Colette?</p>
               <p rend="justify">—  Nu ştiu, n-am mai văzut-o.</p>
               <p rend="justify">—  De când?</p>
               <p rend="justify">—  De mult.</p>
               <p rend="justify">—  În tot cazul, ai mai văzut-o din seara aceea. Altfel, mi-ai spune: „Nu am văzut-o de atunci, de la cinema”.</p>
               <p rend="justify">A răspuns, plictisit:</p>
               <p rend="justify">—  Da, am mai văzut-o joi, la Gina, era ziua ei.</p>
               <p rend="justify">—  Dar de când eşti tu prieten cu toată lumea asta?! Eu nu ştiam nimic.</p>
               <p rend="justify">—  Ce sens are, Diana, „conversaţia” asta? Pentru asta ai venit? Ce-mi pasă mie de Colette! Uite, am văzut-o aseară pe la nouă în spatele Universităţii cu cineva, şi nu mi-a făcut nici o impresie.</p>
               <p rend="justify">Pentru Alex supremul argument era: „Nu mi-a făcut nici o impresie”; pentru mine, dimpotrivă. Ca să-mi spună că nu l-a supărat că a văzut-o pe Colette cu cineva pe stradă, înseamnă că recunoaşte că există între ei o intimitate, o situaţie în care ar fi fost firesc să-i facă „o impresie”. Mi-am luat bascul în mână şi, fără să mai spun nimic, am plecat.</p>
               <p rend="justify">Am traversat iar străzile printre trăsuri şi maşini, fără sa mă feresc de ele, cu o siguranţă de somnambul.</p>
               <p rend="justify">M-am întors spre casă, sleită. Nu mai aveam în suflet nimic. Nici în cap. O maşină era cât p-aci să mă calce. Nu m-am speriat deloc. Am umblat pe ploaie mult. Nu mai ştiu cât. În cele din urmă, m-am pomenit acasă. Am descuiat uşa, mecanic, am intrat înăuntru şi m-am aşezat pe acest taburet de lângă masă, am deschis caietul şi, pe nerăsuflate, am început să scriu. Din când în când, mă uitam nepăsătoare la urmele de apă pe care le lăsau pe parchet pantofii mei, priveam picăturile de apă care curgeau din basc pe masă. Şi iată, pe fondul castaniu al mesei, descopăr două plicuri albe.</p>
               <p rend="justify">Mi-era frig. Apa de pe obraz mi se prelingea pe gât. Lucrurile se lipeau de mine.</p>
               <p rend="justify">Îmi scrie Ştefăniţă: „Diana, tu crezi că dacă nu răspunzi la scrisorile mele, se schimbă ceva?</p>
               <p rend="justify">Nu ai înţeles, Diana, că te iubesc de atunci, de când aveai 16 ani, la Mangalia?</p>
               <p rend="justify">Cum crezi că s-ar putea să nu te mai iubesc într-o zi? Ce-ar trebui să se întâmple pentru asta?</p>
               <p rend="justify">Suferinţa mea de acum e viaţa mea. Fără dragostea mea pentru tine, nu mă mai închipui în viaţă decât în stare de demenţă, poate. Să trăiesc fără să te iubesc ar fi pentru mine ca şi când nu aş mai simţi căldura soarelui, răcoarea ploii, şi totuşi aş trăi. Vreau să te iubesc totdeauna, Diana, nu vreau să mă despart de sentimentul meu. Cred că ăsta-i motivul pentru care nu vreau să mor. E adevărat că mă liniştisem. Dacă ai fi fost fericită, poate m-aş fi resemnat, şi, cu timpul, cine ştie. Dar aşa.”</p>
               <p rend="justify">Mai departe nu am citit. La ce bun?!</p>
               <p rend="justify">Geo nu-mi scrie că mă iubeşte, dar citesc asta sub fiecare rând, în stăruinţa pasionată cu care mă cheamă. La sfârşit, Michette aşterne şi ea două rânduri sub o pată de cerneală: „Diana, am şi pregătit meniul pentru seara sosirii tale. Hai! Te aşteptăm cu toţii”.</p>
               <p rend="justify">Am rămas aşa cum am venit, de parcă altcineva ar fi citit cele două scrisori în locul meu, împietrită, fără să pot face o mişcare, fără să pot desclşeta dinţii. Deodată, s-au deschis ferestrele şi s-au izbit de perete. M-am ridicat şi am încercat să le închid, dar vântul le împingea mai tare decât mine. Se pornise o furtună aiuritoare. Cu greu am reuşit să le fixez. Când m-am întors, am călcat pe o sticla, care s-a spart. Am tras, speriată, piciorul. Sub cioburi, a apărut capul tatii, fotografia lui într-un cadru mic, oval. Nu ştiu cum de căzuse de pe placa de marmură de deasupra caloriferului. Am ridicat-o, m-am aşezat în fotoliu şi m-am uitat la ea îndelung. Cum de-l uitasem pe tata? Privirea îmi trecea zilnic peste fotografia asta, ca peste atâtea obiecte din casă cu care te-ai obişnuit. Şi, iată, îmi vin iar în minte zilele de la spital, îi simt în palmă creştetul capului, când îl ridicam şi-l ajutam să bea. Şi lacrimile îmi alunecă pe faţă. Am plâns în hohote, am plâns până m-am speriat de propriul meu urlet. Apoi am simţit nevoia să plec. Dar unde? „Oriunde!” mi-am răspuns. Şi, liniştită, m-am îmbrăcat şi am ieşit. Ploua cu picături mari, care izbeau, ameţite, în toate direcţiile, fugărite de vânt. Nu ştiam unde mă vor duce paşii, şi totuşi traversam străzile, cu mişcări sigure, de somnambul.</p>
               <p rend="justify">Am ajuns acasă la mama. Nu m-au oprit nici bezna de pe scara îngustă, nici mirosul de butoaie, de igrasie şi lăzi, nici frica de şobolani. Doar când am pus mâna pe clanţa rece, când am apăsat, şi uşa nu s-a deschis, m-a prins groaza că mama nu e acasă, că mama nu mai există, că am pierdut-o, că m-am pierdut. Şi atunci, cu pumnii, cu picioarele, cu toată deznădejdea, am bătut. Ca prin miracol, s-a deschis uşa, şi mama a apărut în cadrul ei, înaltă, frumoasă, albă, cu părul de argint, cu ochii liniştiţi, de un verde-transparent, curat, răcoros, cum e marea într-unele după-amiezi de vară. Şi acolo, în prag, fără un cuvânt, în picioare, mi-am lăsat capul pe pieptul ei, plin, generos, cu pielea aceea netedă, caldă, cu iz de liliac, cu tot ce-mi amintea copilăria.</p>
               <p rend="justify">Maricica a intrat pe uşă, cu faţa udă de ploaie şi scuturându-se ca un căţel muiat:</p>
               <p rend="justify">—  Ei, ce vânt te aduce, Diana?</p>
               <p rend="justify">Mă întreb iar şi iar ce fel de om este Alex şi cum am ajuns să-l iubesc atât de mult. Răsfoiesc caietele astea, nădăjduind că ele mă vor lămuri, şi sunt uimită cât de puţin am izbutit se redau aici tortura şi umilinţa mea din vara trecută, la mare. Cum m-am putut întoarce la Alex? E inexplicabil şi mă roade, aşa cum ştie să roadă regretul, mi-e penibil şi mi-e silă, ca de un fir de păr pe care l-ai găsit în mâncare, cramponarea mea de cuplul Alex-Colette; încăpăţânarea cu care mă ţineam de ei pas cu pas, continuând să analizez totul, ca şi când n-ar fi fost totul simplu şi limpede de la început? Îmi amintesc că o dată am găsit-o pe Gina singură pe plajă. Nici Colette, nici Alex nu erau. Atunci, am pornit pe drumul prăfuit, spre casă, hotărâtă să-i pândesc la fereastră. Alex şi Colette veneau de sus. Soarele dogorea, fruntea îmi era rece, capul – năuc. Le-am spus că mi-am uitat boneta de baie, deşi e caraghios că pentru atâta lucru să te întorci şi cu toate că ştiam că am lăsat-o pe plajă, cu toate lucrurile mele, şi că atunci când o vor găsi, vor înţelege totul şi vor surâde ironic. Când am intrat în casă, m-am văzut în oglindă. Aveam pe frunte o cută adâncă, verticală. Am încercat să-mi descreţesc fruntea, să zâmbesc, să-mi regăsesc expresia obişnuită, şi nu am putut.</p>
               <p rend="justify">Mă întreb acum, după atâta vreme, cum de-am putut umbla cu toată mizeria întipărită pe faţă, de ce nu plecam, de ce nu am plecat de la început, de ce nu am intrat în alt grup de tineri, de ce nu am fugit?</p>
               <p rend="justify">Când m-am întors, Alex, Colette şi Gina nu mai erau. I-am aşteptat până ce n-a mai rămas nimeni pe plajă. S-au întors cu barca abia pe la ora două. Fuseseră înot până la ponton şi făcuseră plajă acolo. Iar eu stătusem ore întregi în soarele necruţător, fierbinte, parcă numai pentru a păzi lucrurile lor.</p>
               <p rend="justify">Cum s-au putut întâmplă toate astea?</p>
               <p rend="justify">Îl văd neras, desfigurat aproape, cu ochii grei de lacrimi, când s-a întors de Ia Capul Caliacrei. Şi din nou alături de Colette, la cinematograf. Şi o revăd pe Katia. O dată, într-o duminică la ştrand, omul de la vestiar m-a întrebat: „N-aţi plecat la Snagov?” „De ce la Snagov?” „Domnul Alex a venit şi şi-a luat costumul; a spus că face baie la Snagov”. Câteva zile mai târziu, întâlnind-o pe Katia, mi-a spus: „Duminică am înotat la Snagov”.</p>
               <p rend="justify">Amintirile suferinţelor mele şi dezgustul pe care îl simt când mă gândesc la toate aceste întâmplări, poate mărunte, luate în parte, mă umilesc, dar mă ajută să mă despart de Alex iremediabil. De altfel, chiar melancolia aceea, atât de atrăgătoare altădată, azi mi se pare un semn al ratării. Cu ce se ocupă Alex? Care sunt preocupările lui? Cum de se mulţumeşte cu banii de buzunar pe care îi dă mama lui, din ferma pe care o lucrează singură pe câte ştiu? De ce n-a terminat Medicina? Ce aşteaptă? Ce caută? De ce n-a putut alege între Colette şi mine? Colette e liberă, de ce nu se însoară cu ea? De ce e veşnic nemulţumit, trist? Suferinţa lui nu-i oare o inaptitudine la fericire? Nu suferă oare de o penibilă neputinţă de a-şi găsi în dragoste împlinirea sufletească, după cum femeile frigide trec drept cochete înverşunate, când ele nu sunt decât nefericite care nu-şi găsesc în legăturile cele mai intime o satisfacţie totală, o descătuşare, un echilibru. Dar eu ce am căutat în această iubire? Dacă nu m-aş fi trezit acum, nu s-ar fi întâmplat totuşi să mă trezesc într-o zi şi să-l văd despuiat de tot ce a ţesut imaginaţia mea?</p>
               <p rend="justify">Nimic nu mai e limpede dar ştiu că, după toate câte s-au întâmplat, nu mă pot întoarce la Michi.</p>
               <p rend="justify">Aş vrea să fiu departe de amândoi şi de tot ce a fost viaţa mea de până acum, şi să iau totul de la început.</p>
               <p rend="justify">Nu mă gândesc decât la plecare. Uneori mi se pare că e o nebunie. Michi face planuri să ne luăm o casă mai mare, luminoasă (încă nu am stat într-o casă luminoasă). Iar eu îmi spun: „Şi dacă ar fi o nebunie?” Orice, numai să nu rămân pe loc. Dacă ar fi numai o încercare, dacă viaţa mea cea nouă n-ar fi decât o înfrângere, şi tot sunt în câştig, fiindcă voi fi cunoscut un nou aspect al ei: lupta. Înfrângerea mă va ajuta poate să găsesc drumul bun. Azi sunt ca un bolnav care are de ales între a trăi bolnav totdeauna, a asista la viaţă izolat de ea.</p>
               <p rend="justify">—  Ca o pasăre între gratiile coliviei – sau a se supune unei operaţii grele, care poate să-i dea sănătatea, putinţa de a se integra în viaţă, dar riscând moartea. Eu aleg bisturiul. Miza cea mare e viaţa. Dacă va fi necesar, voi plăti. Totuşi, trebuie să încerc altceva, altfel. Poate de aceea se spune că Dumnezeu e bun, mărinimos, fiindcă, după ce ne-a lăsat toate cărările deschise spre mizerie, ne-a dat libertatea să-i punem capăt când vrem. Mă voi putea retrage după bunul meu plac. Dar trebuie să mai încerc, să mai caut, poate mai există un drum.</p>
               <p rend="justify">Când stau în câte o seară acasă, cu Michi, numai noi doi, eu, cu o carte pe care rareori o citesc (gândurile sunt totdeauna adunate în jurul neliniştii mele, al unui dialog pe care-l plăsmuiesc, al unei scrisori lungi), el, cu gazeta pe care o citeşte atent, dându-i însemnătatea pe care o dă oricărui lucru (pentru Michi toate sunt deopotrivă importante), mă izbesc câteodată de prezenţa lui, aşa cum te izbeşti de un copac când umbli neatent, preocupat, pe stradă. E acolo în fotoliu, cu obrazul bucălat, serios, de copil pasionat de mecanismul unei jucării, cu gene dese, scurte, cu o frunte sub care totul e bine orânduit şi pentru totdeauna. Eu sunt ca un drumeţ care s-a adăpostit aici, în casa asta, cu nume fals şi care nu spune nici de unde vine, nici de ce a venit, nici când şi încotro a pornit. Atunci simt nevoia să-l ating, să mă încredinţez că Michi, cel de colo, este o realitate; mă duc, mă aşez pe braţul fotoliului, îl sărut uşor pe frunte, pe obraz. El, la început, se apără, dând puţin de tot capul la o parte, aşa cum ar face dacă l-ar supăra o muscă, apoi se lasă sărutat, cuminte. Alunec la el în braţe. Michi îşi potriveşte altfel jurnalul: cu o mână îl ţine, cealaltă o pune pe umărul meu.</p>
               <p rend="justify">Mă văd la fereastra unui tren care a pornit; văd trenul la prima cotitură. Michi e pe peron. O clipă îl mai văd eu pe el şi el pe mine, ne vedem încă, dar e ca şi cum am şi ajuns la celălalt capăt de drum, ca şi când toată distanţa care va fi după trei zile de mers s-a şi realizat, chiar din clipa aceea, între noi, iremediabil.</p>
               <p rend="justify">Michi ştie acum că vreau să plec. Sunt opt zile de când i-o spun mereu şi, totuşi, în seara asta a jucat bridge, şi acum doarme liniştit (poate fiindcă nu crede în seriozitatea hotărârii mele).</p>
               <p rend="justify">Eu nu pot dormi şi nu voi putea dormi toată noaptea.</p>
               <p rend="justify">De la Ştefăniţă îmi vin scrisori pasionate. De la Geo, scrisori cumpătate, dar amândoi, cu aceeaşi hotărâre, mă cheamă. Michi vine acasă cu ochii mari, îngrijoraţi, păstrând parcă totuşi o licărire de optimism. Îi repet, de parcă aş fi hipnotizată: „Vreau să plec!” Michi tace. Ochii i se umplu de lacrimi, mă sărută pe obraz (o ploaie măruntă de sărutări, cu care parcă vrea să se încredinţeze că încă nu am plecat).</p>
               <p rend="justify">—  Nu, Dianet mititel, nu, micuţa mea, ţi-am explicat, nu se poate. M-ai înţeles, nu? Tu eşti a mea. Asta e aşa, e pentru totdeauna. Să nu mai vorbim despre plecare, Diana, te rog, draga mea. Să vezi, o să fim fericiţi, Dianet.</p>
               <p rend="justify">Lacrimile îi curg pe obraz şiroaie; obrazul de copil.</p>
               <p rend="justify">—  Limpede, deschis, cu ochii mari şi gura mică.</p>
               <p rend="justify">—  Se întunecă.</p>
               <p rend="justify">Dar cu cât văd mai lămurit că nu pot să-l las, cu atât mai mult se întăreşte hotărârea de a pleca.</p>
               <p rend="justify">E  o lună de când mă zbat. Toată lumea în jurul meu e de acord că această plecare e nesăbuită, e o nebunie. De la sfaturile simple ale mamei, cu conţinut mai exact decât tot ce mi s-ar putea spune sub altă formă, până la izbucnirile pline de dispreţ şi de ironie ale fratelui meu („Nora! Uite-o pe Nora, care pleacă în actul trei, fiindcă e neînţeleasă!”) nimeni nu judecă altfel.</p>
               <p rend="justify">Se luminează de zi, Michi doarme. Zâmbeşte. Când m-am trezit la miezul nopţii şi m-am uitat, mirată, în jurul meu, că nu se mai joacă bridge, zâmbea tot aşa. Era înduioşat ca mă vede atât de somnoroasă. M-a dezbrăcat, m-a sărutat, mi-a spus că sunt dulce şi că o să mă dezbrace de aci înainte el, în fiecare seară. Am îngheţat, şi apoi, ca o litanie, în mine însămi: „Mi-eşti drag, Michi, foarte drag. Numai tu mi-eşti drag pe lumea asta (poate fiindcă numai faţă de tine mă simt vinovată)”. Lui nu i-am spus nimic. Bineînţeles că, dezbrăcându-mă, m-a tras de păr şi m-a lovit, fiindcă e neîndemânatic. Altădată, stângăcia lui mă scotea din sărite, acum mi-e dragă, fiindcă mi-e drag tot ce e Michi.</p>
               <p rend="justify">Într-o zi, într-una din astea din urmă, în care era plâns amândoi, mi-a spus, privindu-mă cu ochii roşii, amărât, un lucru care m-a cutremurat mai mult ca tot ce a fost rostit între noi până atunci, ca tot ce mi-a spus vreodată: „Nu te las să pleci, Dianet. O să mi te prăpădeşti. Oamenii se iau după aparenţe. O să se uite la tine şi o să spună că eşti un om mare<hi rend="color(#000000)">…</hi>  Numai eu ştiu că eşti un copil. Şi oamenii sunt răi. O să mi te prăpădeşti, Dianet. Nu mi te las să pleci. Trebuie să te ocrotesc. Tu, şi când o să ai cincizeci de ani, o să fii tot copil. Eu aşa o să te văd: copil. Şi o să te simt a mea, fetiţa mea dulce. Tu o să-mi spui mie Michi, şi eu ţie, Dianet”.</p>
               <p rend="justify">Michi doarme. Peste coapsele mele întinse apasă greutatea piciorului lui îndoit din genunchi. Îmi place acum greutatea asta, îmi place respiraţia lui cuminte şi egală, căldura lui familiară, ocrotitoare. Îmi plăcea să umblu prin casă după el, ca un căţel, şi-l conduceam totdeauna, când pleca, până la uşă.</p>
               <p rend="justify">Ca un câine sunt legată acum de toată atmosfera asta de obişnuinţă, pe care a creat-o în jurul meu.</p>
               <p rend="justify">Acum, când sunt hotărâtă să plec, văd că afară de Michi nu mă simt legată de nimeni şi de nimic. Pe mama, mi se pare că, plecând, o iau cu mine, atât este de integrată în fiinţa mea, că o voi purta oriunde cu mine, şi, oricând m-aş întoarce, mă va ierta. Între fraţii mei şi mine n-a existat niciodată o înţelegere, o legătură adevărată. Dar de Michi mi-e greu să mă despart. Pe Michi îl pierd. Mă uit la vasul ăsta rotund de faianţă albă, în care am totdeauna flori roşii, maci, dar mai ales trandafiri. La şoricelul de porţelan, care se odihneşte pe o nucă de cocos şi pe care Michi mi l-a adus ca să mă lecuiască de spaima de şoareci. la cele câteva cărţi cumpărate şi legate cu mari sacrificii. Şi nu mă sinchisesc de nimic. Mă înduioşează un pistrui pe urechea stângă a lui Michi. Casa mea, căminul meu, legătura mea cu lumea, echilibrul meu, totul pare să fie acest Michi care doarme acum, cald, lângă mine, şi toate astea le înţeleg abia acum. Dar sunt ca un bolovan care s-a prăvălit dintr-un vârf de munte – nimic nu-l mai poate opri.</p>
               <p rend="justify">*</p>
               <p rend="justify">Aici şi aşa s-au terminat caietele Dianei.</p>
               <p rend="justify">Era ora prânzului. Mama bătea în uşă cu toată puterea.</p>
               <p rend="justify">—  Ilinco, Ilinco. Ce-i cu tine? Deschide!</p>
               <p rend="justify">Dar eu nu mă puteam mişca. Pleoapele îmi erau grele; braţele – de plumb. Am avut totuşi forţa să cobor din pat, cu caietele în braţe, să deschid un sertar, la întâmplare, şi să le vâr înăuntru, să închid sertarul, să deschid uşa.</p>
               <p rend="justify">Mama nu m-a certat, dar repeta mereu, cu glas încet, îngrijorat:</p>
               <p rend="justify">—  Ce s-a întâmplat, Ilinco? De ce n-ai răspuns? Uite cum îmi bate inima. Eşti galbenă ca ceara. De ce tremuri, Ilinco? Ţi-e frig? Stai, să aduc termometrul.</p>
               <p rend="justify">—  Cred că am răcit. Aş bea un ceai şi vreau foc în sobă. Să fie cald.</p>
               <p rend="justify">—  Bine, sigur. Dar mai întâi, termometrul. Hai, fetiţo, hai, Ilinco. Treci în pat. Ce obicei prost ai să încui uşa! Am încercat să intru de câteva ori. Am ascultat la uşă. M-am gândit: o fi avut insomnie, o fi adormit târziu. Când colo, uite. Doamne fereşte!</p>
               <p rend="justify">Aşternutul era cald. Eu dârdâiam şi-mi simţeam dinţii reci, gura – încleştată. Mama vorbea despre doctor. Protestam.</p>
               <p rend="justify">—  N-am nevoie. (Nu ştiu de ce, mă gândeam că doctorul va fi Alex Dobrescu.)</p>
               <p rend="justify">Am cerut o pătură, încă una, dar îmi era din ce în ce mai frig. Mai bine plapuma. Am auzit-o pe mama: „Ea, care nu poate să sufere plapuma!”. Dar nu ştiu cui se adresa. Mi se părea că mă aflu afară, la poartă, că vin de departe, prin zăpadă, desculţă, că poarta e ferecată şi vreau să strig, şi nu pot, şi simt că îngheţ. Când am deschis ochii, am dat de plapuma de mătase roşie, cu nasturi albi de sidef. „Când mă voi încălzi şi voi fi singură în odaie, m-am gândit, am să-i telefonez lui Alex”. Voiam să-l privesc în faţă, să-i văd ochii. Va avea curajul să se uite în ochii mei? Alex există? Răspunde la telefon? Are voce? Alex nu e o plăsmuire a Dianei? Michi există şi el? Să fie acelaşi Tomi Ioanescu, pe care îl cunosc eu? Nu-i o coincidenţă de nume? Unde e Diana acum? Unde a ajuns trenul? În ce gară, în ce oraş? De ce vorbeşte mama de doctor?</p>
               <p rend="justify">—  Care doctor, întreb, cum îl cheamă?</p>
               <p rend="justify">Şi, din când în când, o văd pe mama cu ochii îngrijoraţi, şi iar nu mai văd decât plapuma roşie. Ba nu, iată în tavan un vultur împăiat, care ţine în gheare câte un bec. Ce puternică-i lumina! Îmi ard pleoapele. Vreau să strig să se stingă lumina, şi mi se pare că nu pot să strig. În patul de alături, cu capul proptit pe un morman de perne albe, un cap cu păr ondulat, alb, frumos – bunica Dianei. Pe un dulap, cocoţată, Diana. De pe un scăunel, Maricica mă întreabă ironic: „Ce vânt te-aduce?” Uite şi Lixa, lângă maşina de gătit.</p>
               <p rend="justify">Doctorul spune:</p>
               <p rend="justify">—  E gripă. Nimic altceva.</p>
               <p rend="justify">Să fie doctorul Alex Dobrescu? Cine e bolnav? Tatăl Dianei? E în haine negre şi pantofi de lac în plin soare pe Gabroveni. „Ilinca, ai o ţigară?”</p>
               <p rend="justify">Abia după trei zile mi -a scăzut febra.</p>
               <p rend="justify">Am răcit în noaptea în care am citit caietele Dianei. Să fi fost atât de frig? Nu ştiu. Dar ţin minte că de câte ori voiam să întind picioarele, dădeam de aşternutul rece, atât de rece, că numaidecât îmi trăgeam picioarele înapoi. Degetele îmi amorţiseră, abia mai puteam întoarce filele caietului. Stătusem sprijinită în cotul drept, până mi-a amorţit braţul. Atunci, am căutat să-l anim, frecându-l, dar braţul parcă era mort. Speriată, am căutat să-l mişc, ca să-i dau viaţă. Apoi m-am sprijinit în cotul celălalt. Şi am citit iar, până ce mi-au înţepenit umărul, gâtul. Şi iar mi-am schimbat poziţia braţului. Dar, curios, nu-mi era frig. Dimpotrivă. Îmi ardeau obrajii, tâmplele, ochii. Mi-am dat seama că sunt îngheţată numai când s-a luminat de zi şi-am văzut cum îmi ies aburi din gură. Pe geamuri erau flori de gheaţă. Dar nici atunci nu m-am îndurat să las din mână caietul, să mă învelesc, să mă culc.</p>
               <p rend="justify">Ce ciudate au fost zilele astea! Tot felul de figuri defilau prin faţa mea şi se împleteau între ele neverosimil. Ştiam că sunt în pat, că sunt bolnavă, dar nu pricepeam ce căutau aici, lângă mine, ba mama Dianei, ba tatăl ei, ba acel pat cu perne multe, pe care, din când în când, apărea bunica. Totuşi, e sigur că la un moment dat am auzit vorbindu-se de o scrisoare.</p>
               <p rend="justify">Şi într-adevăr, a venit o scrisoare. E groasă, grea, pe plic sunt lipite multe timbre. O scrisoare de la Diana. Mama vrea să stea lângă mine, să-i spun şi ei ce scrie „nebuna”. Uită că toată lumea mă răsfaţă în casă, că de câteva zile se vorbeşte în şoaptă şi ascute glasul:</p>
               <p rend="justify">—  Nu mi-a plăcut niciodată prietenia ta cu Diana. Totdeauna a fost neserioasă, frivolă. Nu s-a omorât băiatul ăla pentru ea. Puiu Daniel? Şi ce băiat! Mă şi înţelesesem cu tatăl său ca, într-o zi. Dacă ţi-ar fi plăcut şi ţie. Bineînţeles. Dar ce să mai vorbim! Astea au noroc. Ce, era ea de nasul familiei Ioanescu? Şi uite, tot ea l-a lăsat, şi nici capul n-o doare. (Şi fiindcă văzuse pe plic că scrisoarea venea din Colonia, se mira întruna.) Colonia, auzi?! Dar ce caută ea la Colonia?!</p>
               <p rend="justify">Poate c-a fost la Bonn, să viziteze casa lui Beethoven. (Ard de nerăbdare să plece, ca să rămân singură şi să deschid scrisoarea.) Dar mama e indignată. S-a întors lumea pe dos! Auzi, casa lui Beethoven!</p>
               <p rend="justify">—  Şi Beethoven a fost sărac.</p>
               <p rend="justify">—  Beethoven e Beethoven.</p>
               <p rend="justify">*</p>
               <p rend="justify">Diana îmi scrie:</p>
               <p rend="justify">Sunt la Colonia, Ilinco. De pe fereastră văd Domul, o ploaie măruntă, reclama pentru apa de Colonie „4711”. E o zi cenuşie, cea mai cenuşie zi din viaţa mea. Şi sunt singură, Ilinco dragă, dragă. Mă agăţ de tine, îţi scriu ca să fiu mai puţin singură, îţi scriu fiindcă, pentru întâia dată, te simt aproape. Fiindcă, poate azi, dacă ai citit caietele mele, nimănui nu-i pot vorbi aşa cum îţi pot vorbi ţie.</p>
               <p rend="justify">Am rămas aici, suspendată. Nu am curaj să merg mai departe. N-am curaj să mă întorc. O lună înaintea plecării, nu am făcut decât să şovăi dacă să plec sau nu. Se produsese în mine o detaşare totală de tot ce nu era Michi. Era singurul om căruia îi datoram ceva. Singurul faţă de care aveam o vină, grea. Înţelegi? Toată capacitatea mea de afecţiune era pentru el. Dar, în acelaşi timp, gândul plecării mă stăpânea cu o îndărătnicie neclintită, mă bântuia ca o boală. Noaptea, când simţeam că Michi a adormit, eram apucată de panică. Voiam să-l trezesc, să-i pot spune iar că plec, sperând să mă convingă să rămân. Aprindeam lampa. Michi se strâmbă niţel.</p>
               <p rend="justify">—  Îl supăra lumina.</p>
               <p rend="justify">—  Apoi continua să doarmă liniştit, să respire regulat. Eu îl priveam şi mă simţeam legată de el iremediabil. Gândul ăsta mă înspăimânta. Voiam să tai legătura asta absurdă, să mă eliberez de ea. Voiam să-l trezesc, să nu mă mai zbat singură. Îl sărutam pe obraz, mai întâi uşor, apoi din ce în ce mai apăsat. Dar Michi, în loc să se trezească alarmat, cum te trezeşti când veghezi lângă un bolnav, continua să doarmă liniştit, fiindcă noaptea e făcută să dormi, şi fiindcă aşa e Michi, face fiecare lucru frumos, la timpul său. Dar dimineaţa, după o oră, două de somn, începeam să ezit din nou, între puterea care mă ţinea pe loc şi cea care mă trăgea spre altă viaţă. Spre „viaţă”, îmi spuneam eu.</p>
               <p rend="justify">Parcă acea dorinţă de a fugi în lume, de care o auzeam în copilărie pe mama suspinând, acea nostalgie fără nume, cu care venisem parcă pe lume, evadarea, în care vedeam marea soluţie a tuturor nemulţumirilor adunate, a tuturor deznădejdilor, mă scotea acum din minţi. Îmi spuneam: E ultimul ceas în care mai pot lua totul de la început, în care mai pot schimba o viaţă care, altfel, mă va duce spre bătrâneţe, pe nesimţite, ca monotonia tictacului de ceasornic cu care te-ai obişnuit.</p>
               <p rend="justify">—  Ce-o să devii, Diana?! Mi-a strigat mama, înspăimântată, când i-am spus că vreau să plec.</p>
               <p rend="justify">—  Tocmai asta vreau să văd şi eu: ce am să devin.</p>
               <p rend="justify">—  Uite, toate nenorocirile astea care aşteaptă clienţii la colţuri de stradă, toate şi-au lăsat într-o zi părinţii sau bărbatul, ca să fie mai fericite, să încerce.</p>
               <p rend="justify">M-am gândit: „Viaţa poate fi curmată când vrei, dacă nu ţii la ea”.</p>
               <p rend="justify">Umblam toată ziua pe străzi, fără rost, fără să ştiu cât e ceasul, până ce-mi aminteam că Michi poate să fie îngrijorat de lipsa mea.</p>
               <p rend="justify">Am şovăit şi m-am zbătut până la ultima clipă. De marţi până vineri, când era, totuşi, hotărâtă plecarea, paşii m-au purtat peste tot, fără ca eu să particip la mişcările lor.</p>
               <p rend="justify">Joi mi-am petrecut toată seara în braţele lui Michi, în fotoliul adânc. Ochii roşii, îngrijorarea din fundul lor îl umanizau, mi-l făceau şi mai drag. Se apropia de mine, duios ca niciodată, şi mă legam de el şi mai mult. (Dacă nu pot pleca mai departe, Ilinco, e poate fiindcă văd ochii aceia măriţi de îngrijorare, fiindcă îi simt mâna pe umăr şi, obosită, am nevoie de ocrotirea ei. I-am simţit tot timpul, în tren, mâna pe umăr. Ea mă cheamă înapoi.)</p>
               <p rend="justify">Michi mi -a spus în ajunul plecării:</p>
               <p rend="justify">—  Dianet, o să mi te prăpădeşti!</p>
               <p rend="justify">Am plâns în braţele lui până am adormit.</p>
               <p rend="justify">Dimineaţa, vineri, când a sunat şi am ştiut că e omul trimis de fostul meu maestru, ca să se ocupe de paşaportul meu (trebuia să-i dau banii să-mi facă vizele), ne-am dus amândoi să-i deschidem. Michi mi-a pus mâna pe umăr, ca şi când m-ar fi simţit în faţa unei primejdii. Atunci mi-a venit în minte cuvintele astea, care mi-au tăiat orice curaj: „O să mi te prăpădeşti, Dianet”.</p>
               <p rend="justify">Am spus omului:</p>
               <p rend="justify">—  Mulţumesc, nu mai fac vizele azi, mi-am amânat plecarea.</p>
               <p rend="justify">Michi mi-a prins umărul şi m-a strâns lângă el, fără să spună nimic; parcă nu îndrăznea să creadă că rămân.</p>
               <p rend="justify">Nu a mai vrut să plece de acasă, deşi avea treburi. Se temea să mă lase singură. L-am îndemnat să se ducă.</p>
               <p rend="justify">În sfârşit, mă liniştisem. Bine sau rău, acum era hotărât. Rămâneam. După-amiază, pe la cinci, după ce a plecat Michi, le-am scris lui Ştefăniţă şi lui Geo o scrisoare, în care le povesteam amănunţit toate pregătirile pe care le făcusem, şi adăugam: „Dacă m-am răzgândit în ultima clipă, e că aşa a fost să fie, că altfel nu s-a putut, că nu mă pot desprinde de pânza de păianjen”. Dar nu am apucat să închid scrisoarea, când a venit Maricica, să-mi aducă o telegramă (la ea primeam anumite scrisori). Am întrebat-o:</p>
               <p rend="justify">—  De când o ai?</p>
               <p rend="justify">—  De două zile.</p>
               <p rend="justify">—  De ce nu mi-ai adus-o?</p>
               <p rend="justify">—  Fiindcă nu voiam să pleci, Diana. M-am gândit că dacă de telegrama asta depinde plecarea ta, mai bine nu ţi-o dau.</p>
               <p rend="justify">—  Cum ai îndrăznit?</p>
               <p rend="justify">—  Uite, am îndrăznit. Dar n-am avut curajul să aştept până mâine. Ce faci? Pleci diseară?</p>
               <p rend="justify">Telegrama suna aşa: „Vino negreşit, e mai bine pentru tine. Geo, Ştefăniţă, Michette”.</p>
               <p rend="justify">În aceeaşi seară, Michi a venit cu Alex. Se întâlniseră pe stradă. Michi l-a invitat la bridge, Alex n-a refuzat. Sigur că nu înţeleg cum de avea Michi răbdare să joace bridge, cum de nu şi-a dat seama ce a însemnat pentru mine Alex. Cum de a primit Alex să vină?! Mai târziu, au sosit încă doi prieteni. Am stat toată seara cu o carte în mână, în care rândurile, negre, îmi jucau înaintea ochilor, fără să pricep ceva. Îl vedeam pe Michi, îl vedeam pe Alex, şi eram mulţumită, dureros mulţumită, până la moarte mulţumită că nu-i voi mai vedea împreună. Că ies din mâlul în care de atâta timp mă cufundam. Trebuia să ies, să fug, să fiu cât mai curând departe. Să nu mai fie cu putinţă să-i văd împreună. Niciodată. Dar în ultima zi, după ce i-am trimis lui Geo o telegramă că plec, am şovăit. Voiam să mai rămân o zi. Să mă gândesc. „Voi trimite altă telegramă şi o scrisoare lungă”. Şi, cu fiecare pas pe care-l făceam, gândurile mele se încâlceau. Dar, dacă rămân, nu se schimbă nimic, îl voi minţi pe Michi mai departe, mă va chinui nevoia de a-l întâlni pe Alex, voi reveni la el şi voi rupe cu el, voi trăi în panică să nu afle Michi, mă voi îngloda din ce în ce mai adânc în minciună.</p>
               <p rend="justify">Şi totuşi, în faţa agenţiei de bilete am şovăit iar: „Dacă-i deschis până la opt nu cumpăr bilete. Trec mai întâi pe acasă, să-l mai văd pe Michi, să mai vorbim, să mai vedem. Dacă mă hotărăsc, am timp să mă întorc”. Am intrat numai să întreb până la ce oră e deschis. Mi s-a răspuns: „În zice minute se închide”. Fruntea îmi era de gheaţă, obrajii – văpăi. Am cerut biletul până la Paris prin Germania. Zarurile au fost aruncate.</p>
               <p rend="justify">Prin faţa cafenelei „Corso” mă salutau unii şi alţii, ca şi când nimic deosebit nu se întâmplă în viaţa mea. Treceam prin faţa lui „Corso”, salutam şi surâdeam, probabil „fermecător”, ca de obicei.</p>
               <p rend="justify">Pe Michi l-am găsit acasă, în picioare, într-o dezordine de casă care se mută, se desface. Se desfăcea viaţa noastră, Ilinco. Şi nu în închipuire, în proiecte, certuri, ameninţări. Se desfăcea simplu şi de tot. Ce era între noi? Din ce era ţesută legătura noastră ca ruperea să fie atât de dureroasă? De ce mă zbăteam? Nu ştiu, nu înţeleg nici acum.</p>
               <p rend="justify">Michi n-a ţinut să vină la gară şi n-a mai stăruit să rămân. Mi-a luat mâinile şi s-a uitat până în fundul ochilor mei.</p>
               <p rend="justify">—  Cine ar fi crezut că ne vom despărţi, Diana? Să-mi telegrafiezi când o să ajungi la Paris. Pe urmă, să nu-mi mai scrii.</p>
               <p rend="justify">—  Să nu-ţi mai scriu?</p>
               <p rend="justify">—  Nu, niciodată.</p>
               <p rend="justify">În drum spre gară mi-a venit de mai multe ori să-i spun şoferului să întoarcă. Până la Ploieşti, m-am gândit la fel. Până la graniţă, mi-am tot spus: „Dar mă mai pot întoarce!” La Berlin, mi se plimbau prin cap aceleaşi cuvinte: „Dacă vreau, mă întorc”.</p>
               <p rend="justify">Am ajuns în Colonia, şi nu mai pot pleca mai departe. Sunt istovită, Ilinco, mă tem să nu înnebunesc. Nu ştiu, e instinctul de conservare care mă trage înapoi spre bârlogul meu. Sau e o lipsă de încredere în mine mai profundă, cu rădăcini foarte adânci, e teama de viaţă, de lumea asta, care cred că-i peste tot la fel de strâmb croită? Nu ştiu ce mă împiedică să fac un pas mai departe, nu ştiu ce m-a atras tot timpul înapoi şi ce-mi dă acum tracul, panica asta. S-ar zice că pânza de păianjen s-a întins şi s-a tot întins până aici, şi se va întinde mai departe, mereu. Păianjenul ţese harnic, şi devorează în timp, fără grabă, după tabietul lui. Degeaba m-am zbătut. Şi tata s-a zbătut.</p>
               <p rend="justify">Într-o dimineaţă, înaintea plecării, m-am dat jos din pat, foarte slăbită de frământări şi insomnie, şi, în faţa unei oglinzi, capul meu, care semăna aşa de mult cu al mamei, era acum aidoma capului tatălui meu, galben şi osos, cu ochii apropiaţi şi adânciţi în orbite, aşa cum îl ţin minte şi, mai ales, aşa cum era la spital în ultimele zile. Emoţia a fost atât de puternică, încât mi-am pierdut cunoştinţa. M-am trezit în braţele lui Michi. Se uita la mine intrigat: „Ce curios! Semeni cu tatăl tău! Acum e întâia dată că-mi dau seama. Aş fi jurat că semeni cu mama”.</p>
               <p rend="justify">Îţi scriu pe întuneric, Ilinco. Afară burniţează o ploaie măruntă şi rece. Reclamele cu „4711” cu „Lavande” şi „Maria Farina” străpung întunericul. Domul se cufundă în noapte. Nu am curaj să mă scol să aprind lumina fiindcă mi se pare că atâta timp cât nu las tocul din mână sunt lângă tine. Voi pleca mâine din nou spre Berlin, să-mi fac formalităţile pentru înapoiere.</p>
               <p rend="justify">Nu pot rămâne aici şi nu pot merge mai departe. Mă îngrozeşte fiecare figură necunoscută, mi-e frig. Parcă sunt într-un fund de prăpastie, cu tot cerul deasupra mea. Se aud claxoane de maşini, zgomote depărtate de paşi, de voci, de oraş. Pe mine, aici, nu mă vede nimeni, nu-mi dă nimeni o mână de ajutor. Regăsesc senzaţia pe care am avut-o când eram copil şi m-am pierdut la Mamaia, în gară, între oameni mari, necunoscuţi, care într-o clipă au devenit şi mai mari şi mai necunoscuţi, gata parcă să-mi facă rău, să mă înghită.</p>
               <p rend="justify">Gândul de a mă găsi în Bucureşti, de a întâlni pe stradă o faţă cunoscută, un zâmbet binevoitor, de a pune mâna pe obrazul mamei, de a auzi glasul lui Michi, de a te vedea pe tine, Ilinco, îmi pare acum necesar şi îndepărtat ca un ideal.</p>
               <p rend="justify">Ilinco, nu mai văd nimic, e întuneric. Pe ecranul negru apare acest „4711”. Mereu „4711”. Şi totuşi sunt mai liniştită acum.</p>
               <p rend="justify">Nu aş fi crezut niciodată că să pleci în lume, să fii plecată în lume înseamnă să scrii o scrisoare lungă, pe întuneric, în faţa unui dom cenuşiu şi a unor reclame luminoase pentru apa de Colonia „4711”. Şi, totuşi, cred că a trebuit să vin până aici, cred că a trebuit să trăiesc seara asta.</p>
               <p rend="justify">Diana.</p>
               <p rend="justify">L-am chemat numaidecât la telefon pe bărbatul Dianei, Are un timbru de voce sec, un fel de a vorbi lipsit de amabilitate. Pune întrebări una după alta:</p>
               <p rend="justify">—  Domnişoara Dima? A, domnişoara Ilinca. Da<hi rend="color(#000000)">…</hi>  Să-mi vorbeşti mie?! De ce? E urgent? Sunt cam ocupat. Să vin pe la dumneata?! Nu poţi veni dumneata la fabrică, sau să ne întâlnim în oraş? A, eşti răcită? Bine. Când? Bine, bine. Da. Dar nu poţi să-mi spui la telefon? Nu? Bun.</p>
               <p rend="justify">Michi Ioanescu a fost aici. Îl cunoşteam puţin. Nu am înţeles niciodată de ce e tocmai el bărbatul Dianei. Nici chiar acum, după ce am citit caietele ei nu înţeleg. Michi, pe care, de altminteri, mama îl poftise în casa noastră la un fel de serată muzicală, cu câţiva ani în urmă, cu unele intenţii matrimoniale, Michi e aşa cum îi este vocea: fără nuanţe, fără căldură. Trăsăturile care o înduioşau pe Diana, când îi urmărea somnul, nu le-am găsit, cum nu am găsit nici o urmă de dragoste pentru ea. Poate doar o tresărire când i-am spus:</p>
               <p rend="justify">—  Cred că Diana ţine la dumneata foarte mult.</p>
               <p rend="justify">A  zâmbit cu răutate, dar şi cu oarecare amărăciune şi a spus:</p>
               <p rend="justify">—  Dacă ţinea la mine „mult”, nu pleca.</p>
               <p rend="justify">Am răspuns aproape în acelaşi timp:</p>
               <p rend="justify">—  Dacă nu te-ar iubi, nu s-ar întoarce.</p>
               <p rend="justify">A  rămas puţin pe gânduri.</p>
               <p rend="justify">—  Da, asta nu prea înţeleg. (Ce curios i se părea că nu înţelege!). Mi-a scris şi mie o scrisoare, în care, drept să-ţi spun. Nu-i nimic limpede, logic.</p>
               <p rend="justify">—  Totuşi, e clar că se întoarce. Am spus eu pe un ton, nu ştiu de ce, agresiv.</p>
               <p rend="justify">—  Cine ştie de cine i s-a făcut dor. A replicat Michi ironic şi cu o lipsă de discreţie care m-a zgâriat. Apoi a continuat liniştit: A avut amanţi cu duiumul. Mi s-au spus vreo zece până acum. La început nu mi se părea verosimil, dar, pe urmă, am făcut o mică socoteală şi am văzut că se poate. În trei ani, în definitiv, trei pe an, ar fi.</p>
               <p rend="justify">L-am privit indignată. Sângele mi se urcase în obraz. Ce chef aveam să-i trag palme! Şi la omul ăsta vrea să se întoarcă Diana?! Pentru ca să-l lase pe individul ăsta a şovăit atât?! Cred că Michi de care vorbeşte în caiete cu atâta căldură e o plăsmuire a ei, iar căldura, atâta câtă avea, poate, altădată, de la ea o lua. Acum parcă-i creaţia unui laborator, un exemplar artificial, neuman.</p>
               <p rend="justify">M-a întrebat, fără ocolişuri</p>
               <p rend="justify">—  Pentru ce m-ai chemat?</p>
               <p rend="justify">—  Pentru mai multe lucruri, dar cred că nu mai eşti dispus să crezi despre Diana altceva decât că a avut un număr mai mare sau mai mic de amanţi.</p>
               <p rend="justify">—  Da, altceva nu mai sunt dispus să cred. E aşa uşor să faci literatură în jurul „sufletului complicat al femeii”!</p>
               <p rend="justify">Mi-era îngrozitor de cald. Aveam, desigur, iarăşi febră. Am spus:</p>
               <p rend="justify">—  Iartă-mă, domnule Ioanescu, că te-am deranjat.</p>
               <p rend="justify">S-a ridicat, greoi, prea înalt, şi, fără nici o ezitare, a pornit spre uşă. Dar acolo a alunecat mai întâi pe un covoraş, iar când să deschidă uşa, a încercat de mai multe ori să o tragă către el, dar nu i-a mers, fiindcă uşa se deschide în afară.</p>
               <p rend="justify">IX.</p>
               <p rend="justify">A  venit Diana. A fost aici. A stat aici, pe divan, lângă mine. Purta o rochie de catifea maro, cu guler mare de dantelă de culoarea ceaiului slab, cu mâneri le bufante pe umeri şi strâmte pe braţ, până la încheietura mâinii. Părul avea o nuanţă mai închisă ca dantela, obrazul era catifelat ca rochia, genele jucăuşe, privirea, ca şi verdele irisului, ţesută din mii de nuanţe şi profundă ca un lac adânc. Mi s-a părut uimitor de tânără. Uitasem că are abia douăzeci şi trei de ani. Dar ce mult a trăit! Căutam să găsesc o umbră din viaţa pe care a îndurat-o, o urmă din tot ce ştiam. Niciodată nu mi s-a părut atât de frumoasă.</p>
               <p rend="justify">A  vorbit puţin, a zâmbit mult. Mi-a spus că locuieşte pe strada Cometa, la etajul patru, într-o cameră mare, luminoasă, că are de gând să facă un curs de stenodactilografie, ca să-şi găsească de lucru mai uşor.</p>
               <p rend="justify">—  Licenţa în Drept nu înseamnă altminteri nimic. Sunt prea mulţi tineri licenţiaţi, şi toţi obligaţi să facă practică. Avocaţii mai vârstnici au de unde să aleagă. De ce i-ar plăti?</p>
               <p rend="justify">—  Ai vrea să te împaci cu Michi, Diana?</p>
               <p rend="justify">Mi-a răspuns simplu:</p>
               <p rend="justify">—  Cred că nu se mai poate. Da, vreau. Dar ştiu că asta nu se mai poate, oricât aş dori.</p>
               <p rend="justify">I-am vorbit despre vizita lui Michi aici, despre impresia care mi-a făcut-o – de om gol, sec.</p>
               <p rend="justify">—  Parcă sună a pepene crud.</p>
               <p rend="justify">Diana a protestat:</p>
               <p rend="justify">—  Nu, n-ai dreptate, omul ăsta mi-a dat tot ce a avut, tot ce are mai bun în el, a muncit pentru mine. A avut încredere în căsnicia noastră. Şi eu l-am făcut să sufere, şi asta nu mi-o pot ierta. Mă simt îndatorată faţă de el. Pentru totdeauna îndatorată. Şi totdeauna îmi va fi drag.</p>
               <p rend="justify">I-am luat mâna.</p>
               <p rend="justify">—  Dezleagă-te, Diana, de Michi, de Alex şi chiar de prieteni. Tu nu ai fost singură niciodată. Încearcă să fii singură. Eu am fost singură totdeauna. E o voluptate pe care merită să o trăieşti, crede-mă.</p>
               <p rend="justify">Răspunsul Dianei a fost neaşteptat. Între sprâncene i s-a ivit o cută severă, culoarea ochilor s-a întunecat:</p>
               <p rend="justify">—  Singurătatea de care vorbeşti e poate o voluptate, dar e mai ales un lux. E uşor să te izolezi când ai o casă ca asta, când lumea te caută, când ea are nevoie de tine şi nu tu de ea.</p>
               <p rend="justify">—  Totdeauna ai avut orgoliul sărăciei, Diana.</p>
               <p rend="justify">—  Am avut ceva de apărat. Eram primită peste tot, dar simţeam că mi se face a favoare; trebuia să cuceresc încă de la uşă jupâneasa, pe urmă gazda, mătuşile, unchii şi musafirii.</p>
               <p rend="justify">—  Exagerezi.</p>
               <p rend="justify">—  Ilinco, toate astea fac parte din trecut. Noi suntem foarte legate.</p>
               <p rend="justify">—  Diana, uite caietele. Ce puţin te-am cunoscut.</p>
               <p rend="justify">—  Ce puţin ne cunoaştem.</p>
               <p rend="justify">N-am mai văzut-o pe Diana. După gripa pe care am avut-o am rămas cu o tuse care nu-mi mai trecea şi tata a hotărât să schimb aerul. Sunt de câteva zile la Braşov: zăpadă, ger peste noapte, ziua cald, soare. I-am scris Dianei că am o cameră mare, cu o vedere minunată spre Hohe Warte şi i-am făcut rost de schiuri, să vină. Dar în scrisoarea ei nici o aluzie la invitaţia mea.</p>
               <p rend="justify">Ilinco dragă, Michi a venit azi după-masă (cea dintâi zi în care nu-l mai aşteptam). Mi se părea că am să-i spun mii de lucruri, să-i pun mii de întrebări. Dar faptul că-l vedeam acolo, ca de obicei, mi s-a părut, nu ştiu de ce, aşa, fără nici un motiv, că rezolvă totul. M-am aşezat pe braţul fotoliului, ca altădată. Mă aşteptam să vină lângă mine, dar Michi, străin, rece. A rămas în picioare, fără să spună un cuvânt. Abia târziu a vorbit, privind pe fereastră – o privire imprecisă, care dădea un farmec străin trăsăturilor lui. Chiar timbrul vocii, scăzut, puţin răguşit, m-a surprins plăcut.</p>
               <p rend="justify">—  S-a răsturnat ceva în mine. Diana. Credeam că nu pot trăi fără tine. Ar fi fost necesar să cred asta totdeauna. Eram sigur că tu n ai să mă laşi, că nu ar fi cu putinţă să te desfaci de mine. Eu, până nu ai plecat, nu concepeam existenţa mea fără tine. Nu erai o femeie, erai Dianet. Dar de la o zi la alta, ai început să semeni cu orice femeie care îşi lasă bărbatul şi pleacă; de care se poate spune că a avut amanţi. Am auzit că te-ai dat unuia şi altuia pentru bani, din viciu. Mai ştiu şi eu de ce? Nu ştiu dacă am crezut sau nu, dacă e adevărat sau nu, dar nu trebuia să se spună, eu nu trebuia să aud, nu trebuia să mi se pară posibil. Dar după ce ai plecat, voiam parcă să mi se spună, voiam cu tot dinadinsul să aud, să cred.</p>
               <p rend="justify">Am ascultat năucă. Apoi, nu ştiu cum, m-a cuprins o sumbră şi bolnavă mulţumire. Aşadar, se terminase. Ştia. Că ştia altceva, cu totul „altceva”, ce importanţă mai avea? Se rupsese parcă un cerc de fier în jurul meu. Se risipise minciuna. Michi ştia. M-am simţit dezlegată ca de un blestem care m-a obligat ani de zile să port o mască hidoasă. Eram dezlegată, Ilinco, liberă şi, într-un fel, fericită.</p>
               <p rend="justify">N-am mai spus nimic, mi-era milă de el. Înţelegeam că-i dreptul lui să fie liber, că trebuie să-l las. Şi totuşi mă simţeam atât de bine acolo, lângă el, că nu mă înduram să-l las. Era întâia clipă bună după atâta vreme. Dar mai ales mă îngrozea gândul că o să plece şi o să fiu singură iar, şi iar o să plâng în hohote. Tu ştii cum sună plânsul atunci când nu-l ascultă decât lucrurile din casă, pereţii? Din ziua în care am plecat, nu mai sunt stăpână pe nervii mei, sufăr de o incontinenţă de lacrimi, nedemnă, penibilă.</p>
               <p rend="justify">Michi a înţeles, poate, ceva din tot ce se petrece în mine.</p>
               <p rend="justify">—  Să încercăm iar să trăim împreună, Diana. Nu ştiu dacă o să fie ca înainte, dar să încercăm, draga mea. Vrei? Hai, fii cuminte, Diana, şi nu mai plânge. M-a sărutat pe obraz, s-a ridicat şi a adăugat: Acum am nişte treburi. Vreau să mă şi tund. Astă seară am bilete la concert. Le-am luat mai demult. Vin mâine dimineaţă. O să fie bine, poate. O să încercăm.</p>
               <p rend="justify">Am rămas singură iar, la fereastră, în picioare, apoi m-am aşezat la masă, să-ţi scriu.</p>
               <p rend="justify">Diana îmi scrie scrisori lungi:</p>
               <p rend="justify">Ilinco, Acum ştiu ce-i singurătatea. Fiecare bătaie de ceas mă loveşte, mă doare. Mă trezesc devreme, cum se trezesc bolnavii, sau cei care au în casă un bolnav. Mă trezesc singură. Tic-tacul ceasornicului mă omoară, dar fără el ar fi şi mai rău. Fiecare zgomot pe care îl fac e parcă străin de mişcarea care l-a provocat, fiecare gest al meu se impune atenţiei mele şi are în el parcă ceva monstruos, îl văd de parcă l-aş privi într-o oglindă care opăreşte şi deformează. Nu am impresia că azi e altă zi, fiindcă atunci când dorm, mă simt singură, neliniştită, aud zgomotul ceasornicului, mă trezesc obosită. Ceasornicul sună întocmai ca ieri. În faţa mea, pe perdeaua transparentă de tul, e acelaşi desen în zigzag, de ţesătură deasă, opacă: sunt paisprezece colţuri pe care le-am numărat aseară, pe care le număr şi acum. Am şi acum acelaşi sentiment că lipseşte de aici din casă cineva, că a murit cineva, că m-am întors de la înmormântarea cuiva care mi-e drag, că obiectele din casă, care altădată erau simple obiecte, acum capătă alte proporţii, altă importanţă, încep să se agite cu un fel de nesăbuite pretenţii de a ţine locul celui mort.</p>
               <p rend="justify">E  şase şi şase minute dimineaţa. Sunt numai trei minute de când m-am trezit, şi portăreasa care îmi face menajul vine de abia la opt. Aş vrea să cobor din pat, dar mi-e frică de zgomotul pe care îl vor face papucii mei. Treptat-treptat mă demoralizez. Îmi spun: „Există o soluţie. „ Am trăit destul, sunt obosită. Mă gândesc la Puiu. El cum a avut curajul? La urma urmei, nu e greu să iei un somnifer puternic şi să adormi, să dormi şi să nu te mai trezeşti niciodată. Ar fi o linişte bună „ca un balsam. Iată o soluţie. Dar ea poate fi amânată. (Gândul ăsta mă mai uşurează.) Imaginaţia lucrează mereu. Vei lua o doză din care lipseşte puţin ca să fie mortală. Vreau să existe totuşi o şansă să scap. Va avea femeia prezenţa de spirit să se ducă numaidecât la Michi, să-l cheme? Voi lua pastilele cam pe la ora asta, ca să-l găsească acasă. Dacă le-aş lua seara, până dimineaţa când vine să facă menajul îmi vine să strig: „Nu”. Nu mă împac deloc cu gândul unui sfârşit, Ilinco. Şi totuşi, închid ochii şi caut să-mi închipui că am luat pastilele. Dacă le-aş avea în casă, aş încerca, printr-un somn lung, să uit tot ce a fost până acum.</p>
               <p rend="justify">Ilinco, Astăzi a venit Michi din nou, şi, în aparenţă, liniştit, am vorbit mai întâi despre împăcare, apoi despre divorţ şi, în sfârşi,. Despre teatru, despre filme. Lăudam cu o aprindere exagerată poate de neliniştea pe care voiam s-o ascund filmul Mayerling.</p>
               <p rend="justify">—  Mie nu mi-a plăcut prea mult, m-a întrerupt Michi.</p>
               <p rend="justify">—  Ai fost poate cu cineva care te-a influenţat. Am spus fără rost.</p>
               <p rend="justify">Michi nu a negat.</p>
               <p rend="justify">Mă cuprinde o inexplicabilă tristeţe. Încep să simt că lichidarea însăşi va fi groaznică. Sufăr cumplit, tot atât cât sufeream când mă părăsea Alex din pricina Colettei.</p>
               <p rend="justify">—  Eşti îndrăgostit, Michi? L-am întrebat fără sens.</p>
               <p rend="justify">—  Nu. Asta nu. Dar îmi place.</p>
               <p rend="justify">—  Cum e?</p>
               <p rend="justify">—  Înaltă, brună, ca femeile fatale din filmele italieneşti de demult. Francisca Bertini, ţii minte! Sau erai prea mică?</p>
               <p rend="justify">—  Cine ar fi crezut.</p>
               <p rend="justify">—  Îmi place şi alta, ingenuă, cum ai fost tu.</p>
               <p rend="justify">Vorbea de mine la trecut. Mi-au venit lacrimile în ochi. După plecarea lui am rămas proptită, cu braţele îndoite, de uşă, cu capul pe braţe, în timp ce ascensorul cobora.</p>
               <p rend="justify">Îmi zvâcneau tâmplele, îmi era frig. Plângeam în hohote. Seara a intrat binişor pe fereastră. Singurătatea din jurul meu a început să mă apese. Mi-era frică de ea. Mi-am făcut patul să mă bag în aşternut, apoi m-am dezbrăcat în grabă şi am stins lumina. Dar întunericul m-a speriat. Am aprins-o iar, numaidecât. Târziu, mi-am adunat tot curajul şi am stins-o din nou. Eram iar în întuneric. Vântul şuiera lugubru, izbea în geam, îi simţeam răceala pe umeri. Am mers, dibuind, până la pat. Acolo am îngenuncheat, încercând să mă rog, ca în copilărie, când la Cneajovo, în iarbă, îmi pierdusem mingea, sau când m-am pierdut de mama în gară la Mamaia. Vântul gemea, cum gemea sirena la Constanţa, când eram copil. Nu mai ţin minte dacă pe atunci, într-adevăr, o auzeam în toate serile, sau aveam această impresie. Dar ştiu că-mi vâram capul sub pernă, cu mâinile lipite bine de urechi, şi nu adormeam decât aşa. La fel mi-am băgat acum capul sub pernă, să nu mai aud nimic. Aşteptam parcă moartea. „E totuşi singura soluţie”, mi-am spus. Am trăit destul! Nu trebuie să mă mai agăţ de Michi. Trebuie să-l las liber. M-am gândit să mă scol, să-i scriu o scrisoare, să-i spun: „Michi, îmi dau seama că purtarea mea de azi n-a avut nici un rost. Regret, dragă. Nu mai trebuie să ne vedem. Tu eşti făcut să trăieşti altfel, eşti cumpătat, ştii ce vrei, eşti plin de bun-simţ. Viaţa e făcută pentru oameni ca tine. Dacă nu am avut înţelepciunea de a mă mulţumi cu ceea ce am, înseamnă, că nu-s făcută pentru lumea asta, aşa cum e ea. Şi apoi, am trăit destui. De ce să te mai încurc pe tine? Michi, tu trebuie să-ţi găseşti o fată care să fie fericită că merge cu tine la cinematograf şi că se sprijină de braţul tău când traversează strada”.</p>
               <p rend="justify">Eram în genunchi, cu braţele îndoite pe marginea patului, cu capul pe braţe. Obrazul şi braţele erau ude de lacrimi. Vântul vuia, deznădăjduit, de parcă venise cu necazurile adunate de peste tot din lume, în faţa casei mele. Mi-am amintit că sunt în genunchi ca să mă rog. Şi am spus: „Doamne, ajută-mi! Nu ştiu cum, în ce fel, dar ajută-mi. Ajută-mi să mă obişnuiesc cu singurătatea. Să-mi găsesc un drum, un rost”.</p>
               <p rend="justify">M-am strecurat sub plapumă, m-am strâns toată, am vârât capul sub pernă şi mi-am astupat urechile cu palmele, ca să nu mai aud vaietele vântului. Dar n-am putut dormi. Încetul cu încetul, mi-am întins picioarele, şi, treptat, mi-am încălzit cearşaful. M-am gândit la Michi, şi iar la Alex. De Michi m-am legat fără să ştiu cum, treptat, clipă cu clipă, fără să-mi dau seama, fiindcă aveam nevoie de un suport sufletesc, de un sprijin în viaţă, sau poate fiindcă m-am obişnuit cu el, sau poate fiindcă i-am făcut rău. Alex? Nu, la el mai bine să nu mă gândesc. A fost poate numai o nevoie de evadare. Sau poate din valurile mării, din cerul înstelat venea chemarea bărbatului. Aşa cum apăruse întâia dată, sub o înfăţişare umilă cu zâmbet trist, Petre Barbu. De Ştefăniţă şi Geo am vrut să mă agăţ ca să scap de Michi şi de Alex, şi nu am reuşit. Eram prea legată sufleteşte de Michi, prea îndrăgostită fizic de Alex.</p>
               <p rend="justify">Ce limpede mi se pare acum totul! Să fie chiar atât de simplu. Sau pare simplu acum. Fiindcă am insomnie? Mâine va fi poate iar altfel, totul încurcat şi eu singură.</p>
               <p rend="justify">Nu ştiu când am adormit. Când m-am trezit nu mai şuiera vântul. Sunt foarte obosită, Ilinco. Totuşi, am simţit nevoia să-ţi scriu. După ce-ţi scriu, mă simt parcă desprinsă de tot ce am trăit şi am gândit şi asta vreau: să mă desprind.</p>
               <p rend="justify">Eu nu ştiu să scriu scrisori lungi. Dar, aşa cum mă pricep, îi spun acelaşi lucru: „Diana, învaţă-te să fii singură, dragă”.</p>
               <p rend="justify">Dar ce greu se învaţă asta!</p>
               <p rend="justify">Ilinco, ieri am ieşit din casă, după vreo zece zile.</p>
               <p rend="justify">În oglinda uzată, pătată a unui cântar automat de pe trotuarul din faţa Universităţii, m-am văzut dintr-o dată şi m-am speriat. Uitasem să-mi pun puţin roşu pe buze sau pe obraz, şi eram neobişnuit de palidă: chiar şi părul mi s-a părut fără culoare, fără viaţă, stins. Haina pe care mi-am pus-o la întâmplare avea o nuanţă spălăcită, de nisip, ca întreaga mea fiinţă. O clipa, am rămas pe loc, îngrozită de nişte pete verzi pe obraz, care mă desfigurau de tot.</p>
               <p rend="justify">Erau ale oglinzii. Am respirat uşurată. Ochii adânciţi în orbite păreau mai apropiaţi ca oricând. Dar semănăm cu tata şi asta îmi făcea atâta plăcere.</p>
               <p rend="justify">Fără să ştiu de ce, n-aveam nici o ţintă, am luat-o la dreapta, apoi am întors colţul la stânga, pe Edgar Quinet. O lumină stranie inunda oraşul, lumea mişuna pe străzi. Primăvara? Atât de timpurie? Altădată o presimţeam, o aşteptam. Pândeam întâii muguri<hi rend="color(#000000)">…</hi>  Deodată m-am pomenit în faţa unui obraz deschis, luminos, care-mi zâmbea, la oarecare depărtare. M-am încruntat, gata să mă apăr, când mi-am dat seama că este domnul Matta (care făcea parte, la Mangalia, din banda părinţilor, îţi aminteşti? Tatăl Marie-Jeannei). Nu era singur. Era cu închipuieşte-ţi, Ilinco, mi s-a părut că-i Petre Barbu. Îi văzusem de atâtea ori împreună, cu acelaşi pas, pe digul şi în soarele Mangaliei. Ei bine, nu. Era Alex. N-am tresărit. Sufletul mi-era prea obosit, prea amorţit.</p>
               <p rend="justify">Domnul Matta m-a oprit, încântat:</p>
               <p rend="justify">—  Nu ne-am văzut de un secol, Diana. Dar de ce atât de palidă?</p>
               <p rend="justify">—  Am fost bolnavă.</p>
               <p rend="justify">—  Dar acum eşti bine, nu? Dă-mi voie să ţi-l prezint pe doctorul Alex Dobrescu, poate că-ţi va fi util.</p>
               <p rend="justify">Am încercat să surâd:</p>
               <p rend="justify">—  Nu, nu cred că mi-ar putea fi util.</p>
               <p rend="justify">—  Nu ştiam că te-ai întors de la Paris, Diana. Când te-ai înapoiat?</p>
               <p rend="justify">Vocea tărăgănată a lui Alex, felul lui (atât de al lui) de a pronunţa numele meu nu mai aveau rezonanţă în mine.</p>
               <p rend="justify">—  Cum, vă cunoaşteţi?</p>
               <p rend="justify">—  Da, ne cunoaştem, am răspuns, incolor.</p>
               <p rend="justify">—  Ai fost la Paris, Diana? M-a întrebat domnul Matta. Alex tocmai îmi spunea că pleacă în Egipt. Hai să intrăm la „Capşa”. Aici împiedicăm circulaţia.</p>
               <p rend="justify">Ilinca, draga mea, sunt sigură că ceea ce-ţi voi povesti îţi va face plăcere.</p>
               <p rend="justify">Ne-am aşezat la o masă, în fund. Mi-am amintit că, în copilărie, încetineam pasul de câte ori treceam prin faţa acestor largi vitrine, căutând să întrezăresc, prin reţeaua perdelelor, câte ceva din acest paradis. Câteodată, foarte rar, intram şi noi cu mama, şi atunci adulmecam fericită mirosul de şocolată, de ceai, de cozonac. Covorul gros, care înăbuşea paşii, şoaptele în jurul măsuţelor rotunde, farfuriile pline de prăjituri colorate, din care ceilalţi luau atât cât voiau, fără să şovăie, această eleganţă şi nepăsare, totul era pe atunci neînchipuit de plăcut, totul ţinea de vis.</p>
               <p rend="justify">Alex repeta aceeaşi întrebare, cu interes şi cu multă căldură:</p>
               <p rend="justify">—  Când te-ai întors, Diana? (Ce trist e, Ilinco, să nu mai poţi vibra la sunetul unei voci pentru care ţi-ai fi dat viaţa!)</p>
               <p rend="justify">Puteam să-i mărturisesc că m-am oprit la Colonia? Ar fi părut absurd. Se apropiase chelnerul şi domnul Matta ne întreba ce vrem să luăm. Dar cum nimeni nu răspundea, a cerut ţuici, măsline, pateuri, vermut; apoi, mulţumit că a isprăvit, şi-a potrivit scaunul aşa ca să mă privească în faţă.</p>
               <p rend="justify">—  Pentru întâia oară ai fost la Paris?</p>
               <p rend="justify">—  Da. Am spus, ocolindu-i privirea.</p>
               <p rend="justify">—  Şi l-ai iubit numaidecât, nu-i aşa?</p>
               <p rend="justify">Întrebările se îmbulzeau. Nu ştiam cum să scap.</p>
               <p rend="justify">—  Parisul? Da. Străzile, casele, tot acel cenuşiu.</p>
               <p rend="justify">Dar unele întrebări au devenit mai precise şi atunci am spus:</p>
               <p rend="justify">—  Nu ştiu. N-am trăit în prezent, am vizitat muzee, biserici, istoria Franţei e la tot pasul.</p>
               <p rend="justify">—  Ei bine, Alex, închipuieşte-ţi. Lumea crede că Diana e frivolă.</p>
               <p rend="justify">—  Unde ai locuit la Paris? M-a întrebat Alex. Cu acea umbră pe chip pe care i-o cunoşteam atât de bine.</p>
               <p rend="justify">Am fost mulţumită că s-au adus tocmai atunci aperitivele ca să nu fiu nevoită să răspund.</p>
               <p rend="justify">—  Da, unde ai locuit? Vocea lui Matta, ca un ecou, repeta întrebarea.</p>
               <p rend="justify">Atunci, Ilinco, fiindcă nu mai aveam nici o scăpare, am repetat, după ce am băut pe jumătate păhărelul de ţuică, un pasaj dintr-o scrisoare a lui Geo care, prin nu ştiu ce minune, mi-a venit în minte:</p>
               <p rend="justify">—  Coborând malul stâng al Senei o iei pe rue de la Montague Sainte-Geneviere, traversezi rue des Ecoles, Bulevardul Saint-Germain, pe urmă o iei pe rue des Anglais până la scuarul Saint-Julien-le-Pauvre. Locuiam pe strada Saint-Julien-lePauvre. Am spus. Şi am respirat, uşurată.</p>
               <p rend="justify">Domnul Matta părea entuziasmat.</p>
               <p rend="justify">—  Vedeai prin fereastră turlele Notre-Dame-ului?</p>
               <p rend="justify">Am sorbit de data asta din paharul de vermut şi am răspuns pe un ton declamatoriu, glumind:</p>
               <p rend="justify">—  Da. Razele soarelui se filtrau prin vitrourile NotreDame-ului, după ce traversau norii de peste acoperişul meu.</p>
               <p rend="justify">—  Bravo, Diana, te regăsesc în sfârşit. Când te-am văzut, mai întâi nu te-am recunoscut. M-am întrebat unde sunt ochii aceia surâzători, jucăuşi, dinţii care luminau digul Mangaliei. Nu ştiam niciodată dacă glumeşti sau nu; ca şi acum. Ştii că Petre Barbu va expune în curând la Ateneu?</p>
               <p rend="justify">—  Da? Petre Barbu va expune în curând? Am întrebat, distrată.</p>
               <p rend="justify">Alex avea privirea lui risipită, gura lui tristă. Dar sufletul meu rămânea surd.</p>
               <p rend="justify">Adolescenţa mea, lunga, întârziata mea adolescenţă se isprăvise, Ilinco. Tăceam acum toţi trei împrejurul măsuţei rotunde.</p>
               <p rend="justify">Nu ştiu la ce se gândeau ceilalţi. Eu am văzut, în străfulgerarea unei clipe, silueta lui Alex şi a lui Petre Barbu depărtându-se împreună, alături, pe un drum lung ce se pierdea în mare, un dig fără sfârşit.</p>
               <p rend="justify">—  Marie-Jeanne trebuie să fie mare, am spus, ca trezită din vis.</p>
               <p rend="justify">—  S-a măritat.</p>
               <p rend="justify">—  S-a măritat? Ce vârstă are?</p>
               <p rend="justify">—  Douăzeci de ani.</p>
               <p rend="justify">—  S-a şi măritat? Păcat.</p>
               <p rend="justify">—  De ce?</p>
               <p rend="justify">—  Pentru că e prea tânără. Şi adolescenţa asta, pe care vrei s-o înăbuşi înainte de timp, nu faci decât s-o exacerbezi, s-o întăriţi. Şi pe urmă se prelungeşte dincolo de marginea firească.</p>
               <p rend="justify">—  Cred că şi ea e conştientă de asta, fiindcă a stăruit să se înscrie la Universitate. Ce-ai făcut cu avocatura, Diana? Totdeauna m-am întrebat de ce n-ai făcut teatru. Dar ştii, nu-i prea târziu. Nu-i aşa, doctore?</p>
               <p rend="justify">—  Ce rost ar avea, a răspuns Alex, îmbufnat. Dac-aş avea dreptul să am o părere, m-aş opune categoric.</p>
               <p rend="justify">Altădată, pentru o frază atât de banală, i-aş fi iertat orice. Aş fi fost atât de fericită că aş fi negat până şi existenţa suferinţei pe lume.</p>
               <p rend="justify">—  Şi de ce te-ai opune, am întrebat, liniştită, surâzătoare. Aş fi vrut să adaug: „Nu-i aşa că pe toate femeile le-ai oprit să joace teatru fiindcă eşti gelos şi le iubeşti pe toate?”</p>
               <p rend="justify">—  Ştii că a făcut tot ce a putut ca s-o împiedice pe Marie-Jeanne să se înscrie la Conservator, a sunat vocea domnului Matta, ca un ecou ciudat al gândurilor mele.</p>
               <p rend="justify">—  Şi pe Marie-Jeanne? Am întrebat, candid.</p>
               <p rend="justify">—  Nu-i decât o fetiţa, ce-ar fi devenit în acel mediu dezmăţat?</p>
               <p rend="justify">„Nu-i decât o fetiţă”, spunea altădată despre Colette.</p>
               <p rend="justify">—  Poţi să-mi spui la ce visezi, Diana? Aveai deseori la Mangalia privirea asta absentă, capul ăsta în nori. Te regăsesc din ce în ce mai mult. Din ce în ce mai aproape mi se pare Mangalia. Curios, vezi, pe stradă, în prima clipă, înainte de a te recunoaşte, mi s-a părut c-o văd pe Elisabeth Bergner. Am cunoscut-o la Berlin.</p>
               <p rend="justify">„Semeni cu cineva”, i-am spus o dată de mult lui Alex, la început, când l-am cunoscut, la Balcic. „Dumneata, Diana, nu semeni cu nimeni”. Câţi ani au trecut?</p>
               <p rend="justify">Domnul Matta a mai comandat vermut.</p>
               <p rend="justify">—  Uite la ce m-am gândit, Diana. Eu conduc o gazetă. Sau habar n-ai.</p>
               <p rend="justify">Am încercat să-mi adun gândurile, să înţeleg ce vrea să spună.</p>
               <p rend="justify">—  Aş avea nevoie de cineva pentru cronica dramatică. La Mangalia, îmi amintesc, făceai observaţii foarte originale despre jocul actorilor.</p>
               <p rend="justify">Ilinco! Am simţit că începe să-mi fie cald, bine. Toată fiinţa mea se dezmorţea. L-am privit lung, stăruitor, şi am descoperit toată prietenia, toată căldura, umanitatea profundă din ochii lui. Şi-a dat desigur seama de la început că nu mai eram decât umbra mea. Că aveam nevoie de ajutor. M-a urmărit, fără să ştiu, atent, ca să înţeleagă mai bine şi să găsească mijlocul cel mai potrivit de a-mi întinde colacul de salvare. Totuşi există astfel de oameni, Ilinco! Mai e şi Geo, fireşte, dar este prea tânăr, şi apoi Geo poate era generos numai întrucât mă iubea.</p>
               <p rend="justify">—  Cronica dramatică? S-a mirat Alex, vădit enervat. E atât de inutilă. Se joacă tot atât de prost, cu sau fără ea.</p>
               <p rend="justify">—  Sunt cu totul de altă părere, Diana. Vei fi curajoasă, combativă, independentă, nu-i aşa? Ce spectacole ai văzut la Paris?</p>
               <p rend="justify">—  La Paris?</p>
               <p rend="justify">Acum trebuia să vorbesc despre spectacolele văzute în acel Paris unde n-am pus piciorul, n-am văzut niciodată nimic. Dar trebuia să răspund. În faţă vedeam Domul din Colonia. Reclamele luminoase„4711”.</p>
               <p rend="justify">—  L-ai văzut pe Jouvet? M-a întrebat Alex, în timp ce sorbeam iar din paharul de vermut.</p>
               <p rend="justify">—  Sunt puţin ameţită, am spus zâmbind: nu sunt obişnuită să combin vermutul cu ţuica. Mi-am amintit iar de o scrisoare a lui Geo: „Vino mai repede, Diana. Jouvet joacă în Tessa şi sunt ultimele spectacole.” Şi atunci, Ilinco, am repetat tot ce-mi scrisese Geo despre Madeleine Oseray şi Jouvet. Despre Jean Giraudoux. Despre adolescenţă. Fraze întregi din scrisoare se limpezeau. Parcă citeam. Revedeam din când în când gura obosită a lui Alex, privirea înţelegătoare, prietenoasă a domnului Matta, ochii de motan îndrăgostit ai lui Alex. Admiraţia domnului Matta. Nu ştiam ce se întâmplă. Nici cât am băut, nici unde am ajuns cu minciuna. Ţi-am spus, nu-i aşa, că n-am ieşit dintre pereţii odăii mele zece zile. În casa mea există, jos, o lăptărie, de unde mi se aduce câte ceva de mâncare. În dimineaţa de care-ţi vorbesc nu mâncasem nimic, în celelalte zile foarte puţin, poate de aceea eram atât de ameţită acum. Vorbeam cu o însufleţire excesivă, de care-mi dădeam seama, fără să mă pot opri. Mi se părea că, între Ştefăniţă şi Geo, traversez străzile Parisului.</p>
               <p rend="justify">—  Î1 cunoşti pe Geo? L-am întrebat pe Alex.</p>
               <p rend="justify">—  Da, mi se pare, l-am văzut la Balcic: un băiat negricios, destul de urâţel.</p>
               <p rend="justify">—  Nu, nu-i aşa. Păcat că nu l-ai cunoscut mai bine. E scăpărător. El mi-a arătat treptele Sacre-Coeur-ului în lumina lunii. Şi halele, atât de pitoreşti în zorii zilei.</p>
               <p rend="justify">Mi-era foarte cald.</p>
               <p rend="justify">—  Trebuie să fie târziu. Sunt grăbită. Am spus sculându-mă brusc.</p>
               <p rend="justify">Alex avea acel aer abătut, nefericit care, altădată, mă înduioşa.</p>
               <p rend="justify">—  Îmi dai voie să te conduc, Diana?</p>
               <p rend="justify">—  Nu, sunt extrem de grăbită. Am să iau un taxi.</p>
               <p rend="justify">L-am întrebat pe domnul Matta dacă-l pot vedea dupăamiază.</p>
               <p rend="justify">—  La şase, la redacţie.</p>
               <p rend="justify">Ilinco, draga mea, am fost atât de agitată, atât de nerăbdătoare până la ora fixată. Gândul că am minţit, că am vorbit despre Paris cu atâtea amănunte şi că numai aşa am primit acel angajament la gazetă mi-era de neîndurat.</p>
               <p rend="justify">La şase mă aflam la redacţie în biroul domnului Matta, în faţa lui:</p>
               <p rend="justify">—  Am venit să-ţi spun, simţeam nevoia să-ţi mărturisesc. N-am fost la Paris niciodată.</p>
               <p rend="justify">Am răsuflat uşurată.</p>
               <p rend="justify">—  Dar bine, Diana, ce importanţă are?</p>
               <p rend="justify">—  N-am văzut nici un spectacol. Dacă ai ţinut să scriu cronica dramatică închipuindu-ţi că am văzut spectacole multe şi bune. Ei bine. Nu. N-am văzut nimic. Nimic.</p>
               <p rend="justify">Vedeam că vrea să mă întrerupă, dar nu-l lăsam:</p>
               <p rend="justify">—  M-am oprit la Colonia; şi chiar dac-aş fi plecat mai departe. Oriunde aş fi ajuns ar fi fost acelaşi lucru. M-aş fi uitat pe fereastră. Cer, stradă, oameni. Reclame, multe reclame.</p>
               <p rend="justify">—  Diana, îmi vei povesti poate într-o zi ce ţi s-a întâmplat. Ceea ce pot să-ţi spun e că ţi-a folosit, orice-ar fi fost. Te asigur că sunt foarte mulţumit că vei lucra aici. Dacă nu i-ai văzut pe Jouvet, pe Madeleine Oseray, dacă n-ai umblat pe acele străzi de care mi-ai vorbit, înseamnă că ai foarte multă fantezie. Cu atât mai bine pentru gazeta noastră. Cu atât mai bine. De altfel, cred că în curând te vom trimite la Paris. Avem nevoie de cineva acolo. Vei cunoaşte oameni interesanţi, Diana, scriitori, gazetari. Ne vei trimite scrisori de acolo. Sunt sigur că vei izbuti. Dar de ce nu şezi? Dintr-o clipă într-alta va veni Marie-Jeanne. Ţine mult să te vadă. Ştii, totdeauna a căutat să te imite, să te copieze în felul de a se îmbrăca şi de a umbla, de a vorbi, de a se mişca. Îţi aminteşti de Michette, de Ştefăniţă. Îi vei întâlni la Paris.</p>
               <p rend="justify">M-am gândit. Nu, nu vreau săi întâlnesc. S-a sfârşit adolescenţa. Am purtat destul în mine toxinele Mangaliei, m-a tulburat destul farmecul Balcicului. Ajunge.</p>
               <p rend="justify">Ilinco, despre întâlnirea mea cu Marie-Jeanne nu-ţi pot da acum amănunte. Sunt foarte obosită. Dar pot să-ţi spun că, altădată, aş fi scotocit, m-aş fi torturat să găsesc cel atrage pe Alex la această fată, l-aş fi căutat pe Alex în zâmbetul ei uneori dezabuzat, aş fi descoperit în clopoţelul râsului ei fericirea de a fi iubită de Alex, aş fi suferit.</p>
               <p rend="justify">Acum, eram mulţumită, ciudat mulţumită. Mă gândeam: biata Marie-Jeanne! Şi pe urmă îmi spuneam: Nu-i nimic, o să-i treacă. Mai uşor sau mai greu, o să-i treacă. Îmi părea rău pentru ea, pentru ochii aceia mari, orbi, care nu-l văd decât pe Alex, şi în acelaşi timp eram egoistă, tainic fericită, cum e omul sănătos care zăreşte bolnavi la fereastra sau în grădina unui spital.</p>
               <p rend="justify">Diana.</p>
               <p rend="justify">Ilinco, o femeie trasă la faţă, cu îmbrăcămintea uzată, dar cu o privire curajoasă, vioaie, m-a oprit azi pe stradă.</p>
               <p rend="justify">—  Nu mă mai cunoaşteţi?</p>
               <p rend="justify">Încercam să-mi amintesc.</p>
               <p rend="justify">—  Sunteţi fiica domnului Slavu.</p>
               <p rend="justify">—  Da.</p>
               <p rend="justify">Eram atât de mulţumită, Ilinco. Nu eram Diana Slavu, nici Diana Ioanescu, eram pentru întâia dată numai fiica tatălui meu. Nu-ţi pot spune câtă plăcere mi-a făcut, cu cât interes am ascultat-o.</p>
               <p rend="justify">—  Aţi venit odată la noi, o mică fabrică de lână, la Obor. Eu eram însărcinată. Am născut chiar în noaptea aceea.</p>
               <p rend="justify">Îmi aminteam, fireşte. Pântecul acela enorm întrezărit în ceaţa scamelor, a prafului, între curelele late şi roţile de toate felurile. Un pântec umflat. Mi s-a întâmplat uneori, în acele gânduri pe care le numim absurde şi nu le mărturisim niciodată, să mă întreb ce chip avea această femeie. Ce-a devenit? A născut? O fată, un băiat? Sau cine tuşea? Ce-a devenit omul pe care-l îneca, îl gâtuia tuşea. Căci şuierăturile, zgomotele de roţi şi de curele erau întrecute de o tuse. N-am vrut să mă despart de această femeie. Am poftit-o într-o plăcintărie, pe bulevard. Mi-a vorbit despre tata. A ajutat-o foarte mult. Asta nu m-a mirat. Ceea ce m-a surprins e că mă cunoştea atât de bine, din spusele lui. Că tata vorbea atât de mult despre mine.</p>
               <p rend="justify">—  Iubea copiii. Pe-al meu îl sălta pe genunchi, îl zvârlea ca pe o minge şi-l prindea, nu-l lăsa până nu-l făcea să chicotească de râs.</p>
               <p rend="justify">—  E un băiat?</p>
               <p rend="justify">—  Nu, o fată. I-am dat numele dumitale: Diana. Domnul Slavu s-a bucurat.</p>
               <p rend="justify">Femeia era grăbită: eu aş fi stat toată ziua cu ea ca să-mi vorbească de tata. Dar ea avea un necaz: un proces. Adică, fratele ei. Mi-a dat numărul dosarului şi adresa ei.</p>
               <p rend="justify">Ce departe am stat, Ilinco, de aceşti oameni necăjiţi, de truda lor cumplită. Cât de egoistă am fost, cât timp am pierdut. Ce gândea tata despre mine? De ce nu m-a luat de mână şi nu m-a dus în casa acestei femei, să văd ce înseamnă grijile adevărate, problemele grave? A vrut să mă lase să-mi deschid singură ochii, să privesc şi împrejur. Nu numai, ca Narcis, în fântână.</p>
               <p rend="justify">I-am scris Dianei că mi-a plăcut foarte mult cronica ei dramatică; „Îţi aduci aminte cât de convins era profesorul de română că ai talent? Parcă văd cum aşteptai emoţionată împărţirea tezelor. Pretindeai totdeauna că ai scris îngrozitor, că ai să iei o notă proastă. Eram convinsă că eşti ipocrită, că te răsfeţi. Dar de data asta, se aduc tezele, se împart. Notele încep de la 8, se ajunge la 3. Eşti lividă, ochii îţi sticlesc şi totuşi încerci să zâmbeşti. Fetele, toate, cu ochii pe tine. Priviri pline de întrebări, de pretenţii. Cum se poate? Deodată, în liniştea încordată a clasei, auzim: „Slavu Diana„. Profesorul fâlfâie foaia de caiet, plină de ştersături. Te-ai ridicat, parcă mai şuie, mai transparentă. „Slavu Diana, începe profesorul, te-am lăsat la urmă, fiindcă ai luat zece. E primul zece în cariera mea„ Clasa a respirat uşurată. „Eu nu pun niciodată zece, nici mie nu pot să-mi pun zece. La ştiinţe, la matematică, la gramatică, poţi să pui zece dacă elevul a răspuns exact. Dar la compoziţie se cere talent, şi eu n-am talent. Pe când dumneata. Te felicit! Te exprimi cu o mare economie de cuvinte, ceea ce-i foarte rar, simplu şi sobru, aşa cum se cere unui artist, fie că-i sculptor, muzician, pictor sau scriitor. Te sfătuiesc să scrii„. „Ce să scriu?„ ai întrebat cu o fermecătoare ingenuitate. „Scrisori de dragoste„ s-a auzit o voce din fund, iar profesorul, căutând să facă faţă, a răspuns liniştit: „Ei, da, pentru exerciţii de stil, şi astea sunt bune„.”</p>
               <p rend="justify">Ilinco, ce coincidenţă! Azi, la tribunal, într-o arhivă îmbâcsită, studiam un dosar, când în lumina înceţoşată de praf, l-am văzut pe profesorul de română. Nu-ţi închipui câtă plăcere mi-a făcut. „Ce cauţi aici?” m-a întrebat. I-am răspuns, destul de mândră, că mi-am luat licenţa în drept. Închipuieşte-ţi că a fost dezamăgit! „Ei, cum se poate! De ce? Aveai talent. Eram sigur că ai să te înscrii la Litere!”</p>
               <p rend="justify">—  Trebuie să-mi câştig existenţa, domnule profesor.</p>
               <p rend="justify">—  Trebuie să scrii, Diana. Ai talent.</p>
               <p rend="justify">Ilinco, azi mi-ai venit în minte, aşa cum ai răsărit altădată pe drumul plin de praf care ducea la Ocna-Sibiului, în sat. Apoi te-am revăzut aşa cum mi-ai apărut în uşa clasei mele, mult după începerea anului şcolar.</p>
               <p rend="justify">Trebuie să-ţi mărturisesc (te rog să nu râzi), am crezut atunci că m-ai căutat prin toate şcolile, c-ai venit după mine.</p>
               <p rend="justify">Mi s-a părut că-mi porţi o admiraţie emoţionată, timidă, ascunsă. Nu ştiu ce joc absurd se desfăşură undeva subteran, de unde pornea această nevoie a mea de a juca rolul zânei care acordă supuşilor inimii favoarea prieteniei ei preţioase. Aşa s-a întâmplat mai târziu cu Petre Barbu şi Alex. (şi ştii cum am fost pedepsită).</p>
               <p rend="justify">Aveam să descopăr rezistenţele, ironia, forţa tăcerilor, a izolării tale. Dar mi-erai atât de necesară şi dragă! (îmi eşti şi acum) erai cineva care ştie să asculte. Am avut nevoie de umărul tău. Tu nu mi-ai cerut nimic niciodată, nu mi-ai vorbit despre tine. Poate fiindcă ţi-ai dat seama că nu sunt în stare să ascult. Cred că numai copiii sunt atât de absorbiţi de jocul lor, atât de plini de întâmplările lor, atât de cruzi, de nepăsători cu cei dimprejur cum am fost eu până acum.</p>
               <p rend="justify">Ce ai făcut în toţi anii aceştia, Ilinco, ce ştiu despre tine, ce ai gândit, cine eşti?</p>
               <p rend="justify">M-am întrebat azi dacă exişti şi altfel decât în închipuirea mea sau dacă nu eşti cumva tot eu, aşa cum aş vrea să fiu, sau un personaj fictiv, imaginat anume pentru confesiunile mele. Nu ştiu de ce am fost încredinţată mereu că deosebirile între noi sunt numai de suprafaţă, dar că altminteri semănăm ca două jumătăţi ale aceluiaşi fruct. Nu ştiu de ce am crezut că întâmplările mele, necazurile şi bucuriile mele îţi aparţin. Tu aveai bucurii pe care eu abia acum le descopăr, în nopţile în care nu dorm. În acele ore târzii, despre care D'Annunzio spunea: „Ces heures, ou l'amé devient feu, comme le feu, air comme l'air, amour comme l'amour, ces heures out par une mystérieuse folie, tout est possible et tout est sacre, ou tu ne sais dâre ce qui est le monde et ce qui est ton amé31. În aceste nopţi am descoperit că am fost un copil bogat. Marea, cerul, plaja, stâncile, toate erau ale mele. Soarele ardea, totul sclipea.</p>
               <p rend="justify">Mie nu mi s-au spus poveşti cu feţi frumoşi şi n-aveam jucării. Aveam pietre şi scoici, cioburi şi ulcioare şi fiecare avea o poveste, o taină. Caut acum să dezleg taina, să regăsesc vraja.</p>
               <p rend="justify">Ilinco, azi deodată au început să se mişte casa, pământul, din temelie. Lampa oscila o dată cu casa, o dată cu tot pământul. Fără să mă gândesc la nimic, am pornit spre birou. Dar în mijlocul odăii am simţit iar, sub mine, mişcările violente în zigzag. Am întins braţul, fără să găsesc vreun punct de sprijin. Înnebunită, am făcut doi paşi până la birou. Am ridicat receptorul. (Parcă venea sfârşitul lumii şi voiam neapărat să mă găsesc lângă Michi.) A răspuns o voce de femeie.</p>
               <p rend="justify">—  Acolo-i casa domnului Ioanescu? Am întrebat.</p>
               <p rend="justify">—  Da. Cine e acolo?</p>
               <p rend="justify">Cine-şi îngăduie să mă întrebe pe mine cine sunt? Am uitat tot ce mă despărţea de Michi. Nu mai ştiam decât că sunt nevasta lui, că eu trebuie să întreb cine-i acolo, lângă el, în locul meu. Vocea a repetat din nou, supărată:</p>
               <p rend="justify">—  Cine-i acolo?</p>
               <p rend="justify">Nu-mi dădeam seama dacă a încetat sau nu cutremurul. Lampa oscila. Speriată, am spus:</p>
               <p rend="justify">—  Vreau să vorbesc cu domnul Ioanescu, dacă-i acasă.</p>
               <p rend="justify">Michi a intervenit</p>
               <p rend="justify">—  Cine-i acolo?</p>
               <p rend="justify">Nu am răspuns, fiindcă nu mai ştiam ce să-i spun, de ce-l chemasem. Poate că el nici nu a simţit cutremurul. Stă la parter. Şi apoi nu e singur. Poate că la el lampa nu oscila. Am pus jos receptorul<hi rend="color(#000000)">…</hi>
               </p>
               <p rend="justify">Ştiu acum că nu-l voi mai chema niciodată, că nu mai e al meu.</p>
               <p rend="justify">Ilinco, mă cerţi şi ai dreptate. Cum mă scol, mă duc la fereastră, să văd cum e afară. Parcă toată viaţa mea ar depinde de asta. A plouat, probabil, toată noaptea. Sunt două băltoace în faţa trotuarului. Strada e spălată, copacii mai verzi, mai proaspeţi. Pe barele balconului stau suspendate picături de apă. Din când în când, câte una se desprinde. Un bărbat trece cu o umbrelă, altul, cu un pachet, un băiat vine pe bicicletă, o fată, cu o broboadă şi coada zbătându-i-se pe spate, se grăbeşte, aproape că aleargă. Fusta i se umflă de vânt. Din streaşină curge apa. Pe acoperiş se aud picături grele, de parcă ar ploua încă. Peste casă şuieră un vânt pe care-l bănuiesc umed şi trist, cerul e cenuşiu, opac. Mi-e frig.</p>
               <p rend="justify">Mă duc la bucătărie să caut ceva de mâncare şi nu găsesc. Sună telefonul. Alerg repede, fericită. Dar cineva întreabă:</p>
               <p rend="justify">—  Fabrica de cărămidă?</p>
               <p rend="justify">—  Nu, nu-i aici.</p>
               <p rend="justify">Rămân în picioare lângă telefon şi te chem pe tine, Ilinco. Răspunde o voce parcă atunci sculată din somn. Nu ştiu ce să spun. Întrebarea se repetă, mai supărată: „Alo?” Şi atunci îmi amintesc că eşti la munte şi închid telefonul.</p>
               <p rend="justify">La etajul de sub mine, cineva încearcă mereu aceeaşi bucată la pian. Cred că e Brahms. Un intermezzo. Accente grave, calde. Întrebări neliniştite, răspunsuri care parcă rămân undeva suspendate. Catifele, falduri întunecate, o legănare obsesivă, cu contorsionări care redau neliniştea, întorsături de fraze care aduc lumină şi iar întuneric, din nou lumină. Nu ştiu cine locuieşte acolo. Pentru prima dată aud acorduri de pian.</p>
               <p rend="justify">Ceasul face acelaşi zgomot cu fiecare secundă care trece. Cerul e numai lumină, are o limpezime de lac, cu norii alburii în formă de linii, ca o tremurare de apă liniştită într-o zi de vânt. Soarele e acum deasupra unei case, acum e acoperit de un colţ de casă, care parcă a tăiat o felie din el. Casele din fund se profilează pe un fond de fum roşcat. Albastrul cerului e vărgat tot, de linii roşii. Liniile s-au unit. Cerul e acum ca o tafta care îşi schimbă culoarea mereu.</p>
               <p rend="justify">Din fund, către mine, vin acoperişurile şi fragmentele de case, cu câte o fereastră, cu mai multe ferestre, cu câte un zid verde, altul roşu, cele mai multe cenuşii. Cele din fund parcă sunt de fum, capătă consistenţă numai în măsura în care vin către mine; acoperişurile lor sunt de zăpadă albăstrită de lumina serii care se lasă.</p>
               <p rend="justify">Strada văzută de aici e între două linii curbe, care vin către mine de la stânga la dreapta. Un automobil o ia la dreapta, în dosul unui calcan de casă. Din fund vine în goană un câine mare, care o ia tot pe acolo; apoi, doi tineri, care, în punctul acela se despart.</p>
               <p rend="justify">Pe zidul casei din faţa mea se profilează o parte din crengile unei sălcii. Celelalte sunt cu totul aplecate peste drum. Cerul are acum cu totul altă consistenţă. În depărtări e verde de smarald, apoi devine roşu, vişiniu. Faldurile mari se încreţesc, se strâng, au acum pete cenuşii. Un om s-a oprit, a întins braţul, cât se poate de sus, şi a aprins felinarul.</p>
               <p rend="justify">Uite, casele au devenit nişte pereţi suprapuşi neregulat. Din când în când, se luminează un pătrăţel. Din când în când se aprinde un felinar. Zăpada, pe acoperişuri, e acum mai albă, contrastează mai violent cu cenuşiul serii. Un automobil, ca un animal negru, mare, vine din fund, pe drumul arcuit, şi o ia spre stânga, apoi vine o femeie care o ia la dreapta: pe acelaşi drum fuge iar fetiţa cu broboadă. Şi iar se aprinde lumina într-o fereastră, încă una, şi iar una.</p>
               <p rend="justify">Ilinco, aseară am încercat să citesc o pagină din Metamorfozele lui Ovidiu, dar în minte mi-a apărut statuia din centru, capul lui aplecat asupra copilăriei mele<hi rend="color(#000000)">…</hi>  Încă un salt, şi am ajuns la Mangalia.</p>
               <p rend="justify">În cimitirul din curtea geamiei îi pozam unui sculptor. Era căpitanul portului. Sculptura era „son violon d'Ingres” Mi se părea bătrân, deşi poate că n-avea mai mult de patruzeci de ani. Dar la şaisprezece ani n-ai nici o îngăduinţă. Era cam urât, negricios şi tare de o ureche. Habar n-aveam că e însurat. La pozat asista Ştefăniţă. El aducea pământul, plastilina, în sfârşit, materia care trebuia însufleţită. Într-o zi, când îl aşteptam pe sculptor pentru ultimele retuşuri, s-a produs o zarvă mare la primul etaj al casei de peste drum. Geamurile s-au făcut ţăndări şi două braţe goale au apărut întinzând, ca pe o jertfă, capul meu de lut, care a zburat pe caldarâm. Îngrozită, am închis ochii. Copiii s-au adunat cât ai clipi în stradă. M-am ascuns după o stelă funerară, sub un turban de piatră; când s-au risipit ultimii gură-cască am ieşit în drum şi, cu un aer de vinovăţie, am păşit pe lângă cioburile împrăştiate, cu teama de a nu fi recunoscută.</p>
               <p rend="justify">Când am adormit l-am visat pe Petre Barbu. La malul marii, pe nisipul ud, urmele paşilor lui. Îl  căutam după bărcile pescarilor, printre mahoane, înalte şi negre. Mă încurcam în reţele, printre plasele întinse la soare, când l-am văzut intrând în mare. Am vrut să-l ajung, dar înainta pe dâra soarelui şi soarele mă orbea. Am închis ochii. Când i-am deschis, dispăruse. Mi-am adus aminte că apărea uneori pe dig cu o fată: înaltă, statuară, picioare lungi, solide; un cap de cal. Un cap trist. O rochie decolorată, verzuie. Trăgea după ea o flanelă pe care o ţinea de mâneci, sau o punea pe umeri, la întâmplare.</p>
               <p rend="justify">Nu i-am auzit vocea. Se ţinea după ea o mătuşa slabă, numai piele şi os, sau o căuta sora ei, o fata bondoacă, cu faţa plină de coşuri, dar sigură de ea, veselă. Vorbeau moldoveneşte. Unde dispăreau, de unde veneau, ce era între ea şi Petre Barbu?</p>
               <p rend="justify">Ilinco, am început să pot să citesc. „Plus je soufre – spune Catherine Mansfield în Jurnalul eiplus je sens énergie de supporter”.32</p>
               <p rend="justify">Insomniile nu mă mai sperie. Noaptea creează un fel de egalitate între oameni. În întuneric se nivelează inegalităţile. Ele iau viaţă de cum începe să răsară soarele şi se accentuează treptat.</p>
               <p rend="justify">Scrisorile Dianei sunt din ce în ce mai optimiste. Totuşi, ultima e o adevărată surpriză.</p>
               <p rend="justify">Ilinco, am fost la femeia de care ţi-am vorbit. O casă plină de copii. Mi-e ruşine că am stat atâta timp departe de tot ce se întâmplă pe lume. Parcă am trăit singură într-o odaie cu toţi pereţii de oglindă şi m-am văzut pe mine, numai pe mine şi iar pe mine în mii de exemplare. În timpul ăsta s-au chinuit oameni în închisori pentru idei generoase şi condiţii de viaţă mai demne, au muncit, în laboratoare, zi şi noapte, pentru a înainta cu o fracţiune de pas în neînţelesul vieţii. Eu ce-am făcut? Umeri încovoiaţi, împovăraţi ca ai tatii, ce am făcut pentru ei? Când mă gândesc la Alex, mi se pare că mi-am scrântit stupid piciorul, alunecând pe o coajă de pepene, şi în jurul acestei meschine întâmplări mi-am adunat toată energia, toate gândurile, toate emoţiile. Dar iată-mă vindecată. Umblu pe stradă ca un om întreg şi parcă am mai crescut în timpul bolii. Văd acum totul altfel, de la o altă înălţime, cu alţi ochi, de pe o treaptă mai sus.</p>
               <p rend="justify">Vitrinele librăriilor sunt pline de cărţi. Aş vrea să le mângâi pe toate, să-mi cer iertare că atâta timp am trecut pe lângă ele fără să le văd. Mi se pare că abia acum descopăr oamenii, culorile, lumina, poate fiindcă întâia dată privesc în jurul meu cu generozitate. Şi o bucurie caldă, fără margini, mă pătrunde la gândul că după ziua asta vor veni altele. Cerul e încă zbârlit, primăvara se lasă aşteptată. Zăpada mieilor s-a scuturat şi au apărut mâţişorii de salcie aurii. Pe taburetul din faţa mea a apărut un triunghi luminos. E o rază de soare care a luat forma asta. O rază de soare intră acum şi în odaia lui Michi, dar ia desigur altă formă. Mă întrebam odată, cum va fi ziua în care nu voi mai fi agăţată de el ca iedera de zid, şi iat-o!</p>
               <p rend="justify">Pe covor a apărut, forma ferestrei făcută de soare. Ridic în acest cadru braţul, îl las jos şi-l ridic iar, apoi mă amuz să desfac degetele şi să urmăresc mişcările umbrei lor în soare. Deodată dispar umbrele degetelor, ale braţelor, cadrul ferestrei.</p>
               <p rend="justify">Totuşi, nu mă mai simt singură. Curios! Nu mai mi-e frig. O vrabie s-a aşezat pe muchia balconului, a privit tremurând capul de o parte şi de alta şi a zburat. Câţiva porumbei au traversat strada pe deasupra caselor, albi cu pete cafenii. Sună clopotele la biserică. Să fie duminică? Mă pomenesc zâmbind fără să ştiu de ce. O rază de soare trece pieziş printr-un loc în care cerul de fum opac se deschide, ca în pozele care arată Învierea.</p>
               <p rend="justify">SFÂRŞIT</p>
               <p rend="justify">1 Băutură ca un sirop foarte gros, foarte dulce.</p>
               <p rend="justify">2 Foi de magiun de caise, presat, uscat.</p>
               <p rend="justify">3 Plimbare pe lună (germ).</p>
               <p rend="justify">4 Marie-Jeanne nu te-ndepărta! (fr).</p>
               <p rend="justify">5 Ascultă, e fantastic! (fr)</p>
               <p rend="justify">6  (Fetele Haneş) erau astăzi dimineaţă la (băile de nămol) (fr.).</p>
               <p rend="justify">7 Nu-mi pasă! (fr., expresie argotică, intraductibilă.)</p>
               <p rend="justify">8 Eu sunt româncă, dar când iubesc. (fr.).</p>
               <p rend="justify">9  Pentru ce, pâine, drăguţă. (bg)</p>
               <p rend="justify">10 Acum, clasa a unsprezecea.</p>
               <p rend="justify">11 Soare (rus.).</p>
               <p rend="justify">12 Aş vrea să ştiu unde-i iubita mea în astă seară (engl.).</p>
               <p rend="justify">13 Casa misterelor.</p>
               <p rend="justify">14 N-are haz să mori când iubeşti atâtea lucruri. Noaptea albastră şi dimineţile trandafirii, grădina plină de stânjenei roz.</p>
               <p rend="justify">15 Dragostea iscată dintr-o dată, Fructele care se coc încet.</p>
               <p rend="justify">Şi ca fumul să se risipească -</p>
               <p rend="justify">Atâtea lucruri iubite altădată. (Fr.).</p>
               <p rend="justify">16 Psihopatologia vieţii cotidiene (fr.)</p>
               <p rend="justify">17 Lornietă</p>
               <p rend="justify">18 Anuar genealogic al familiilor domnitoare, editat pentru prima oară în anul 1763, la Gotha, în limbile franceză şi germană.</p>
               <p rend="justify">19 Adolescente în floare.</p>
               <p rend="justify">20 E încântătoare, are un surâs. (fr.).</p>
               <p rend="justify">21 Apucă de unde poţi (engl.) – un fel de joc sportiv american, asemănător cu luptele libere, dar în care adversarii nu sunt ţinuţi să respecte nici o regulă.</p>
               <p rend="justify">22 Muzica. E altceva. (fr.)</p>
               <p rend="justify">23 Roşu şi negru (fr.).</p>
               <p rend="justify">24 O gâză efemeră se naşte la ora nouă dimineaţa, în plină zi, ca să moară la ora cinci spre seară; cum ar putea să înţeleagă cum e noaptea? Mai dă-i cinci ore de existenţă, şi atunci va vedea şi va pricepe ce e noaptea. (fr.)</p>
               <p rend="justify">25 „Aveam lângă mine, pe treptele teraselor o tânără fată blondă care-mi umplea atunci universul. Suntem singuri, pentru vecie singuri. Nu ştim nimic, niciodată nimic şi mintea fiinţei cele mai iubite ne rămâne iremediabil închisă. O priveam şi-mi imaginam sub părul ei un perete osos dur şi fragil, iremediabil închis.”</p>
               <p rend="justify">26 Introducere în psihanaliză (fr.).</p>
               <p rend="justify">27 La revedere. (eng)</p>
               <p rend="justify">28 Dar într-o zi de furtună a naufragiat.</p>
               <p rend="justify">Şi barca s-a scufundat.</p>
               <p rend="justify">Marinarul care piere. N-are alt mormânt, Decât marea, care te face să plângi (fr.)</p>
               <p rend="justify">29 Închide ochii, iubita mea, şi uită rostul zilei! Pe buzele tale frumoase, încet, dragostea moare. (fr.).</p>
               <p rend="justify">30 A fost pedepsit unde a păcătuit (fr.)</p>
               <p rend="justify">31 „Aceste ore în care inima devine foc, ca focul, aer ca aerul, iubire, ca iubirea, aceste ore când printr-o misterioasă nebunie, totul e posibil şi totul e sfânt, când nu ştii să spui unde e lumea şi unde e sufletul tău” (fr).</p>
               <p rend="justify">32 „Cu cât sufăr mai mult, cu atât am mai multă energie să suport”.</p>
            </div>
         </div>
         <div type="div1">
            <head>Iubiri paralele</head>
            <epigraph>MOTO: Nu-i ambiţie măruntă să vrei să intri în sufletul oamenilor.</epigraph>
            <epigraph>FLAUBERT</epigraph>
            <div type="div2" rend="P3">
               <head>Prolog</head>
               <p rend="justify">„Ştiu că aţi fost prietena mătuşii mele Artemiza – îmi spunea Victor în scrisoarea care însoţea manuscrisul. Avea cărţile dumneavoastră, cu dedicaţii emoţionante. Şi când am aflat că sunteţi la sanatoriul balneologie din Mangalia, am îndrăznit. Aş vrea să cunosc părerea dumneavoastră.”</p>
               <p rend="justify">O  scrisoare lungă cu multe citate, ghilimele şi paranteze: („Ce este romanul?” întreabă Victor, citându-l pe Georges Simenon, decât o căutare pasionantă după mai mult adevăr omenesc?„) „Veţi avea răbdare să citiţi tot ce-am adunat în aceşti ani, de când m-am suit în tren fără să ştiu încotro plec şi ce mă aşteaptă? La-nceput, am vrut să ţiu un jurnal de şantier (în '55 aşterneam şosele în Bărăgan, la Căzăneşti), vă trimit primele pagini. Dar casa din care fugisem îmi apărea mereu, nu-mi dădea pace. Atunci am scris primul capitol din ceea ce ar putea deveni un roman. Şi, dacă încep cu bunica e fiindcă marea mea descoperire, ca şi a Artemizei – (cred că asta a fost lovitura de graţie, pe care a primit-o) e că nu a fost proastă surioara ei, ci vicleană. Sau, cine ştie, poate înţeleaptă (dacă înţelepciune se poate numi forţa cu care ştia să se mire, să tacă, să închidă un ochi şi chiar pe amândoi, la nevoie).”</p>
               <p rend="justify">Sfârşitul scrisorii, patetic: „Dar poate că ar trebui sa uit tot ce-am scris, să distrug foile astea şi, după ani, din vagi reminiscenţe şi aburite imagini, din urmele durerii, exilat ca Ovidiu, departe de tot ce-am iubit, din sarea lacrimilor neşterse, uscate, să reconstitui aceeaşi poveste!”</p>
               <p rend="justify">Victor nu-mi indica nici ziua, nici ora când urma să ne întâlnim, ca să-i restitui manuscrisul, să-i spun părerea mea. Din scrisoare – datată cu trei zile în urmă: 5 septembrie 1960 – reieşea că lucrează la Mamaia, tot la şosele. Şi căutam să mi-l imaginez pe fiul Elenei şi al doctorului Movilă, cărând smoala cu vagonetul.</p>
               <p rend="justify">Prima dată îl văzusem la botez, în dantele scrobite şi panglici albastre. Faimosul botez! Altă dată, când avea vreo zece ani, la concert, lângă Elena, ascultând cu sfinţenie. Maică-sa îl şi vedea mare pianist şi spera să colinde lumea împreună. Dar el a trântit capacul pianului şi a declarat că se călugăreşte. N-a trecut mult şi Artemiza mi-a povestit altă trăsnaie a lui Victor: „A strâns toate icoanele, le-a dus în curte şi le-a dat foc”. Artemiza a privit spectacolul de la fereastră şi a strigat: „Bravo, Nero!” Vorbea despre el cu un fel de ascunsă mândrie: „E frumos ca taică-su, mincinos ca bunică-sa, inteligent ca mine. Umblă cu cârjele mele; pretinde că are o mulţime de avantaje, urcă în tramvai prin faţă, şade pe scaunul femeilor gravide şi are mai mult succes la fete, când le inspiră milă. Din păcate a avut un incident cu un chelner şi când lumea s-a strâns, a aruncat cârjele şi a fugit”. Şi Artemiza râdea, de parcă n-ar fi fost ale ei cârjele, ea cea fără de picioare! Frumoasa Themis! Maâtre Bolbec. Parcă o văd în sala paşilor pierduţi, elegantă în costumele ei bărbăteşti, sigură de ea până la insolenţă.</p>
               <p rend="justify">Pe atunci, visul meu era să fiu secretara Artemizei.</p>
               <p rend="justify">Alergam din secţie în secţie ca s-o aud pledând. Când a băgat de seamă că mă ţin după ea ca un căţel, m-a întrebat ca pe copii, cum mă cheamă, câţi ani am. Apoi, cu vocea groasă: „Ce cauţi în tribunal, e o junglă”. Pe urmă m-a invitat la bufet. Mi-a spus că ar fi vrut să fie actriţă, dar familia s-a împotrivit. Asta n-a împiedicat-o să ia lecţii la Paris cu Yvette Guilbert, de dicţie, de plastică, de mimică: „Ea m-a învăţat să vorbesc, să umblu, să respir. Totul se învaţă, fetiţo, chiar şi să fii frumoasă”.</p>
               <p rend="justify">Manuscrisul pe care-l răsfoiam acum, deşi venisem numai să mă odihnesc şi să privesc marea – era tot atât de stufos şi de încâlcit, ca dosarele pe care mi le dădea Artemiza să le studiez pe vremuri.</p>
               <p rend="justify">4 noiembrie 1333.</p>
               <p rend="justify">Bărăgan. O şosea asfaltată, anonimă, banală, nesfârşită. Un drum fără poveste. Vântul tăios şi aprig îmi suflă în urechi şi-mi tăbăceşte obrajii. Sticla pisată a prafului mă ustură în ochi şi în fundul gâtlejului. Oamenii s-au obişnuit. Muncesc cu o înverşunare stăpânită. Strâng şi eu ochii ca ei, scrâşnesc din dinţi, scuip nisipul care-mi intră în dinţi, şi nu mai vreau să mă gândesc la ce a fost. Dar pentru că nu pot să dorm, traduc în stilul Artemizei Sonetele lui Shakespeare.</p>
               <p rend="justify">XXVII.</p>
               <p rend="justify">Obosit de muncă mă grăbesc spre pat, Odihnă dulce pentru braţele de trudă ostenite.</p>
               <p rend="justify">Şi-atunci începe o călătorie-n mintea mea, Care-mi munceşte gândul când truda trupului a luat sfârşit.</p>
               <p rend="justify">Fiindcă atuncea gândurile mele, din depărtarea unde zac, Se-ndreaptă în pelerinaj zelos spre tine.</p>
               <p rend="justify">Şi mă ţin treaz, cu ochii mari deschişi, Uitându-se în noaptea în care orbii văd.</p>
               <p rend="justify">10 noiembrie.</p>
               <p rend="justify">Punctul sanitar e o baracă de culoarea baiţului, într-o mică lizieră de salcâmi, singura vegetaţie în acest ţinut de piatră şi de praf. Două încăperi proaspăt văruite, dintre care una e dormitorul surorii. Se pare că vrea să uite un amor nefericit. (Eu nu vreau să uit nimic.)</p>
               <p rend="justify">Şi-a pus la geamuri perdeluţe de tifon, albe; patul de fier e vopsit în alb. Masa, acoperită cu un cearşaf alb, scrobit. Masă de brad, două scaune şi un cuier. Toate astea le-am zărit din pragul uşii deschise a celeilalte încăperi, postul de prim-ajutor. Aici, canapeaua şi masa casolete, instrumentele, pensele, toate lucesc de-ţi iau ochii. Registrul e învelit în hârtie albastră, cum îşi învelea, probabil, de curând cărţile de şcoală. Sunt sigur că am de-a face cu o premiantă întâi. (Destinul meu.) În dulăpiorul cu medicamente, totul în ordine. În sufletul meu, furtuna a trecut şi a lăsat în urmă linişte, gol.</p>
               <p rend="justify">—  Mi-a intrat o aşchie în deget.</p>
               <p rend="justify">—  Când s-a-ntâmplat pocinogul?</p>
               <p rend="justify">—  Şi fără s-o intereseze răspunsul meu, a început să se pregătească pentru o mică intervenţie chirurgicală.</p>
               <p rend="justify">Am refuzat.</p>
               <p rend="justify">—  Bunica se trata cu foi de pătlagină – am spus.</p>
               <p rend="justify">—  Tratează-te ca bunica, dar eu îţi fac o injecţie antitetanică.</p>
               <p rend="justify">E agresivă ca Voica. Dar ce dulce era Voica uneori.</p>
               <p rend="justify">—  De ce n-ai pus toată fiola?</p>
               <p rend="justify">—  Am întrebat-o când dădeam să plec.</p>
               <p rend="justify">—  Eu nu te întreb cum faci amestecul de nisip şi alte mişmaşuri. Am auzit că se taie ca o maioneză şi că o luaţi mereu de la început.</p>
               <p rend="justify">Aşchia mi-a tras-o cu penseta, dar a trebuit să-mi panseze şi alt deget la care mă lovisem cu ciocanul.</p>
               <p rend="justify">15 noiembrie.</p>
               <p rend="justify">Azi am venit cu o rană la picior. E convinsă că-mi caut tot felul de pretexte ca s-o vizitez. I-am spus că scriu nişte reportaje şi vreau să mă documentez.</p>
               <p rend="justify">—  Tocmai mă-ntrebam ce cauţi pe şantier.</p>
               <p rend="justify">—  Pe Cleopatra, regina Egiptului. Nu-i semeni deloc. Era brună, cu ochii ca mierea şi nasul uşor acvilin.</p>
               <p rend="justify">Jurnalul de şantier se termină cu o pagină care nu are dată.</p>
               <p rend="justify">În primele zile, când mă uitam pe geam, mi se părea nespus de monoton. Acelaşi fum. Acelaşi praf, acelaşi vânt, aceiaşi salcâmi trişti. Acum, nici o zi nu mai seamănă cu alta. La fiecare ceas bate vântul altfel, altfel se aşterne lumina şi umbra.</p>
               <p rend="justify">Printre tăbliile de cântare, se zăreşte jos camionul basculant tras sub staţie. La fiecare deschidere a manetei de blocare, asfaltul curge într-un vârtej de aburi vineţi. Din opt cântare descărcate, maşina s-a umplut. Icneşte din greu, pornită cu viteza întâia şi altul trece în loc. Deasupra staţiei, coşul înalt al ciclonului împroaşcă un fum des, negru şi acru. Din cauza vântului, îl simt până în plămâni, şi totuşi mă atrage, pe zi ce trece, mai mult, şantierul. Şoseaua în devenire e vie, totul e viu. Bitumul fierbe cu băşici, butoaiele de tablă sunt ridicate cu macaraua care se desprinde pe cerul de fum, ca un imens semn de întrebare. Acolo lucrează echipa topitorilor. Acolo au toţi bocanci cu tălpi de lemn şi mănuşi mari de cânepă. Vântul le-a lipit pe piept şi pe braţe şuviţe negre de bitum închegat.</p>
               <p rend="justify">Cred că pentru a-şi justifica prezenţa pe şantier, Victor transcrise câteva rânduri dintr-o scrisoare a lui Flaubert: Există în poetica lui Ronsard un ciudat precept. El recomandă poetului să se instruiască în arte şi meserii, la fierari, la aurari, la lăcătuşi, etc. Ca să ia de acolo metafore. De aici rezultă într-adevăr o limbă bogată şi diversă. Voica îmi dădea aceleaşi sfaturi. (Les grands i esprits se rencontrent.1)</p>
               <p rend="justify">Victor are grijă să spună că toate personajele sunt fictive şi orice asemănare cu realitatea, întâmplătoare. (Dar se foloseşte de numele lor reale.) A transplantat casa în cartierul Griviţei, unde se demolează şi se ridică blocuri, dar turlele bisericii Visarion apar mereu. Bunica e un personaj de comedie, dar scena în care noul locatar e aşteptat, pare mai curând genericul unui film.</p>
               <p rend="justify">La fiecare fereastră, o pereche de ochi. La etajul întâi, Elena, în negru, o cruce mare îi luceşte pe piept. Silueta dispare după draperie, dar ochii i se aprind ca nişte faruri. La mansardă, Clemansa. Păr vopsit, ca pana corbului, zulufi, panglicuţe. Artemiza, octogenară, cu parul alb, tuns băieţeşte; spatele sprijinit pe un maldăr de perne; de-a lungul divanului, o banchetă plină de cărţi, caiete, dicţionare, reviste. Pe genunchii osoşi care se desenează sub pătura moale, gălbuie, ţine, pe un carton, o foaie albă, o carte, un dicţionar.</p>
               <p rend="justify">—  The love that follows us, sometimes is our trouble.</p>
               <p rend="justify">—  Ce-ai spus?</p>
               <p rend="justify">—  Dragostea este adesea motiv de tulburare.</p>
               <p rend="justify">—  Nu pricep, Miso.</p>
               <p rend="justify">—  Nici comentatorii englezi nu înţeleg sensul exact.</p>
               <p rend="justify">—  De comentatori îţi arde? Fata noastră a leşinat.</p>
               <p rend="justify">—  Cum a noastră? Elena e proprietate indiviză? Îţi aparţine integral, Clemişor. Ai făcut-o justae nuptiae.</p>
               <p rend="justify">—  Cum?</p>
               <p rend="justify">—  Ştii foarte bine cum ai făcut-o. Slavă Domnului, ai fost măritată de două ori. Primul, tatăl Lenuţii, şi-a luat câmpii în luna de miere, al doilea.</p>
               <p rend="justify">Dar Clemansa e la fereastră, agitată, îngrozită.</p>
               <p rend="justify">—  Vine, vine camionul.</p>
               <p rend="justify">—  Se apropie furtuna.</p>
               <p rend="justify">—  Cerul e senin, Miso.</p>
               <p rend="justify">—  Când nepotul tău cântă Cavalcada Walkiriilor presimte furtuna. I-auzi! Fortissimo. Pam. Pam. Pam.</p>
               <p rend="justify">—  Camionul, Miso, vine. S-a oprit.</p>
               <p rend="justify">—  În faţa castelului. At the great door on the right. La poarta cea mare, pe dreapta. Macbeth, actul unu, scena cinci.</p>
               <p rend="justify">La etajul întâi, femeia în negru strigă, exasperată, către fiul ei, care cântă la pian:</p>
               <p rend="justify">—  Victor, isprăveşte odată!</p>
               <p rend="justify">În spatele camionului apar două biciclete. Se văd numai picioarele lungi, pedalând şi pletele, prinse în creştetul, capului, fluturând ca nişte coame de mânji. E primăvară. A înflorit liliacul.</p>
               <p rend="justify">Urmează descrierea casei pe care o cunosc foarte bine.</p>
               <p rend="justify">Văzută din stradă, ai fi zis că-i un turn ridicat de mâinile unui copil, care ar fi suprapus, jucându-se, trei turnuri. O fereastră mare la parter, una la etajul întâi şi una, aproape cât peretele, sus la mansardă. Clădită după o schiţă a Artemizei, casa n-avea zorzoane cum n-aveau pe vremuri nici costumele ei bărbăteşti. Dacă nu te uitai atent, nu vedeai nici poarta ascunsă de fier, lucrată minuţios – ornament neaşteptat şt nepotrivit, ca batista cu dantelă de Bruxelles, nelipsită din buzunarul taiorului.</p>
               <p rend="justify">Curtea părea o ulicioară îngustă, aproape acoperită acum, la sfârşitul lui aprilie, de crengile ninse de florile pomilor casei boiereşti de alături. Curtea, lungă, ca un gât de cimpoi, se lărgea neaşteptat de mult spre fund. Acolo se îngrămădeau magazia, garajul, grajdul. O scară îngustă şi strâmtă, cu balustradele rupte, te ducea – dacă aveai curaj, totul fiind putred – la podul de deasupra garajului. De o parte şi de alta, un fel de terasă, ca un coridor lung, lega altădată casa cea mare de alături cu această casă modestă în formă de turn. Gardul, căptuşit cu tablă verzuie, era găurit parcă anume pentru priviri indiscrete. Un liliac aici şi unul dincolo îşi apropiau crengile înmugurite peste gard, ca doi fraţi despărţiţi de împrejurările vieţii, sau de o mână haină. Mâna haină fusese Artemiza.</p>
               <p rend="justify">Cu ani în urmă, Artemiza Mândru, pe atunci prima şi singura avocată în Barou, dezgustată de târguielile dintre tatăl ei şi locotenentul Constanţiu cu care era logodită, rupsese logodna şi declarase că nu se va mai mărita niciodată. Vroia să se mute de acasă, să fie independentă. Nae Mândru, nici să n-audă.</p>
               <p rend="justify">Un an dură cearta dintre tată şi fiică. În cele din urmă, se încheie armistiţiul. Băietana căpăta o parte din curte, ca să-şi clădească două odăi, chipurile birou de avocatură. Masa o va lua în familie şi lumea va crede că doarme sub acoperişul părintesc. Altminteri, ar fi compromis-o pe sora cea mică, frumoasa Clemansa, logodită cu un nume răsunător. Curând, Clemansa făcu nunta, cu alai mare, alături, la biserica Visarion, cea nouă, care atunci se sfinţise. Ceea ce nu l-a împiedicat pe bărbatul cu nume răsunător să fugă după o lună.</p>
               <p rend="justify">Artemiza construi cu bani puţini, după o schiţă sumară, cele două camere de la parter, una cu o nişă, în care avea o chiuvetă, alta cu toaleta alături, în care a instalat un duş. Cu vremea, Artemiza mai ridică două camere la etajul întâi, şi o baie, iar mai târziu transformă o parte dintr-o mansardă în două odăi luminoase, încăpătoare. Spălătoria era şi bucătărie şi baie.</p>
               <p rend="justify">În 1936 familia trecu prin mari încercări. Nae Mândru se spânzură în podul cel vechi, după ce pierduse tot ce avea în crahul unor bănci şi afaceri, înlănţuite una de alta în criza mondială. Artemiza suferi accidentul care-i zdrobi picioarele, în acel nenorocit 8 iunie, când, de ziua regelui, se prăbuşise tribuna. Casa cea mare, scăpată de ipotecă de „bietul Mac”, al doilea soţ al Clemansei, fu scoasă în vânzare şi toată familia se strânse aici.</p>
               <p rend="justify">Azi am găsit la cutia poştală un plic. Înăuntru, câteva rânduri. Victor mă anunţă că a terminat ultimul kilometru de şosea şi va începe să lucreze la primele blocuri care se construiesc la Mamaia, după sistemul cofrajelor glisante: un etaj pe zi, zece etaje în zece zile. Se va lucra fără întrerupere zi şi noapte. „Deocamdată sunt liber şi nerăbdător să stăm de vorbă despre manuscrisul meu. (Dacă l-aţi citit, măcar în parte.) Pot să-mi îngădui să vă aştept în faţa Sanatoriului (sau mai poetic – peste drum, în curtea geamiei) joi, la cinci după-amiază?”</p>
            </div>
            <div type="div2" rend="P4">
               <head>Capitolul I.</head>
               <p rend="justify">Am stat de multe ori de vorbă cu tineri scriitori sau care sperau să devie, având pe masa dintre noi un manuscris, dar niciodată într-o cârciumă. „Nu-i locul cel mai potrivit”, aş fi vrut să spun, dar am întrebat degajată:</p>
               <p rend="justify">—  Ce-ţi place aici, Victor? Vinul e prost.</p>
               <p rend="justify">—  Cârciuma.</p>
               <p rend="justify">—  Toate sunt la fel.</p>
               <p rend="justify">—  Nu. Într-una îmi plac lăutarii. Aici, fata asta care cântă. Marea ei nepăsare îmi aminteşte de Claudia din Muntele Magic. Aceeaşi lene, aceeaşi indolenţă, un fel de nepăsare senzuală. Tivul rochiei s-a desfăcut, îi atârnă, şi ea habar n-are.</p>
               <p rend="justify">—  Poate nu ştie.</p>
               <p rend="justify">—  I-am spus de câteva ori. Puţin îi pasă.</p>
               <p rend="justify">—  Toate serile ţi le petreci aici?</p>
               <p rend="justify">—  Nu. Le iau ia rând. În port e o cârciumă – „La Puturosul”, cântă acolo o ţigancă. N-are nici voce, nici ureche muzicală, dar e amorezată de mine. De ce zâmbiţi? Odată, după miezul nopţii, am văzut-o cu ochii înlăcrimaţi şi am întrebat-o ce necazuri are. O pălmuise un marinar şi totuşi trebuia să cânte, să-şi termine programul. Am luat-o de braţ şi am scos-o de-acolo. Nu ştiu cine striga după noi. Valurile erau asurzitoare. I-am recitat versuri albe ca noaptea aceea cu lună plină.</p>
               <p rend="justify">—  A înţeles ceva?</p>
               <p rend="justify">—  A înţeles că nu-i singură.</p>
               <p rend="justify">—  Artemiza era convinsă că ai să ajungi un mare poet. Nu m-aşteptam să-mi trimiţi manuscrisul unui roman.</p>
               <p rend="justify">—  Totuşi am debutat ca romancier – mi-a răspuns Victor cu toată seriozitatea. La nouă ani am început două romane deodată. Unul despre viaţa de desfrâu a moşierilor, celălalt despre electrificarea satelor.</p>
               <p rend="justify">Victor râdea.</p>
               <p rend="justify">Faţa mobilă, licăririle vesele din privire erau ale Artemizei, dar tristeţea care îi împăienjenea ochii din când în când, zâmbetul sceptic-amar, erau ale tatălui său.</p>
               <p rend="justify">—  Pe Artemiza aţi cunoscut-o înainte de accident?</p>
               <p rend="justify">—  Mult înainte; când i-am spus că vreau să fiu secretara ei a zâmbit ironic: „Ai curaj să încerci? Secretara mea împunge cu mustăţile, scuipă şi zgârie ca pisicile, când se apropie cineva de mine.” Artemiza punea întrebări fără s-o intereseze răspunsul. „Dacă vrei, lucrăm în tribunal. Ai să vezi al câtelea suntem pe rol şi când îmi vine rândul, te ridici şi spui: „Vă rog să lăsaţi procesul mai la urmă.„„ Mă invita la masă la Capsa. Îi plăcea să comande menu-ul, să dea bacşişuri mari, să uluiască şi să stârnească rumoare în jurul ei. Era punctuală la întâlniri, de o exactitate britanică. O singură dată a întârziat, dar atunci cu mai bine de o oră. Când a venit, mi-a spus că nepoata ei a încercat să se sinucidă. Era în afară de pericol, dar avea nevoie de o infirmieră, o soră, care să stea noaptea de gardă. Eu am adus-o pe Draga Ursu. Era studentă la Medicină în ultimul an, cuminte, studioasă. Nu-l cunoştea pe tatăl dumitale. Nici nu te născuseşi, Victor. Un an mai târziu, când Draga a aflat că Elena o să aibă un copil a rupt legătura cu doctorul Movilă. I-am imputat că e dură. Mi-a replicat: „Sunt medic. În viaţa mea, nu numai mâinile trebuie să fie curate. Totul trebuie să fie curat şi simplu ca mâinile mele”.</p>
               <p rend="justify">—  S-a spălat pe mâini ca Pilat. I-a dat un picior undeva şi l-a trimis acasă. Dar pe cine a trimis? Ce a trimis? O epavă! Tata a plecat pe front din pricina ei şi a murit. E inutil s-o apăraţi. Voica e din acelaşi aluat. Femeile astea nu ştiu să iubească.</p>
               <p rend="justify">—  După părerea dumitale, care sunt femeile care ştiu să iubească?</p>
               <p rend="justify">—  Lucille, eroina din Columbe, piesa lui Anouilh. Ce mult îmi place când spune: „Je serai ŕ lui! S'il est pauvre et il ne sait męme pas oů coucher le soir, s'il a une femme et des enfants et qu'il n'a qu'une seule heure par semaine ŕ me donner dans un café”2. Câte femei sunt în stare să iubească aşa? În nici un caz doctoriţa Ursu sau Voica Barotă.</p>
               <p rend="justify">—  Câţi bărbaţi merită să fie iubiţi aşa?</p>
               <p rend="justify">—  E o întrebare pe care mi-a pus-o şi Voica.</p>
               <p rend="justify">—  Ce i-ai răspuns?</p>
               <p rend="justify">—  Că dragostea e vrajă.</p>
               <p rend="justify">—  Şi, după o tăcere:</p>
               <p rend="justify">—  Copiii ar trebui să se nască numai din dragoste. Eu m-am născut dintr-un calcul meschin. Mama a vrut să-şi consolideze menajul, tata a avut slăbiciunea să-şi înşele amanta cu propria lui nevastă, eu i-am trădat duplicitatea, chiar înainte de a veni pe lume. Şi n-a putut să mi-o ierte. Singura lui atenţie, o palmă, chiar în ziua când a plecat pe front. Mă îmbătasem.</p>
               <p rend="justify">—  Câţi ani aveai?</p>
               <p rend="justify">—  Unsprezece. Unchiul Mac mă trimisese să aduc o sticlă de vin din pivniţă. Am „degustat” mai multe.</p>
               <p rend="justify">—  Ai început devreme.</p>
               <p rend="justify">—  Eram veşnic singur. Mama îl pândea la fereastră pe tata. Pe urmă a început să pândească poştaşul. N-am avut mamă. Când auzeam cuvântul „mamă” „, simţeam o emoţie vie, un dor, ca pentru o iubită pe care aş fi pierdut-o cu mii de ani în urmă. Abia după ce a murit tata şi-a adus aminte de mine. Era prea târziu! Dragostea ei mă sufoca. Orgoliul ei mă înfuria. Mă scotea în lume ca pe un câine şpiţ: curat, înfoiat, gătit. Mă ducea la concerte: Gieseking, Kempf. Trebuia să-i ajung (şi să-i întrec!). Acasă, mă ţinea legat de scaunul pianului, până ce, într-o zi, am trântit capacul gata să-l sparg. Atunci a decis că trebuie să ajung diplomat. Am luat lecţii de franceză, engleză, germană. La şcoală mă duceam cu lecţiile neînvăţate şi viitorul diplomat era gata să rămână repetent. Dar „mămica„ a venit cu lacrimi în ochi şi tremolo în voce: „Copilul e orfan, tatăl lui a fost un erou.„ şi fiindcă, totuşi, întâmpina rezistenţă, a găsit un argument uluitor: „Băiatul meu e subalimentat, nu are ce mânca, e anemiat, nu se poate concentra. Avem o mătuşă oloagă, mama e văduvă.„ Îmi crăpa obrazul de ruşine, dar îmi dădeam seama că totul se poate aranja cu o minciună sau cu jumătăţi de adevăruri. Nu trebuia să spun nimic din tot ce se întâmpla acasă. Repetam în orice împrejurare că Artemiza a fost o mare feministă, prima femeie înscrisă în Barou, o progresistă. Nu cumva să se ştie că accidentul s-a întâmplat de ziua regelui, când s-a prăbuşit tribuna, sau că frumoasa casă de alături a fost a străbunicului meu! Albumul familiei era mereu ascuns în altă parte. Tot felul de rude, pentru care, altădată, noi eram sărăntocii, şi ne invitau numai la înmormântări şi parastase, erau acum scoase din album, scuturate de naftalină şi poftite la noi. Mama juca pe acţiuni scăzute „ŕ la baisse” ca să mă însoare cu una dintre verişoarele din fosta protipendadă, convinsă că vremurile se vor întoarce, acţiunile vor creşte şi eu mă voi trezi săltat în lumea mare. Iţele s-au încurcat când s-a mutat jos, la parter, Barotă cu fetele lui, când m-am îndrăgostit de Voica.</p>
               <p rend="justify">—  De ce nu scrii o piesă de teatru, Victor? Prima întâlnire cu Voica, parca-ar fi prologul unei piese. Nu lipsesc nici indicaţiile de regie: O scară pe un hol comun. De rampă, sprijinită, Voica. Douăzeci de ani, subţire, zveltă. Poartă o rochie strânsă pe talie, în genul rochiilor tiroleze, mânecuţe bufante. Părul e încolăcit în jurul capului, într-un coc slobod, gata să se desfacă. Multă graţie, expresie, cochetărie naturală.</p>
               <p rend="justify">—  Cunosc scena pe dinafară – mă întrerupse Victor.</p>
               <p rend="justify">—  Monologul e variat, colorat. Voica îl ascultă. Se vede c-o atrage, dar se şi teme. Are clipe când e prinsă de vrajă, dar îşi revine, rezistă. Îl suspectează. Ar vrea să înţeleagă hotarul dintre buna lui credinţă şi fanfaronada lui. Părul i se desface, îi cade pe umeri. Se dezmeticeşte. Mişcările, portretul psihologic, jocul ei interior, ezitările dintre plăcerea de a-l asculta şi spiritul ei critic, vor fi dezvoltate, spune autorul, realizate în aşa fel, încât tăcerile ei să fie foarte expresive, să nu se simtă că tace.</p>
               <p rend="justify">—  Cunosc fiecare cuvânt, fiecare replică.</p>
               <p rend="justify">—  Lucrurile s-au petrecut aşa?</p>
               <p rend="justify">—  Ce importanţă are?</p>
               <p rend="justify">—  N-ai nici un regret pentru ce-ai lăsat în urmă? Nici o curiozitate?</p>
               <p rend="justify">—  Doamnă, morţii nu regretă şi nu sunt curioşi. Poate că moartea înseamnă o amnezie din care nu-ţi mai revii. Oricum, pentru mine a fost o experienţă necesară. Am cunoscut iadul.</p>
               <p rend="justify">—  Şi raiul, l-ai găsit pe şantier? Hotărârea de a pleca pe şantier nu e verosimilă, Victor, chiar dacă e adevărată.</p>
               <p rend="justify">—  N-am găsit altă soluţie. Pe vremuri, eroul se sinucidea, era ucis sau se însura. Niciuna din aceste situaţii nu m-a satisfăcut. Fiecare epocă îşi are romantismul ei. Voica vroia să mă vadă hamal în port, bătut de vânturi, sau în mine de aur, târându-mă pe burtă, cu şoarecii în spinare. Ştia pe dinafară Universităţile mele. Parcă-o aud: „Peste borduri săltau valurile, ploaia biciuia puntea, vântul şuiera şi, prin întunericul vânăt al zorilor, oamenii goi până la brâu.” Biblioteca familiei Barotă era alcătuită din zece volume, toate de Gorki.</p>
               <p rend="justify">—  Şi te-ai urcat în tren, fără bilet, la întâmplare?</p>
               <p rend="justify">—  Înaintea mea, la ghişeu, doi băieţi de la ţară cereau bilete pentru Căzăneşti. Am repetat: Căzăneşti. Abia în tren am aflat că se duc să lucreze în Bărăgan, la T. C. E. H.: Trustul de Construcţii Edilitare şi Hidrotehnice.</p>
               <p rend="justify">—  Şi acolo?</p>
               <p rend="justify">—  Oamenii m-au întrebat: „Ce ştii să faci”? Am răspuns: „Nimic”. Mă aşteptam să râdă. N-au râs, închipuiţi-vă. Cred că le-a plăcut sinceritatea mea. Spuneam pentru prima oară adevărul. Ei nu ştiau că sunt un mincinos. Au fost încântaţi. „Foarte bine. Avem nevoie şi de necalificaţi.” Nu m-au întrebat ce hram port, de unde vin sau te-am lăsat în urmă. Mi-au spus unde să mă duc, cu cine să vorbesc. O fată durdulie, mioapă – tocmai îşi spărsese ochelarii – mi-a vorbit despre ochelarii ei, mi-a spus de câte dioptrii are nevoie. Nu mi-a cerut nici un act, nu m-a întrebat cine a fost bunicul sau străbunicul. Asta însemna dreptul la cantină, o masă, un pat şi prieteni. Oamenii nu mi s-au părut nici îngeri, nici sfinţi. Mai sunt unii care fură, îşi bat nevasta sau se duc la cârciumă şi-şi beau salariul. Dar nimeni nu-şi fură căciula. Sinceritatea oamenilor şi furia mării m-au liniştit. Aici am înţeles că Barotă avea dreptate. În alte condiţii, un tânăr ca mine ar fi fost acceptat, ar fi trecut nebăgat în seamă. Acum asemenea personaje ies la iveală ca musca-n lapte. Nu sunt toleraţi şi atunci sunt obligaţi să aleagă. Artemiza mi-a spus: „Salvează-te, fugi. Fugi mâncând pământul. Nu mă întreba unde. Eşti tânăr. Voica o să te aştepte dacă te iubeşte, dacă o iubeşti. Dacă nu, apă de ploaie!”</p>
               <p rend="justify">—  De ce s-a mutat Barotă într-o casă veche, cu poveştile ei mucegăite, cu apele ei stătute, cu miasmele ei otrăvite?</p>
               <p rend="justify">—  Fiindcă n-a găsit alta.</p>
               <p rend="justify">—  Sau pentru că Voica trebuia neapărat să-l întâlnească pe Victor.</p>
               <p rend="justify">—  Aş putea şi eu să vă întreb: pentru ce călătoreşte Ana Karenina în acelaşi compartiment cu bătrâna contesă Vronsky, dacă nu pentru a-l întâlni pe peronul gării pe eroul romanului?</p>
               <p rend="justify">—  Dar ce bine e construită cartea! Aici, timpul face tumbe înainte, înapoi. Acţiunea e greu de urmărit. Prezentul şi trecutul se îmbină ameţitor. Mama stă la fereastră şi-şi aşteaptă băiatul. Poartă o rochie neagră, uzată, pe piept o cruce mare de argint. Aceeaşi femeie cu rochie înflorată, la aceeaşi fereastră îşi aşteaptă bărbatul. Aceeaşi angoasă în privire, aceeaşi aşteptare neliniştită. Tânărul care iese din casa doctoriţei e soţul sau fiul? În casă, aceeaşi agitaţie. Se pregăteşte o mare sindrofie. Oaspeţii sosesc, sărbătoritul întârzie. Aceeaşi lume urcă pe scările bisericii şi pe scara interioară a casei unde are loc petrecerea din pod. E botezul băiatului sau majoratul lui? Sigur, dacă eşti atent, vezi că invitaţii au îmbătrânit – parcă sunt din Le temps retrouvé a lui Proust – dar imaginile se suprapun, confuziile Elenei devin molipsitoare.</p>
               <p rend="justify">—  Asta am şi urmărit.</p>
               <p rend="justify">—  Se simte peste tot un spirit de revanşă.</p>
               <p rend="justify">—  Sunt sigur că mulţi au început să scrie din spirit de revanşă. Şi unii au devenit scriitori.</p>
               <p rend="justify">—  După mine, personajul cel mai reuşit este Artemiza. Cu aerul că n-o interesează decât traducerile din Shakespeare, încurca iţele şi se distra. De douăzeci de ani stătea în pat, dar ştia tot ce se petrece în casă, pe stradă, în lume. La o singură întrebare nu era în stare să răspundă: dacă sora ei e vicleană sau proastă.</p>
               <p rend="justify">—  Când a aflat. A murit.</p>
               <p rend="justify">—  Crezi că din cauza asta a murit? Avea 80 de ani şi era bolnavă.</p>
               <p rend="justify">—  Cred că a murit de greaţă.</p>
               <p rend="justify">—  E o replică bună pentru o piesă de teatru, dar nu pentru ce s-a întâmplat atunci. N-ai putut să împiedici acel sfârşit tragic? N-ai putea să-l modifici?</p>
               <p rend="justify">—  Nimeni nu poate să împiedice sfârşitul, nici să-l modifice.</p>
               <p rend="justify">—  Scena din noaptea învierii e adevărată? În lumea aceea multă, cu lumânări aprinse, ai întâlnit-o pe Nicoleta?</p>
               <p rend="justify">—  Era locul cel mai potrivit ca să mă toarne a doua zi.</p>
               <p rend="justify">—  Eşti prea dur cu ea.</p>
               <p rend="justify">—  Aş putea să spun, n-am violat-o. Îi plăcea dragostea. Pretindea că dacă nu face dragoste se îngraşă. Amorul, dansul erau sporturile ei preferate. Parcă o aud: „Iubirea te încurcă, ocupă prea mult loc. E ca un pian cu coadă, într-o garsonieră.” Comparaţiile astea le şterpelea de la Artemiza, şi aşa reuşea să fie uneori spirituală.</p>
               <p rend="justify">—  Era modestă.</p>
               <p rend="justify">—  Iederă cu gheare, Witis Weichi. Se prinde singură de zid, profită de cea mai mică neregularitate ca să se agaţe.</p>
               <p rend="justify">—  Totuşi inspiră milă…</p>
               <p rend="justify">—  Seamănă cu Clemansa. Modestia este şi ea o armă, când ştii s-o foloseşti.</p>
               <p rend="justify">—  Victor, îţi mărturisesc că am citit manuscrisul cu destule dificultăţi dar şi cu prejudecăţi. Am sărit capitole, pagini. Aş vrea să-l recitesc.</p>
               <p rend="justify">—  Vă mulţumesc. Sunteţi primul meu cititor – zâmbi Victor cu o tristeţe care-mi amintea de tatăl său. Îl întâlnisem în ziua când pleca pe front. Mă întreba de Draga.</p>
               <p rend="justify">A  doua zi am primit o carte de Paul Iseler „Les débuts d'André Gide vus par Pierre Louys”. Şi câteva rânduri subliniate şi traduse, pe care Victor le propune ca motto, pentru romanul lui: „Viaţa şi opera sunt atât de strâns dependente una de alta, în ciuda efortului pe care-l face arta de a plasa totul sub speciae eternitatis, atât de intim impregnate de reciproca lor influenţă, că nimic nu poate s-o atingă pe una fără s-o afecteze pe cealaltă. Or este un adevăr foarte banal: creaţia artistului dobândeşte o intoleranţă care nu e posibilă decât printr-un act decisiv, printr-o adeziune plină de răbdare exclusivă, de la spirit la idee, în sfârşit, care absoarbe în ea toată forţa, toată viaţa.”</p>
               <p rend="justify">Folosindu-mă de un biblioraft, am început să citesc manuscrisul, nu în ordinea sau dezordinea în care mi l-a trimis Victor, ci aşa cum am crezut de cuviinţă.</p>
            </div>
            <div type="div2" rend="P4">
               <head>Capitolul II.</head>
               <p rend="justify">Clemansa clipeşte cu ochii mici, înguşti, lacomi de curiozitate. Braţul gol, cu pielea care atârnă ca o mânecă prea lungă, se întinde pentru a potrivi distanţa la care ţine ilustratele cu vederea ei de presbită. Mâna cealaltă caută în buzunarul capotului, ochelarii: „Unde i-am pus?” Inima îi bate grăbită.</p>
               <p rend="justify">—  Şase ilustrate. Şase, într-o singură zi, şi toate pentru Voica Barotă. Vorba Elenei: S-a întors lumea pe dos. Uite cine călătoreşte. A mai venit şi ieri una, tot pentru vecinii de jos!</p>
               <p rend="justify">Renunţând să mai citească fără ochelari şi, mai ales, să priceapă, Clemansa urcă scările gâfâind. „Mi s-a urcat tensiunea.” Ilustratele are să le pună la loc, mai târziu, după ce le va vedea şi Misa. La început o să facă mofturi: „Dacă ai văzut că nu-s pentru noi, de ce le-ai luat?” Doar nu-s scrisori. Când cineva are un secret, îl bagă într-un plic şi-l lipeşte. Ba-l mai pune şi „recomandat” şi atunci n-ar deschide, nici ea nici Elena. Dar aşa! Nici vecinii de jos nu s-ar supăra dacă le-ar spune: „Am vrut să vedem cum e în China”.</p>
               <p rend="justify">Ajungând la etajul întâi, Clemansa se opri şi, din obişnuinţă, puse urechea la uşa Elenei. Nimic nu mişca. „Cine ştie la ce capăt al oraşului se află. Se oboseşte prea mult, de când cu ziua lui Victor. Numai de nu s-ar îmbolnăvi. A mai avut un şoc, la botezul lui Victor, de nu şi-a recunoscut trei zile bărbatul. Dar e mult de atunci. Acu vrea să-l însoare. Aleargă ca un cal de curse şi, slavă Domnului, e veselă. E adevărat, că asta n-o ţine mult şi pe urmă tace şi tace. Misa spune că blocajul psihic dă crize mai grave decât cel de ficat. Aşa e ea, pune răul înainte. Eu mă bucur că fata noastră e bine dispusă. Azi mi-a promis că o să-mi dea înapoi banii pentru butelia de aragaz.”</p>
               <p rend="justify">Sprintenă pentru cei 68 de ani, din care cu greu mărturisea cincizeci, Clemansa se opri speriată. „Ce ghinion să facă Misa gălbenare chiar acum. Numai de nu i-ar fi mai rău, de ziua lui Victor! Dacă i-ar strica petrecerea, Elena nu i-ar ierta-o. Când se supără, se închide în odaia ei şi nu mai scoate un cuvânt, nu mai dă un ban. Victor mă ciupeşte pe mine, pe Misa. Dar maică-sa îl ţine. Şi casa e alta, când Elena e bine dispusă.” Clemansei îi scapă o ilustrată din mână şi se apleacă s-o ridice. „Ce Dumnezeu, îmi tremură mâna? Am să ţiu regim. Sau, mai bine, postesc marţea. N-am mai postit de când cu boala lui Mac. La început se îngălbenise. La fel ca Misa acum. Noi am zis icter, când colo. Ducă-se pe pustii. Nici nu vreau să mă mai gândesc. Noroc că m-am dus la Sfântul Iosif şi m-am rugat de Sfântul Anton. Şi Mac a închis ochii ca un pui. Am să mă rog şi pentru Misa. Să nu se chinuie.”</p>
               <p rend="justify">De sus se auzi o voce groasă, sonoră:</p>
               <p rend="justify">—  Clem!</p>
               <p rend="justify">O  fi dat laptele-n foc. Şi doar Elena i-a strigat de jos din poartă: „Ai grijă să nu dea laptele-n foc”. Vrea să facă îngheţată. „Dar ce, au venit căldurile ăle mari?!”</p>
               <p rend="justify">Câteva trepte şi Clemansa e sus la mansardă. Vocea Artemizei e mai puternică, mai autoritară ca de obicei.</p>
               <p rend="justify">Ai jura că e bărbat. De când cu gălbenarea fumează ca un birjar şi nimeni nu-i mai intră în voie.</p>
               <p rend="justify">—  Clem. Miroase a lapte ars!</p>
               <p rend="justify">Dacă şi-a scos Artemiza nasul din romanele ei poliţiste, din piesa pe care o traduce, trebuie să se fi ars şi fundul cratiţei. Clemansa intră la dreapta scării, în bucătărie. Stinge lampa de gaz care filează şi, neîndemânatecă, lasă cărţile poştale lângă vasele care, de două zile, zăceau nespălate. Motanul linge laptele scurs pe ciment. „Dagobert, hoţomane, tigruţul marini, te-ai făcut cât o namilă!”</p>
               <p rend="justify">În cratiţă nu mai rămăsese nici cât o ceaşcă de lapte. Dar nu se necăji. Vorba Misei: „De ce să plângi laptele vărsat, că şi aşa are apă destulă?” Vru să toarne într-o ceaşcă, atât cât mai rămăsese, dar nu găsi niciuna curată. Trecu la spălătorie, alături. În cazanul de rufe, zidit într-o sobă de cărămizi, şi în albia de zinc, peste tot, numai vase nespălate. „Elena aşteaptă să le spăl eu. Ba să le mai spele şi ea, că doar aici mănâncă şi ea şi fi-su. Dacă nu-şi vindea sufrageria de jos, nu mai aveam atâta balamuc. A vândut-o anul trecut, de ziua lui Victor. Şi ce mobilă masivă, de nuc! O avea mama de la Floreşti. Vorba Misei: „I-a furat cumnatu' o moşie şi i-a dat o sufragerie.„ Bufetul ajungea până la tavan. Şi era numai sculpturi. Piesă de muzeu! Şi Elena a dat-o pe nimic, ca să-i ia lui Victor un studio modern, să-i facă o surpriză. Acu vrea să-l vândă, ca să cumpere mobilă Biedermeyer, de la Ivona. Tot de la ea a cumpărat şi locul de la Sfântă Vineri. Auzi, să cumperi loc de veci, când ai la Belu cavou! Vorba Misei: „Când Elena începe să cumpere şi să vândă, când descoperă mereu alte neamuri simandicoase, nu-i a bună„. Are dreptate. Altădată, ăştia nici nu ne băgau în seamă. „Să ne mai adunăm între noi – zice Elena. Câţi am rămas. Să-şi cunoască şi Victor verişoarele, neamurile.„ „Ce neamuri – o repede Misa, când ne-am adunat noi cu de-alde Charles Rodolphe? Cine l-a mai văzut pe generalul Constanţiu!„, logodnicul durerii, îl poreclise Misa, după romanul lui Rădulescu-Niger, care-mi plăcea mie. Ce carte!</p>
               <p rend="justify">—  Oftează Clemansa. Elena o să strige ca din gură de şarpe când o să vadă pereţii afumaţi. E drept că de-abia a spoit, mititica, acu' când a auzit că vin verişoarele de la Cotnari să-şi facă injecţii. Cum de le-a muşcat un câine turbat, tocmai când Elena se pregătea să le cheme de ziua lui Victor?! Şi de ce le-o fi zicând „delegaţia„? Poreclele Misei! Ce-or să zică femeile când or să vadă că sindrofia se face în pod? Noi ne-am obişnuit cu ideile lui Victor. A desenat pe pereţi dansatoare goale. Cine s-ar fi gândit altădată să-şi facă bucătăria în spălătorie şi petrecerile în pod? Aoleu. Cufărul!”</p>
               <p rend="justify">Clemansa dădu fuga în pod. Cufărul era la locul lui. Încercă lacătul. De la o vreme nu i se mai pare în siguranţă cufărul. Sticlele, mai bine le-ar vinde decât să le spargă musafirii când se îmbată, ca de ziua lui Victor, anul trecut.</p>
               <p rend="justify">Trecând din nou în bucătărie, Clemansa dă fuga la fereastră. Numai Barotă tuşeşte, de-l auzi de la o poştă. Şi scuipă. Dar ce să caute acasă la ora asta?</p>
               <p rend="justify">Azi-noapte iar l-a visat. Avea ochii galbeni-verzui şi sălbateci. Ochii motanului. Părul îi cădea zburlit pe frunte. Trupul de leu; se ridicase în două labe şi venea spre ea, puternic şi sprinten. „A-nflorit cireşul”, i-a spus. Ea murea de frică, să n-o sfâşie, el îi da zor că a înflorit cireşul. S-a trezit năduşită. Când s-a dus la fereastră, a văzut-o pe Elena. Rupea nişte crengi înflorite. De unde a ştiut că a înflorit, peste noapte, cireşul? Artemiza s-a făcut foc. „E o barbarie. De altfel, pomii nu sunt ai noştri.” „O să fie”, a răspuns Elena şi a zâmbit misterios.</p>
               <p rend="justify">Printre crengile cireşului şi ale nucului bătrân, Clemansa priveşte acoperişul casei părinteşti. Casa copilăriei, plină de cărţile şi caietele Misei, de vocea ei băieţoasă, de prezenţa ei voluntară. „Toate se învârteau în jurul ei. Năzdrăvana! Cine s-ar fi gândit că n-are să se mărite, că locotenentul Constanţiu, amorezat lulea, elegant şi deştept, prea scund, ce-i drept – dar ce conferinţe ţinea şi ce frumos vorbea franţuzeşte – o să se tocmească cu tata? Când auzea de nuda proprietate, se făcea roşu ca sfecla. „Nuda? Asta e zestre? Să iau nuda în spinare şi să plec cu ea?„ Tata, ca să-l îmblânzescă, îi spunea „generale.” Generale în sus, generale în jos. Şi parcă i-a fost gura aurită: a ajuns general. Dar Misa a rămas nemăritată. Degeaba s-a înduplecat tata.</p>
               <p rend="justify">Ea n-a mai vrut să audă. „Dă-i ce vrei, numai pe mine să nu mă dai, tată. Eu nu sunt nici de dat, nici de luat. N-am să mă mai mărit.” Rău a făcut, şoptesc buzele Clemansei, după mai bine de cincizeci de ani. O femeie măritată e altfel văzută. Face ea pe grozava. O tot auzi: „Dă-i încolo de bărbaţi! Nişte fiare.” Şi se laudă: „I-am băgat în buzunar pe toţi cum am vrut, când am vrut!” Uite, e singură şi dacă nu m-ar avea pe mine.”</p>
               <p rend="justify">Clemansa uită că şi ea e singură, deşi a fost de două ori măritată. „Ce petreceri! Sclipea argintăria de-ţi lua ochii! Mama i-a lăsat-o Misei, cu limbă de moarte. Ea i-a dăruit-o Elenei, când s-a măritat. Eu nu i-aş fi dat-o. „Când mori, nu iei cu tine nici un ac„, spune Misa. „Dar cât trăieşti, ai nevoie şi de un ac„, îi răspunde. Ce i-o fi venit Elenei să mă întrebe de rochia roşie? Cum o fi dispărut juponul? Era de tafta! Când a dispărut? Oare să-şi fi potrivit Elena o cheie? Sau Victor? De ce nu mă lasă Misa să pun cufărul în odaia ei? Măcar acum, de ziua lui Victor. Aş fi mai liniştită. Am să-i dau laptele, poate o găsesc în toane mai bune. Adineauri spunea că Elena e în stare să-şi vândă şi salteaua de sub. (Clemansa nici în gând nu îndrăznea să repete vorbele pe şleau ale Misei.) Are gura spurcată a tatei. Mama, o aristocrată, o sfântă.”</p>
               <p rend="justify">—  Ei, Puişor, ai lins tot laptele? Cotoi ordinar. Auzi, Dagobert! Şi-a râs Victor de tine. Vino, Tigruţ, vino să te vadă Misa. Să-ţi vadă burtica plină, altfel nu crede că i-ai păpat laptele. Hai, Puişor, hai băieţaş. Hai, Dagu-Dagu.</p>
               <p rend="justify">Motanul o urmează ca un căţel. Clemansa, cu o ceaşcă în mână, cu ilustratele în mâna cealaltă, iese din bucătărie cu capul sus. Ca să ajungă la Artemiza trebuie să treacă de scară şi să intre mai întâi în camera ei. Curată nenorocire! „Oricine vrea s-o vadă pe Misa, trebuie să treacă pe-aici, prin sufletul meu. „Consignaţia„ – spune Victor şi o tot îndeamnă să vândă. Nu şi nu; „Atât cât mi-a mai rămas, îmi trebuie.„ Oglinzi cu rame complicate de bronz, covoare persane, lămpi veneţiene, măsuţe Empire, bibelouri, tablouri de Sârbu şi Mirea luate de Mac la licitaţie. Vai de mine! Unde-i samovarul?” îi tremură mâna. „Samovarul strigă de parcă ar cere ajutor. „Să fi îndrăznit Elena să-mi vândă samovarul? Sau Victor? Poate că s-au înţeles amândoi. Altminteri, de unde au bani? De unde a avut Elena bani, să cumpere locul de la Sfânta Vineri?”</p>
               <p rend="justify">Disperată, Clemansa dă să puie ceaşca pe pianină, dar, ezitând, de teamă că ar putea s-o păteze, s-o strice, observă că, în stratul de praf, e desenată o mână cu un deget care indică un drum, ca la dentist. O ia într-acolo şi, când ajunge la divan, după ce se împiedică de un covor şi mai varsă un pic de lapte, descoperă samovarul în dosul unei măsuţe turceşti.</p>
               <p rend="justify">Victor! Glumele lui nesărate! Îi mută mereu câte un lucru sau i-l piteşte ca s-o sperie. „Îmi scoate sufletul, golanul! Pe Misa o distrează: „Vezi, Clem, nepotul tău te face fericită.„„ Clemansei nu-i plăcea să i se spună despre Victor „nepotul tău”; prefera „nepotul nostru”. „Misei ce-i pasă? Ea nu mai ţine să fie tânără, de când cu accidentul. S-o laşi în pat cu caiete şi dicţionare. Cât o fi câştigând cu traducerile? Văd că se tot joacă piesele ei! Oare, e adevărat că nu are un ban pus deoparte?” Clemansa uită cât o încarcă la socoteală şi, minţindu-se singură, dă din cap: „De când o ţin minte ţine regim de slăbire şi regimul e scump. Şi totdeauna a fost mână spartă. Victor e febleţea ei. De mine nu-i pasă! Eu duc greul!” suspină Clemansa. Apoi, îndreptându-şi faţa, tâmplele: „De ce să mă necăjesc?” Şi, mulţumită că şi-a găsit samovarul, cu ceaşca cu lapte într-o mână, cu motanul după ea, trecând abilă printre măsuţe, taburete, scaune, piedestale, se opreşte în prag, pentru a mai arunca o privire peste avutul ei. „Ce-ţi trebuie atâtea boarfe?</p>
               <p rend="justify">—  Spune Misa. Mai vinde din ele, femeia lui Dumnezeu! Mai deschide cufărul din pod.” „Fiecare are ce are cu cufărul meu. N-am să-l deschid. N-am să vând nimic. Mac mi-a lăsat mie tot. Mac a muncit ca eu să am, să am, să am.” Şi, fără să-şi dea seama, deschide uşa care dă în camera Artemizei.</p>
               <p rend="justify">Albă, curată, ca de sanatoriu, odaia pare goală la prima vedere. Nici un obiect inutil. Soarele intră aici din plin. Adierile primăverii nu se încurcă în draperii şi perdele. Parchetul, proaspăt dat la rindea şi nelustruit, e ca o scândură albă. Divanul, scund şi foarte lat, e acoperit de o pătură de lână moale, gălbuie, sub care abia se desenează formele trupului ei vlăguit. Măsuţa, aproape cât toată lungimea divanului, e plină de caiete, dicţionare, reviste şi cărţi; o singură fotografie în ramă de argint: Celebra Yvette Guilbert. Lângă fereastră, două fotolii în huse albe. Deasupra bibliotecii, masca lui Beethoven. Deasupra unei uşi scunde, mascată, care dă într-o debara, o reproducere după Învingătorul lui Michelangelo. O avea de la Romain Rolland, care-i scrisese câteva cuvinte: Această icoană a îndoielii eroice, această victorie cu aripile frânte. Pe o etajeră, Jean-Christophe, toate volumele şi Jean Barois, legate în antilopă mov, cu dedicaţia autorului. Alături, fotografia Artemizei în robă de avocat, într-o ramă simplă de lemn. Dedesubt, cu litere mari, apăsate, scrisul Artemizei: „Evoquant le passé confus Devant mon portrait de jeunesse Et doutant qu'on m'y reconnaisse, J'écris tristement: telle je fus.”3</p>
               <p rend="justify">Clemansa s-a oprit în prag. Deosebirea dintre chipul Misei, aşa cum l-a văzut o clipă prin fereastra bucătăriei, privind printre copaci acoperişul casei părinteşti – fată nărăvaşă, semeaţă – şi faţa smochinită, galbenă, de-acum, o izbeşte atât de tare că se-ntreabă dacă „năzdrăvana” nu şi-a pus o mască.</p>
               <p rend="justify">—  Ce-ai rămas aşa încremenită, femeia lui Dumnezeu?</p>
               <p rend="justify">—  Mă uit că semeni cu cineva, dar nu ştiu cu cine.</p>
               <p rend="justify">—  Cu Beethoven – răspunde simplu Artemiza.</p>
               <p rend="justify">—  Betovan? Care Betovan?</p>
               <p rend="justify">—  Întreabă distrată Clemansa.</p>
               <p rend="justify">Artemiza râde cu poftă. Dantura falsă, copie fidelă a dinţilor ei mari, gata să muşte, la fel ca altădată, păreau prea albi în faţa îngălbenită de boală. Ochii ei scăpărau, lungi, negri, inteligenţi.</p>
               <p rend="justify">—  N-am auzit bine, Miso.</p>
               <p rend="justify">—  Doar n-oi fi îmbătrânit şi tu, Clemişor.</p>
               <p rend="justify">—  Nu – se scutură îngrozită Clemansa.</p>
               <p rend="justify">—  Dar ştii câte am pe cap. Sunt distrată.</p>
               <p rend="justify">Şi, fiindcă Artemiza repeta râzând: „Betovan. Betovan.” Clemansa adăugă:</p>
               <p rend="justify">—  Doar ştii bine că Mac mă ducea la concerte. Bietu' Mac! Am crezut că nu mai am samovarul. Ştii ce frică mi-a fost?! De la o vreme, Elena tot cumpără, vinde. Vrea să-l logodească pe Victor, de ziua lui.</p>
               <p rend="justify">—  Dar nu poate să se decidă între Yvonne, care are două moşii, adică le-a avut, şi Armanda, care are patru vii, adică ar fi putut să le aibă dacă ar fi murit la timp cele patru mătuşi, „delegaţia”.</p>
               <p rend="justify">—  Nicoleta şi ea are avere!</p>
               <p rend="justify">—  O să aibă când s-o întoarce tat-su cu dolari, adică la Paştele cailor.</p>
               <p rend="justify">—  Elena zice.</p>
               <p rend="justify">—  Nu te potrivi.</p>
               <p rend="justify">—  Văd că-i veselă. O fi aflat ceva.</p>
               <p rend="justify">—  Ce să afle, fetiţo, ce să mai afle? Şi de la cine? De la neamurile zaharisite, ciurucurile pe care vrea să ni le înnădească aici?</p>
               <p rend="justify">—  Să se mai distreze şi ea, mititica. Să mai iasă în lume. Văd că e mai veselă de la o vreme.</p>
               <p rend="justify">—  Tocmai veselia asta nu-mi place. Cred că se cam tămâiază.</p>
               <p rend="justify">—  Tămâiază?</p>
               <p rend="justify">—  Se miră Clemansa.</p>
               <p rend="justify">—  Mai dă şi ea pe gât câte-un păhărel. Că ce naşte din pisică. Crezi că nu ştiu că-ţi mai dai şi tu „coraj”, Clemişor?</p>
               <p rend="justify">—  Când mă doare stomahul, Miso. Sau când mă sperii. Uite acum, când am văzut că nu mai e samovarul, mi-a ieşit sufletul!</p>
               <p rend="justify">—  Lasă sufletul la locul lui, spune stomac pe româneşte şi dă-mi laptele. Nu te aşeza pe ochelari. Uite-i acolo, pe fotoliu.</p>
               <p rend="justify">Clemansa se uită, mirată, la ochelari. Cum de găseşte Misa tot ce se rătăceşte?</p>
               <p rend="justify">—  Şi mai zici că eşti mioapă, Miso.</p>
               <p rend="justify">—  Am fost. Acum văd şi ce-ţi umblă prin cap. Hai, nu te speria! Şi nu-ţi mai pune atâtea întrebări!</p>
               <p rend="justify">Întinzând bărbia voluntară, aproape pătrată, porunci cu voce groasă:</p>
               <p rend="justify">—  Şezi, femeia lui Dumnezeu, şezi colea şi citeşte. Clemansa nu-şi aminteşte să fi pomenit ceva despre ilustratele pe care le are în mână.</p>
               <p rend="justify">—  Tocmai din China au venit, Miso. Sunt pentru vecinii de jos, pentru Voica. Voica Barotă.</p>
               <p rend="justify">—  Dă-i drumul!</p>
               <p rend="justify">Clemansa se aşeză, îşi potrivi ochelarii, dar ridică ochii cu goliciunea aceea în priviri, care o scoate din sărite pe Artemiza.</p>
               <p rend="justify">—  Miso, care din ele e Voica? Roşcata?</p>
               <p rend="justify">—  Bruneta.</p>
               <p rend="justify">—  A mică?</p>
               <p rend="justify">—  Sunt gemene.</p>
               <p rend="justify">Şi Clemansa priveşte în plafon, apoi către soră-sa, nedumerită:</p>
               <p rend="justify">—  Cum ziceai că o cheamă pe roşcata?</p>
               <p rend="justify">—  Georgeta.</p>
               <p rend="justify">—  Da, da. Aşa o strigă tată-su: Geta. Getuţo. Eu mă mir că Victor n-a plăcut-o pe roşcovana. Are ochi mari, castanii. Cu cine o fi semănând?</p>
               <p rend="justify">—  Cu mă-sa.</p>
               <p rend="justify">Artemiza îşi dă seama că boala a făcut-o mai nervoasă, mai nerăbdătoare.</p>
               <p rend="justify">—  De unde ştii, Miso, cum era maică-sa?</p>
               <p rend="justify">—  E mai natural să semene cu ea decât cu mine.</p>
               <p rend="justify">—  Voica are ochii galbeni-verzui, ca Barotă.</p>
               <p rend="justify">—  Te-ai uitat la el de aproape? Şi nu te-a muşcat?</p>
               <p rend="justify">Prinsă parcă asupra faptului şi simţind că roşeşte, Clemansa schimbă vorba:</p>
               <p rend="justify">—  Mi se pare că Armanda îl place pe Victor. Şi, pe câte am înţeles, Elena n-ar zice nu.</p>
               <p rend="justify">—  De-aia a venit „delegaţia”?</p>
               <p rend="justify">—  De ce le zici aşa, Miso?</p>
               <p rend="justify">—  Cinci muieri între optsprezece şi optzeci de ani, una scurtă, priveşte cu lornionul, alta lungă, poartă pălărie cu pană, a treia grasă, fumează mahorcă, a patra parcă e împăiată şi a cincea, Armanda, e ca un îngeraş fără aripi. Dar toate se mişcă deodată şi vorbesc despre acelaşi lucru.</p>
               <p rend="justify">—  Dacă le-a muşcat acelaşi câine.</p>
               <p rend="justify">—  Să-şi termine injecţiile şi să şteargă putina. Până acum veneau la parastase; de data asta, parcă au venit la înmormântare. Te pomeneşti că le-a anunţat Elena că nu mai am mult.</p>
               <p rend="justify">—  Le-a invitat de ziua lui Victor. Dar poate că se lasă cu logodnă. Verişoarele noastre au câte o vie, şi cine o să le moştenească? Armanda! Am auzit-o pe Elena când îi spunea lui Victor: „E ca un pastel!”</p>
               <p rend="justify">—  Apos. Leşinat.</p>
               <p rend="justify">—  Parcă e o poză, Miso. Ţii minte când cumpăram poze cu îngeri, de la librăria din colţ?</p>
               <p rend="justify">—  Îmi făceau greaţă.</p>
               <p rend="justify">—  Ţie nu-ţi plăceau nici jucăriile. Te căţărai în copaci, trăgeai cu praştia, ca băieţii. Ţii minte când l-ai lovit pe Charles-Rodolphe?</p>
               <p rend="justify">—  Carolică? Un papă-lapte! Am auzit că şi pe ăsta l-a invitat Elena. N-am ştiut că mai trăieşte. Are câţiva anişori mai mult ca mine.</p>
               <p rend="justify">—  Yvonne îi vine nepoată. Nepoată de văr. Mi se pare că şi pe ea a pus ochii Elena. E născută Iepureanu. Se-n-rudeşte cu Bibeştii.</p>
               <p rend="justify">—  La prostiile astea te pricepi, soro!</p>
               <p rend="justify">—  Lui Victor i-a căzut cu tronc Voica. Elena îi zice „scaloiu”. Ce-nseamnă scaloi, Miso?</p>
               <p rend="justify">—  În dicţionar nu există, dar Elena nu scoate cuvintele din dicţionar, când e vorba de vecinii de jos. Le scoate din veninul ei. Şi acu', dac-ai adus ilustratele, citeşte-le şi du-le înapoi.</p>
               <p rend="justify">—  „16 aprilie, 1955” – începe Clemansa.</p>
               <p rend="justify">Deşi aude foarte bine, urechile Artemizei, dacă şi-ar exprima curiozitatea, s-ar mări ca-n desenele animate şi ar ajunge ca nişte pâlnii de gramofon. Dar ştiind să se stăpânească, îşi aprinde o ţigară, îşi apropie scrumiera (pe măsuţa lungă cât divanul are tot ce-i trebuie), trage fumul bărbăteşte în piept şi îl scoate pe nări în rotocoale perfecte. E, pentru cei optzeci de ani ai ei, uimitor de ageră la minte, şi vioaie în mişcări. Cine n-a cunoscut-o pe Artemiza Mândru, băietana cu părul tuns scurt, cu ochii iscoditori, înguşti, cu privirea tăioasă, neagră, vie, cu buze întinse, subţiri, fremătând de ironie, cu dinţii mari, gata să se înfigă în adversar? „Erau îndrăgostiţi de mine toţi adversarii, la bară. Nărozii.” A luptat aprig pentru drepturile femeii, ca să le audă acum repetând până la saturaţie: Soţu. Sosu. Sosu a zis, sosu a dres, sosu m-a cotonogit. „Năroade”, exclamă indignată. Ea ar fi vrut să facă teatru, dar părinţii s-au împotrivit: „Fata noastră să joace pe sârmă?”. Urla Nae Mândru, negustor cu mai multe prăvălii în Piaţa de Flori. „Să faci bine să te măriţi!” Dar poate fiindcă tata vindea în Piaţa de Flori voaluri de mireasă, pantofi de satin albi, ascuţiţi, ca de mort, lămâiţă şi lumânări, fata avea oroare să fie mireasă. Maică-sa, o grecoaică cu pretenţii de nobleţe, fata unui „cavaler de Filodoros”, a fost nevoită, neavând dotă – după ce o jefuise cumnatul care-i fusese tutore – să aleagă între mănăstire şi mezalianţa cu Nae Mândru. Negustorul bogat, furios că nevasta îl dispreţuieşte, o înşela pe toate cărările. Artemiza trebuia s-o răzbune. Neputând să intre la Conservator fără voia tatălui ei, s-a înscris la Drept. „Am să fac teatru la Curtea cu Juri.” Pentru doctorat a plecat la Paris. Acolo a luat lecţii de mimică şi plastică cu celebra Yvette Guilbert şi despre prietenia lor s-au trăncănit vrute şi nevrute.</p>
               <p rend="justify">—  Miso. Eu nu pricep. Şi Clemansa cercetează ilustratele cu toată atenţia, uite: Tuan-Huang, Combat – Dynastie Sui. Parca nu mai aveau dinastie?!</p>
               <p rend="justify">—  Vezi că scrie secolul şapte.</p>
               <p rend="justify">—  Aşa-i, secolul şapte. Îi trimite sărutări şi iscăleşte Tudor. Nu-i ofiţerul care o aducea acasă la început?</p>
               <p rend="justify">—  Dacă o să tot pui întrebări, o să ne pomenim cu Elena.</p>
               <p rend="justify">Ciulind urechea. Clemansa se plânge că scrisul e prea mărunt.</p>
               <p rend="justify">—  Am dat azi un spectacol în curtea palatului de vară. E aşezat pe un deal cu vegetaţie bogată. Copacii sunt ca nişte umbrele. Dintr-o pagodă se vede tot oraşul. În faţă, un lac de cinci kilometri. Plimbare cu bărci acoperite. Abia aştept să-ţi povestesc.” Da, Miso, să ştii că ăsta e Tudor, un ţigănuş cu dinţi mulţi.</p>
               <p rend="justify">—  Am auzit de oltean cu douăzeci şi patru de măsele, dar de ţigani cu dinţi mulţi.</p>
               <p rend="justify">—  Elena crede că s-a stricat căruţa din cauza lui Victor. Să-i arătăm ilustratele, ca să-i luăm o piatră de pe inimă.</p>
               <p rend="justify">—  O proastă „fata noastră!” Voica o să fie o mare cântăreaţă. Numai Darclée mai trecea de la roluri de coloratură – regina din Huyhenoţii – la contralto din Viaţa pentru Ţar. Dar Elena preferă tupeul, semidocţia agresivă a Yvonnei, servilismul Nicoletei.</p>
               <p rend="justify">Zăpăcită sau poate invidioasă de cunoştinţele Artemizei, Clemansa spune cu suficienţă:</p>
               <p rend="justify">—  Una era Darclée!</p>
               <p rend="justify">—  Nimic n-o împiedică pe Voica Barotă să fie a doua. Dacă o să muncească.</p>
               <p rend="justify">—  Să nu te-audă Elena.</p>
               <p rend="justify">—  N-a auzit-o cântând? Se opresc trecătorii în stradă s-o asculte! Despre asta ce zice „fata noastră”?</p>
               <p rend="justify">—  Că are noroc.</p>
               <p rend="justify">—  Pe lângă noroc, îţi mai trebuie o voinţă de fier. Încordare de fiecare clipă, generozitate, puritate. Dacă Voica ar avea numai o picătură din otrava Elenei, şi-ar otrăvi vocea.</p>
               <p rend="justify">—  N-ai suflet, Miso. Ţii minte ce-ai tras cu ea, atunci? Nu ştiu ce-o fi înghiţit, că nu se mai trezea. Dar la biserică, la botezul lui Victor, când nu mai venea Puiu? Şi, în şoaptă: Când a venit, nu l-a recunoscut.</p>
               <p rend="justify">—  Când singurul sentiment care te conduce în viaţă e vanitatea, snobismul, nu ajungi departe, surioară.</p>
               <p rend="justify">—  Nu i-a fost uşor, mititica.</p>
               <p rend="justify">—  Suspină Clemansa – şi la gândul că şi ea a fost părăsită odată, că şi vanitatea ei a sângerat, se înduioşă. Dar nu vrea să se necăjească. Instinctiv, îşi trece mâinile peste obraji, de jos în sus, spre tâmple, ca să-şi întindă faţa, să îndepărteze urmele anilor, şi, potrivindu-şi iar ochelarii: „Azi am dansat Haiducii şi De la Prut la Arieş. Mare succes. Căluşarii au stârnit ropote de aplauze”.</p>
               <p rend="justify">—  Tu pricepi ceva, Miso?</p>
               <p rend="justify">—  Ce-i de nepriceput, femeia lui Dumnezeu?</p>
               <p rend="justify">—  Tudor ăsta e dansator?</p>
               <p rend="justify">—  E din Ansamblul Armatei.</p>
               <p rend="justify">Clemansa clipeşte nedumerită.</p>
               <p rend="justify">—  Ansamblul Armatei?</p>
               <p rend="justify">—  Au cântat amândoi în echipa de amatori, la C. C. S.</p>
               <p rend="justify">—  C. C. S.? Ansamblul Armatei? Miso, ţie nu ţi se împleticeşte limbă-n gură? N-are dreptate Elena? Auzi. Logodnicul în China! Fetele lui Barotă, una e la Conservator, cealaltă se mărită cu un inginer! S-a întors lumea cu susu în jos, vorba Elenei.</p>
               <p rend="justify">—  Şi ce ispravă făcea Elena când lumea era cu josu-n sus? Ar fi putut să studieze medicina. Putea să călătorească, să-şi îmbogăţească sufletul, mintea. Dar ea îşi pândea bărbatul la colţuri de stradă şi plătea agenţi ca să vie să-i spuie dacă Puiu s-a întâlnit cu doctoriţa în Cişmigiu sau în Grădina Botanică, dacă doctoriţa îl aştepta pe Puiu la Piaţa Romană sau la Cotroceni. Şi se otrăvea pentru te miri ce.</p>
               <p rend="justify">—  Cum pentru te miri ce? A vrut s-o lase şi să se însoare cu doctoriţa! Ursoaica. Ocna. După tine, Victor ar putea să se însoare cu fetele lui Barotă!</p>
               <p rend="justify">—  Cu amândouă? Haremul s-a desfiinţat şi la turci, Clemişor. Dar ia spune, cine i-a adus-o în casă pe Nicoleta?</p>
               <p rend="justify">—  Mi-a fost milă de ea, mititica! Într-o seară am găsit-o pe scară. Dârdâia de frig.</p>
               <p rend="justify">—  Şi Elena i-a dat-o lui fi-su. S-o încălzească în pat.</p>
               <p rend="justify">—  Nu mă amestec, nu mă bag. Şi, schimbând vorba: De ce nu mă laşi să-mi aduc cufărul aici?</p>
               <p rend="justify">—  Crezi c-o să umble Barotă în cufărul tău?</p>
               <p rend="justify">—  Nu mai e omul la el acasă. Nu mai e stăpân pe ce-i al lui. Când mă uit la casa de alături. Oftează Clemansa.</p>
               <p rend="justify">—  Nu ne-a luat-o nimeni. Am păpat-o noi.</p>
               <p rend="justify">—  Bietul Mac a scos-o de două ori de sub ipotecă.</p>
               <p rend="justify">„De dragul meu – se gândeşte Artemiza, şi se întreabă: Oare soră-mea nu ştie nimic? N-a bănuit nimic niciodată? Nu vreau să mor până nu aflu ce se petrece în capul ăsta, care a fost şi a rămas frumos şi prost. La urma urmei, cu părul cănit, faţa albă, lăptoasă, Clemansa, deşi comună până la vulgaritate, e încă frumoasă. Şi n-a îmbătrânit, observă Artemiza şi, micşorându-şi ochii miopi, o priveşte cum ai privi un tablou. N-are dreptate cine spune că pe femeie o îmbătrâneşte cratiţa, lipsa de preocupări, prostia. Uite că pe Clem n-au îmbătrânit-o. Poate fiindcă a trişat. Se prefăcea că se ocupă de cratiţe, dar poruncea slugilor. Când nu le-a mai avut, a luat masa la pensiune „că-i mai ieftin ca acasă„. Se prefăcea că-i bolnavă, ca s-o răsfeţe bărbatul. Se prefăcea că-l iubeşte: „Mac în sus, Mac în jos„. Mac. Mac. Dar când a alunecat Mac de pe scara tramvaiului, scăpând cu viaţa ca prin minune, n-am auzit-o văitându-se, decât de costumul lui nou. „Mac şi-a stricat costumul. De ştofă englezească. Bunătate de costum. Costum nou.„ Iar când, la urmă, pe masa de operaţie, l-au deschis şi l-au cusut la loc, s-a prefăcut că nu ştie de ce şi s-a dus la coafor: „Lui Mac nu-i place să fiu neglijentă. Să nu vadă Mac că sunt amărâtă.„„ Şi Artemiza se întreabă iar şi iar dacă sora ei ştie ce-a fost între ea şi Mac. „Cum s-ar putea să nu ştie? Dar dacă a ştiut şi a tăcut, păstrând acelaşi ten lăptos, acelaşi surâs blajin, dezarmant de naiv, înseamnă că, în grădina lui Dumnezeu, animal mai şiret nu există. Înseamnă că e mai deşteaptă decât mine, care am avut scrupule, m-am perpelit, mă perpelesc.”</p>
               <p rend="justify">—  Atunci l-am cunoscut pe Mac. Ţii minte, Miso? Când cu ipoteca. Eram la tribunal şi te căutam pe tine. Mă zăpăcisem de tot. Simţeam aşa că mă pierd prin sala aia mare. Cum îi zice, Miso?</p>
               <p rend="justify">—  Sala Paşilor Pierduţi. A rămas celebră de când te-ai pierdut tu.</p>
               <p rend="justify">Dar Clemansa n-are umor. Priveşte pe fereastră, depănându-şi cu plăcere amintirile:</p>
               <p rend="justify">—  Deodată aud paşi în urma mea (şi, schimbându-şi vocea): „Pot să vă fiu de folos, domnişoară?”</p>
               <p rend="justify">—  Parcă v-aţi cunoscut la un bal mascat.</p>
               <p rend="justify">—  Mascat?</p>
               <p rend="justify">—  Clipeşte Clemansa des.</p>
               <p rend="justify">—  Nu, Miso, era costumat. Ba nu, ai dreptate, mascat. Ba nu, costumat. Ţii minte costumul meu de „guriţe”?</p>
               <p rend="justify">—  Ai stat o noapte întreagă şi ai înşirat turte dulci pe sforicele. Şi Artemiza ar râde cu poftă, dacă nu i-ar fi greaţă.</p>
               <p rend="justify">—  De ce le spuneai „guriţe”?</p>
               <p rend="justify">—  Ce succes am avut!</p>
               <p rend="justify">—  Suspină Clemansa cu plăcere, dând ochii peste cap.</p>
               <p rend="justify">—  Francezul n-are dreptate când spune că ridicolul ucide.</p>
               <p rend="justify">Dar Clemansa, în nori, surâde încântată.</p>
               <p rend="justify">—  Dar de costumul meu de lebădă. Îţi aduci aminte, Miso?</p>
               <p rend="justify">—  Aş fi jurat că-i de gâscă!</p>
               <p rend="justify">—  Şi Artemiza râde să se prăpădească. Pupilele lucesc de tinereţe în obrazul îngălbenit de boală, îmbătrânit de ani. De ce te-ai costumat, soro? N-aveai nevoie de pene străine!</p>
               <p rend="justify">—  Cum de ce, Miso? Nu era bal costumat? Parcă te văd în „Cei trei Muşchetari”.</p>
               <p rend="justify">—  În toţi trei? Bată-te norocul!</p>
               <p rend="justify">—  Tu erai „cei trei muşchetari”, spune, convinsă, dar deodată, intrând în panică:</p>
               <p rend="justify">—  Unde-o fi pălăria aia mare, neagră, cu pană de struţ? Şi mănuşile albe de muşchetar? Nu le-am văzut când am pus naftalină în cufăr.</p>
               <p rend="justify">—  Le-or fi vândut Elena sau Victor.</p>
               <p rend="justify">Clemansa rămâne perplexă. Apoi, cu un accent de disperare:</p>
               <p rend="justify">—  Crezi că umblă în cufărul meu?</p>
               <p rend="justify">—  Şi ce-i dacă umblă? O să-ţi iei lada cu tine pe lumea cealaltă?</p>
               <p rend="justify">—  Vai, Miso! Omul cât trăieşte are nevoie şi de un ac. Pe Elena nu ştiu ce-a apucat-o. Ce-o fi cu locul de la Sfânta Vineri?</p>
               <p rend="justify">—  Nu-mi place nici mie. Să cumperi un loc de veci şi pe urmă să stai să-l păzeşti şi să aştepţi un client ca să-l vinzi! E sinistru.</p>
               <p rend="justify">—  Dacă nu mai avem voie să cumpărăm terenuri. Oftează Clemansa.</p>
               <p rend="justify">—  Dacă nu mai avem voie să-i speculăm pe cei vii, să speculăm morţii? Stuchi-v-ar mâţele!</p>
               <p rend="justify">—  Din ce să trăiască, mititica? Pensia lui Puiu şi lecţiile de franceză! Păi zi şi tu.</p>
               <p rend="justify">—  Zic că se ţine de sindrofii! A-nceput să-şi pună crucea de episcop, brăţările de argint, cerceii de papuaşă. Scotoceşte prin albume şi-i caută pe ăi de mai trăiesc, umblă să-i găsească, îi scutură de naftalină. Şi-i pofteşte de ziua lui Victor.</p>
               <p rend="justify">—  Numai de nu mi-ar cere paharele de cristal! Ce i-o fi venit să cheme atâta lume? În pod! Cât era de zgârcită şi, uite, acum.</p>
               <p rend="justify">—  Tocmai asta nu-mi place. O supără inima. Nevrozele cardiace se manifestă aşa.</p>
               <p rend="justify">Dar Clemansei nu-i place să puie răul înainte.</p>
               <p rend="justify">—  Hai să mai vedem cum e în China, Miso. Şi, potrivindu-şi ochelarii, citeşte: „Spectacol la Stadionul din Pekin, în faţa a patruzeci de mii de spectatori. Am fost filmaţi. Aş vrea să vedem împreună jurnalul la cinema.” Să ştii, Miso, că o ia de nevastă. Să-i spunem Elenei, poate s-o mai linişti.</p>
               <p rend="justify">—  Dacă ar putea, i-ar mânca fripţi pe vecinii de jos. În schimb, vrea să-mi facă tărăboi în pod. Am să-i interzic!</p>
               <p rend="justify">—  Vai, Miso, nici nu te gândi! Fata noastră.</p>
               <p rend="justify">Dar Artemiza, plictisită, nervoasă din pricina bolii:</p>
               <p rend="justify">—  Ar fi timpul să-ţi aduci aminte că e a ta.</p>
               <p rend="justify">—  La început, mi-a venit greu să-i spun lui Mac. Mă credea domnişoară.</p>
               <p rend="justify">—  Cred că a avut ocazia să se convingă personal că nu erai „domnişoară”.</p>
               <p rend="justify">—  Lui Mac nu-i plăcea să-şi aducă aminte de primul meu mariaj. Era gelos.</p>
               <p rend="justify">—  Te credea fată-mare?</p>
               <p rend="justify">—  Vai, Miso, cum vorbeşti!</p>
               <p rend="justify">—  Mare ipocrită eşti, Clem! Parcă te aud: „Fetiţa noastră, fata noastră” şi-l lăsai să creadă că este a mea. Ha, ha, ha!</p>
               <p rend="justify">—  Tu erai emancipată. Intelectuală. Nici nu voiai să te măriţi.</p>
               <p rend="justify">—  Şi zici că Mac era gelos? Te iubea aşa de mult?</p>
               <p rend="justify">—  Pe mine? Vai, Miso. Nu mi-a lăsat mie tot? Şi, privind pe fereastră:</p>
               <p rend="justify">—  De ce om fi lăsat noi cireşul de partea cealaltă?</p>
               <p rend="justify">„Nu-i proastă soru-mea. E vicleană.” decide Artemiza. Clemansa îşi potriveşte din nou ochelarii.</p>
               <p rend="justify">—  Uită-te aici: „Ultimul spectacol din Canton. Am primit pentru tine un ilic de mătase căptuşit cu astrahan alb, mărunt, mătăsos şi nişte papuci, „pentru cele mai mici şi iubite picioare din lume„„. Ce zici, Miso?</p>
               <p rend="justify">—  Zic că dacă nu mă duceam de ziua regelui să stau în proţap, făceam şi eu azi călătorii în China şi căpătăm ilic şi papuci.</p>
               <p rend="justify">—  Mie ce-mi aduceai, Misico?</p>
               <p rend="justify">—  Se răsfaţă Clemansa ca să-şi ascundă gândurile. „Eu am îndemnat-o să se ducă.”</p>
               <p rend="justify">—  O butelie de aragaz. Asta-i focul tău.</p>
               <p rend="justify">—  Numai eu ştiu cât mă chinuiesc cu lămpile. Auzi ce să le dea prin cap. Să-mi vândă butelia! Elena a venit cu banii buluc, să mi-i dea înapoi. Dar ce să fac cu banii, când s-au scumpit buteliile?!</p>
               <p rend="justify">—  Şi Clemansa se opreşte brusc, ciulind urechea spre uşă.</p>
               <p rend="justify">—  Mă duc să văd.</p>
               <p rend="justify">—  E Dagobert. Hai, termină cu ilustratele.</p>
               <p rend="justify">—  Azi am vizitat un atelier de filatură într-o uzină de textile în Şanhai.”</p>
               <p rend="justify">Deodată, Clemansa se ridică, speriată, scăpând din poală cărţile poştale. Le strânge grămadă toate, de-a valma, le pune pe masa Artemizei, acoperindu-le cu o revistă şi rămâne apoi ţeapănă, în picioare.</p>
               <p rend="justify">În cadrul uşii, cu pieptănătura „paj”, nepotrivită cu părul aspru, cărunt, înaltă, uscată, cu o haină neagră de ştofă uzată peste o rochie de mătase, de un negru decolorat, verzui, pe piept cu o cruce mare de argint, apare Elena. Nasul lung, subţire, adulmecă parcă ceva neplăcut. Dar e bine dispusă.</p>
               <p rend="justify">—  Ce-i, Clem, numai Victor când făcea ceva în pantaloni, stătea aşa încremenit, spăşit.</p>
               <p rend="justify">—  Da, da.</p>
               <p rend="justify">—  Râde zgomotos Artemiza – aşa era Victor când se „tăta” pe el.</p>
               <p rend="justify">—  Vai, tante Mis, urât vorbeşti.</p>
               <p rend="justify">Şi Elena, veselă, începu să fredoneze:</p>
               <p rend="justify">—  Tu care eşti pierdută. În neagra veşnicie.</p>
               <p rend="justify">—  Vorbesc urât? Îmi pui notă la purtare, Lenuţo? Ia vezi! Dacă nu te-am repezit, că ai fost necuviincioasă cu maică-ta e fiindcă ai făcut o comparaţie cu haz. Victor avea un aer spăşit când era „tătat la tur”.</p>
               <p rend="justify">Clemansa râde forţat şi repetă cuvintele:</p>
               <p rend="justify">—  Da, da, aşa zicea Victor.</p>
               <p rend="justify">Elena ridică din umerii înalţi, înguşti. Capul i se înfundă ca la cocoşaţi.</p>
               <p rend="justify">—  Aţi dat în mintea copiilor!</p>
               <p rend="justify">—  Şi-i întinde Clemansei plasa încărcată.</p>
               <p rend="justify">—  Ai grijă să nu se spargă ouăle. Să mai facem şi nişte făinişuri. Două le păstrezi pentru Victor. Le vrea fierte, cleioase, să fiarbă trei minute şi jumătate exact. Nuanţa piersicii. Altfel le aruncă. Şi peşte, am adus pălămidă. E tot ce-am găsit.</p>
               <p rend="justify">—  Bravo!</p>
               <p rend="justify">—  Se bucură Artemiza. N-am mai mâncat pălămidă de nu se ţine minte.</p>
               <p rend="justify">—  E prea grasă. Nu face bine la ficat. E pentru Victor. Să-l faci prăjit, Clem. Uite, am găsit un bidonaş de untdelemn grecesc. Să facem salată de boeuf de ziua lui.</p>
               <p rend="justify">—  Grecesc?</p>
               <p rend="justify">—  Se miră Clemansa.</p>
               <p rend="justify">—  Unde ai găsit?</p>
               <p rend="justify">—  La cimitir, la Sfânta Vineri – glumeşte Artemiza.</p>
               <p rend="justify">Dar Elena, ca şi când n-ar fi auzit:</p>
               <p rend="justify">—  De ocazie. Am dat ultimul ban. Victor nu suportă mirosul de untdelemn prost, de lapte ars. Dar la voi, până nu dă laptele-n foc.</p>
               <p rend="justify">—  Care voi, domnişoară, care voi?</p>
               <p rend="justify">—  O repede Artemiza, enervată de senzaţia de greaţă şi de regimul sever pe care-l ţine.</p>
               <p rend="justify">Elena n-avea poftă de ceartă.</p>
               <p rend="justify">—  Vezi că sunt şi lămâi.</p>
               <p rend="justify">Clemansa nu mai pune întrebări în legătură cu bidonul de untdelemn şi asta i se pare Elenei suspect. De la o vreme, toate au o legătură în mintea ei cu vecinii de jos şi mereu i se pare că bătrânele îi ascund ceva. Dar şi Clemansei i se pare că Elena nu spune tot şi încearcă s-o tragă de limbă:</p>
               <p rend="justify">—  Văd că eşti bine dispusă, fetiţo.</p>
               <p rend="justify">—  Sper să vând locul. Am să-i cumpăr lui Victor un picup de ziua lui.</p>
               <p rend="justify">—  N-are patefon?</p>
               <p rend="justify">—  Îndrăzni Clemansa.</p>
               <p rend="justify">—  E antedeluvian.</p>
               <p rend="justify">—  Vai, se poate? E al lui Mac. Să aveţi grijă ca de ochii din cap!</p>
               <p rend="justify">Dar Elena, care-l şi vânduse, schimbă vorba:</p>
               <p rend="justify">—  Miso. Ai voie să sădeşti pomi fructiferi pe morminte?</p>
               <p rend="justify">—  De ce nu? Nici un text de lege nu interzice morţilor să mănânce fructe. Nici la romani, pe câte ştiu.</p>
               <p rend="justify">Elena nu suporta, de obicei, glumele pince sans rire4 ale Artemizei, dar acum avea nevoie de un sfat juridic.</p>
               <p rend="justify">—  Un vecin a sădit un corcoduş care a înflorit pe mormântul meu.</p>
               <p rend="justify">Clemansa tresare. Artemiza ridică o sprânceană şi, dacă inima nu i s-ar strânge de presimţiri, ar râde cu poftă.</p>
               <p rend="justify">—  Pe mormântul tău?</p>
               <p rend="justify">—  Pe locul cumpărat de mine.</p>
               <p rend="justify">Clemansa respiră uşurată. Artemiza e, ca de obicei, gata de glumă:</p>
               <p rend="justify">—  Asta-i măreşte valoarea.</p>
               <p rend="justify">—  Depinde. Azi am discutat cu un cumpărător. Un client serios. Vrea să cumpere locul pentru el şi pentru nevastă-sa, dar nu vrea să le facă umbră corcoduşul.</p>
               <p rend="justify">—  Ce fructe preferă?</p>
               <p rend="justify">—  Întreabă Artemiza, apropiind sprâncenele, care au rămas negre, mobile, ca în tinereţe.</p>
               <p rend="justify">—  Lasă gluma, tante Mis. Omul vrea să aibă soare. Vrea să facă un mic monument şi o jardinieră pentru flori. Cât or trăi, o să-l îngrijească chiar ei. Pe urmă, nu vor să aibă umbră. Ar fi prea trist.</p>
               <p rend="justify">Artemiza o urmăreşte atentă. Echilibrul Elenei i se pare de la un timp instabil.</p>
               <p rend="justify">—  Pe lumea cealaltă, le trebuie soare?</p>
               <p rend="justify">—  Şi de ce nu?</p>
               <p rend="justify">Şi, în timp ce Artemiza e îngrijorată de lipsa de umor a Elenei, Clemansa clipeşte cu lăcomie</p>
               <p rend="justify">—  Îţi dă un preţ bun?</p>
               <p rend="justify">Elenei nu-i place ca maică-sa să se amestece în treburile ei şi schimbă vorba.</p>
               <p rend="justify">—  Ştiţi pe cine am întâlnit la cimitir? Pe Lita, nevasta lui Dinu Iepureanu. Tocmai voiam să-i invit de ziua lui Victor. M-a condus până acasă şi i-am arătat pe unde să intre. I-am spus să treacă repede prin hol şi să urce la etajul doi. Să n-o vadă vecinii de jos.</p>
               <p rend="justify">—  Crezi că sunt canibali?</p>
               <p rend="justify">—  O întreabă Artemiza.</p>
               <p rend="justify">—  Nu-i nevoie să ştie prea multe.</p>
               <p rend="justify">—  Dar de când te dai tu în vânt după relaţiile astea? Când s-a însurat Dinu cu Lita, strâmbai din nas: „Ne face neamul de râs.”</p>
               <p rend="justify">—  În familia noastră a mai fost o grecoaică, Rachel, Rachel Mussuris, măritată cu un Brâncovean.</p>
               <p rend="justify">—  Ei. Asta mai lipsea, Lenuţo! Să ne scoţi rudă cu Brâncovenii şi pe Lita, grecoaică.</p>
               <p rend="justify">—  E nepoata bancherului Mandel. Ce frumos s-a purtat cu mine!</p>
               <p rend="justify">—  Da, da, s-a purtat foarte frumos cu Elena – interveni Clemansa.</p>
               <p rend="justify">—  Cunosc povestea, că doar eu i-am făcut actele. Nu-i aşa, Lenuţo? Ai luat banii de două ori pentru aceeaşi cocioabă.</p>
               <p rend="justify">—  Casa era bine plasată, dar eu, atât de puţin informată, că numai după ce am plătit taxele, mi-am dat seama că am rămas cu te miri ce.</p>
               <p rend="justify">—  Ţi-a rămas atât cât ţi se cuvenea, fetiţo. Nu ţi-a băgat nimeni mâna-n buzunar. Numai că misitul nu ţi-a spus numele cumpărătorului. Şi când ai auzit că-i Napoleon Mandel – şo pe el!</p>
               <p rend="justify">—  Foarte rău, tante Mis, că nu mi-ai deschis ochii. Noroc că unchiul Mac m-a învăţat să mă duc să discut.</p>
               <p rend="justify">—  Bietul Mac!</p>
               <p rend="justify">—  Dădu din cap Clemansa şi strânse puternic ochii, doar, doar o scoate o lacrimă.</p>
               <p rend="justify">—  Ce mult te iubea!</p>
               <p rend="justify">—  Dar pe mine?</p>
               <p rend="justify">—  O întreabă Artemiza, privind-o pe soră-sa în ochi.</p>
               <p rend="justify">Clemansa răspunde cu un calm desăvârşit:</p>
               <p rend="justify">—  Mac ţinea foarte mult la familia mea.</p>
               <p rend="justify">—  N-am să uit niciodată ce frumos m-a primit.</p>
               <p rend="justify">—  Surâde Elena nostalgic.</p>
               <p rend="justify">„Ce mult seamănă cu maică-sa când face pe proasta! Trăiesc între gangsteri.” gândeşte Artemiza.</p>
               <p rend="justify">—  Cine? Mac?</p>
               <p rend="justify">—  Întreabă Clemansa.</p>
               <p rend="justify">—  Vorbeam de Napoleon Mandel.</p>
               <p rend="justify">—  Şi, îndulcindu-şi vocea, Elena adaugă: Ce înfăţişare cuceritoare! Un gentleman!</p>
               <p rend="justify">Dar Artemiza, tăindu-i elanul:</p>
               <p rend="justify">—  Un crai fără pereche!</p>
               <p rend="justify">—  Cu mine s-a purtat foarte şic. I-am spus că n-am ştiut care-i valoarea reală a terenului, că sunt tânără, nepricepută.</p>
               <p rend="justify">—  Erai majoră.</p>
               <p rend="justify">—  M-a ascultat ca pe un copil necăjit. Parcă-l aud: „Nu vreau să debutaţi în viaţă cu o dezamăgire, domnişoară. Să presupunem că actele nu s-au încheiat. Dumneavoastră vindeţi acum, eu cumpăr acum. Vă rog să fixaţi preţul.”</p>
               <p rend="justify">—  Ţi-ai îngroşat obrazul şi ai cerut dublu.</p>
               <p rend="justify">—  Lasă, Miso, că ăştia au bani destui – intervine Clemansa.</p>
               <p rend="justify">—  Care ăştia, Clem? Care ăştia? Voi tot mai credeţi că „ăştia mănâncă pască cu sânge de creştin”?</p>
               <p rend="justify">—  Oameni şi oameni – filosofă Elena.</p>
               <p rend="justify">—  A scos carnetul şi a scris suma pe care urma s-o încasez, a sunat să vie secretara.</p>
               <p rend="justify">—  Toată suma!</p>
               <p rend="justify">—  Străluciră ochii Clemansei, de parcă ar fi văzut aurul grămadă în faţa ei.</p>
               <p rend="justify">Artemiza îşi dădea seama, pentru prima dată, că sora ei are ochi porcini. Da, aceşti ochi mititei, fără gene, devin expresivi prin lăcomia lor.</p>
               <p rend="justify">—  Lita e profesoară de balet la Şcoala de coregrafie, îşi mai găsi Elena o scuză pentru invitaţia făcută nepoatei bancherului.</p>
               <p rend="justify">—  Ar fi putut să fie balerină la Operă. Era graţioasă ca un porţelan de Saxa. Dar a ţinut să fie „doamna Iepureanu”. Prejudecăţile burgheze au nenorocit-o.</p>
               <p rend="justify">—  Ei, lasă tante Mis! Pe dumneata cum de nu te-au nenorocit? Ai vrut să fii un mare avocat şi ai fost.</p>
               <p rend="justify">—  Cum nu m-au nenorocit?</p>
               <p rend="justify">—  Scapără furioşi ochii negri prea lucioşi în obrazul galben ca ceara.</p>
               <p rend="justify">—  Cine ştie ce afaceri murdare s-au făcut cu tribunele alea care s-au fleşcăit şi mi-au strivit picioarele!</p>
               <p rend="justify">Elena se întreabă prin ce scamatorie, prin ce şiretlic ajunge Artemiza, oricum ar începe discuţia, la acest argument antimonarhic: „Accidentul de la 8 iunie”?</p>
               <p rend="justify">—  Ghinion, tante Mis!</p>
               <p rend="justify">—  Regele, fetiţo!</p>
               <p rend="justify">—  Şi Artemiza puse mâna pe bastonul de bambus care se afla pe măsuţa lungă lipită de pat. El a fost ghinionul meu, ghinionul ţării. Azi m-aş fi plimbat şi eu la Moscova, la Pekin, la Paris şi la Roma. Şi, cu braţul întins, care se prelungeşte cu bastonul de bambus, face un gest larg de parcă ar vrea să arate cât e lumea de mare.</p>
               <p rend="justify">Cu gândul la vecinii de jos, Elena o întreabă cu un zâmbet acru, necruţător:</p>
               <p rend="justify">—  Ca dansatoare sau cântăreaţă?</p>
               <p rend="justify">—  Ca prima avocată înscrisă în Barou. Ca una din primele intelectuale care au luptat pentru drepturile femeilor şi le-au apărat împotriva bestiilor care le exploatau.</p>
               <p rend="justify">—  Nu te inerva, dragă – caută s-o îmbuneze Clemansa.</p>
               <p rend="justify">Iar Elena, bine dispusă:</p>
               <p rend="justify">—  Cine nu ştie că Mandel îţi făcea curte?</p>
               <p rend="justify">—  Ba chiar propuneri directe. Îl excitau urâţenia şi inteligenţa mea.</p>
               <p rend="justify">—  Ai invitat-o şi pe tante Nathalie?</p>
               <p rend="justify">—  Întreabă Clemansa, ca să schimbe vorba.</p>
               <p rend="justify">—  Te-ai zaharisit, surioară. N-am mai auzit de Nathalie de pe vremea războiului cu burii.</p>
               <p rend="justify">—  Burii?</p>
               <p rend="justify">—  Tu n-ai de unde să ştii. Că eşti tânără. Clem, eşti surioara cea mică, mezina. Dar eu ţin minte. În 1902 au loc trei evenimente importante: parlamentul englez decide să măcelărească un popor mic, harnic şi viteaz. Frumoasa Clemansa se mărită pentru a doua, oară la biserica Visarion şi-şi pune încă o dată lămâiţă pe cap. Pe tante Nathalie o ridică bucătarul în braţe şi-o aşază cu fundul gol pe plita încinsă.</p>
               <p rend="justify">—  Ce brută!</p>
               <p rend="justify">—  Izbucneşte Elena, indignată.</p>
               <p rend="justify">—  Câte mizerii trebuie să-i fi făcut ca să-l scoată din sărite pe bietul bucătar!</p>
               <p rend="justify">—  Replică Artemiza.</p>
               <p rend="justify">—  Era tare rea. Dumnezeu s-o ierte!</p>
               <p rend="justify">—  Recunoaşte şi Clemansa.</p>
               <p rend="justify">—  Va să zică ştii că a murit.</p>
               <p rend="justify">Elena se repede la fereastră.</p>
               <p rend="justify">—  Victor!</p>
               <p rend="justify">Clemansa, în urma ei. Repetă:</p>
               <p rend="justify">—  Victor.</p>
               <p rend="justify">—  Ce s-a întâmplat?</p>
               <p rend="justify">—  Întreabă Artemiza îngrijorată.</p>
               <p rend="justify">—  Vine!</p>
               <p rend="justify">—  Ei şi? Vine furtuna şi nu vă pasă, se-ndoaie copacii şi nu vă pasă. Dar vine bărbatul şi vă pierdeţi capul. Doar nu mai suntem pe vremea când bărbaţii aduceau vânatul şi femeile aşteptau neputincioase în colibă.</p>
               <p rend="justify">—  Vine cu fata lui Barotă.</p>
               <p rend="justify">—  Şopteşte Clemansa.</p>
               <p rend="justify">—  Nu permit!</p>
               <p rend="justify">—  Strigă Elena.</p>
               <p rend="justify">—  Bine că nu i s-a întâmplat nimic – răsuflă Artemiza.</p>
               <p rend="justify">—  Cum nimic?</p>
               <p rend="justify">—  Întreabă Elena indignată.</p>
               <p rend="justify">—  N-am să permit. Niciodată.</p>
               <p rend="justify">—  La Flčche de Cupidon est plus dure que la force d'Hercule.</p>
               <p rend="justify">Elena o privea buimăcită.</p>
               <p rend="justify">—  Săgeata lui Cupidon e mai tare decât forţa lui Hercule – repetă Artemiza, cu satisfacţie.</p>
            </div>
            <div type="div2" rend="P4">
               <head>Capitolul III</head>
               <p rend="justify">—  Voica, de când te aştept.</p>
               <p rend="justify">—  Vin de la Conservator. Am repetat până acum. Şi tu?</p>
               <p rend="justify">—  Eu o aştept pe Voica.</p>
               <p rend="justify">—  Uite, sunt aici.</p>
               <p rend="justify">—  Care din ele? Pe toate le cheamă Voica. Dar una fuge de mine, alta vine spre mine. Una mă admiră, alta mă judecă. Una e dulce, alta e aspră. Una mă iubeşte puţin, alta deloc. Îmi amintesc de ziua când v-aţi mutat aici. Parcă plesnea cerul şi scoarţa pământului.</p>
               <p rend="justify">—  Era frumos. Soarele ardea.</p>
               <p rend="justify">—  Era în mine o dezordine care anunţa furtuna</p>
               <p rend="justify">—  Eşti poet, Victor.</p>
               <p rend="justify">—  Ca toţi îndrăgostiţii, Voica.</p>
               <p rend="justify">—  Crezi că îndrăgostit şi fericit e totuna?</p>
               <p rend="justify">—  Dacă fata pe care o iubeşti e Voica Barotă, atunci da.</p>
               <p rend="justify">—  Şi dacă nu?</p>
               <p rend="justify">—  Nu ştiu cum ar fi pământul, dacă ar fi pătrat. De ce te-ai întunecat? De ce eşti deodată preocupată, îngrijorată?</p>
               <p rend="justify">—  Tata nu vede cu ochi buni prietenia noastră. Aseară mă aştepta.</p>
               <p rend="justify">—  Ştiu. L-am văzut la fereastră. Parcă era dacul învins, de pe Columna lui Traian. Geta, mută, ca o statuie a virtuţii. Toţi sunt împotriva mea. Nimeni n-are încredere în mine. „Asta mi-a fost soarta de când eram copil. Toţi au citit pe chipul meu semnele unor însuşiri rele, care, de fapt, nu existau. Dar, fiindcă erau presupuse, s-au născut. Eram modest, am fost acuzat că sunt viclean şi am devenit închis. Eram deosebit de sensibil la bine şi la rău, dar nimeni nu mă mângâia. Toată lumea mă jignea, am devenit pizmaş. Mă simţeam superior tuturor. Lumea mă considera inferior. Am devenit invidios. Eram gata să iubesc o lume-ntreagă, nimeni nu m-a înţeles. Am început să urăsc lumea. Tinereţea mea cenuşie a decurs într-o luptă cu mine şi cu lumea. Şi fiindcă mă temeam de batjocură, mi-am ascuns sentimentele cele mai bune în inimă. Acolo au şi murit. Spuneam adevărul, nimeni nu mă credea. Am început să mint.”</p>
               <p rend="justify">—  Să minţi? Victor, mă îngrozeşti!</p>
               <p rend="justify">Mulţumit că Voica n-a recunoscut tirada lui Peciorin, Victor continuă:</p>
               <p rend="justify">—  Ce-nseamnă minciună, adevăr? Ca-ntr-un pustiu des şi deşert, adevărul îşi are peşterile lui, ascunzişurile lui cavernoase, întreţinute de ghimpi, închise cu plante păduroase, aspre.” Era o frază din Spaccio della bestia trionfante, de Giordano Bruno. Dar Voica n-avea de unde să ştie, şi asculta vrăjită.</p>
               <p rend="justify">Voica nu citeşte. N-are timp. Cântă, studiază. Se plimbă, ascultă. Ştie să asculte. E ca o elevă care-l obligă pe profesor să-i spună lucruri neobişnuite, să-i exalte imaginaţia, şi la urmă întreabă: „Adevărat?” Nu fiindcă n-ar crede, dar fiindcă ar vrea să fie sigură că totul e posibil şi e adevărat. Într-un gest reflex, îşi dă părul la o parte, de parcă ar vrea să audă mai bine. Dar atunci şi genele şi sprâncenele şi fruntea şi nările şi parcă toţi porii vor să audă. Când cade pe gânduri, parcă-i auzi gândurile, parcă te invită să citeşti pe faţa ei. E în fiinţa ei o veşnică mişcare, un fel de perpetuum mobile, care te obligă să ţii seama că există, să-i răspunzi la toate întrebările pe care nu le pune. Frumoasă? Voica eclipsează orice frumuseţe. Geta e echilibrată, calmă, adunată în jurul a ceea ce ştie. Voica – deşi pare sigură de ea – e ca o frunză pe care o mişcă cea mai uşoară adiere de vânt. Parcă e o balerină gata să-şi ia zborul. Când porneau împreună pe munte, cu aceeaşi ţintă, Geta păşea ca un căluţ, fără să se uite nici în dreapta, nici în stânga. Voica se oprea să culeagă o floare, să prindă un fluture, să ridice o piatră, să se-nbăieze într-un râu, să bea dintr-un izvor, să se admire în oglinda unei fântâni. Era convinsă că dacă ar apare Făt-frumos după un dâmb, după o stâncă, i-ar veni în ajutor. E veşnic în aşteptarea unui miracol. Viaţa e pentru ea une boâte ŕ surprises5. Prima vioară pe care a ţinut-o în mână avea o singură coardă. Geta a bătut cu degetul în lemn: „o cutie.” Voica a ciupit coarda şi a ascultat, fermecată. Pe urmă a încercat în fel şi chip s-o facă să cânte. A pus urechea: cântă! Pentru ea, frunza cântă, lemnul cântă, piatra cântă. Totul cântă. Ea însăşi parcă e o minusculă notă care sare pe un imens portativ. La Casa de cultură a văzut pentru prima oară un pian. Când a pus degetul pe clapa galbenă, i s-a oprit respiraţia. A încercat apoi toate clapele cu acelaşi deget, cu toate degetele şi n-a mai fost chip s-o dezlipeşti de pian. Voica nu ştie ce înseamnă bogat, sărac, urât, frumos. Totul îi aparţine. Geta se uită la lucrurile din vitrină şi, dacă ceva îi place, ar vrea să fie al ei. Voica simte că totul îi aparţine, precum stelele, luna, ploaia, vuitul, copacii. Tot ce-i place în vitrine, în magazine este al ei. Aşa cum poţi să rupi o floare, pe când alta are ghimpi, se apără, aşa cum o stea cade şi alta rămâne agăţată pe cer. Şi lucrurile le poţi sau nu le poţi cumpăra. Când cineva o întreba: „Eşti frumoasă sau urâtă?” – ridica nasul, fruntea, îşi îndrepta umerii şi cu gâtul întins, cu mâinile trase spre spate, cu palmele legate, înălţându-se pe vârfuri, răspundea: „Frumoasă.” Geta spunea uneori „da” alteori „nu”, sau – îmbujorată: „nu ştiu”, după cum avea panglicile călcate şi legate deasupra urechilor, după cum avea rochia scrobită sau boţită. Duminica se credea frumoasă, fiindcă era gătită. Voica se credea urâtă numai când era bolnavă, cu comprese la gât sau pe frunte, sau când o certa tata. Părul şi-l lega şi acum cu un şiret de ghete, dacă n-avea altceva la-ndemână. În copilărie, auzea mereu: „tare e deşteaptă, tare o hazlie, tare e buclucaşă! Şi ce voce are!” Îi plăcea să cânte. Nu aştepta s-o rogi. I-ar fi plăcut ca oamenii, în loc să vorbească, să cânte. Nu-i părea rău când cineva o lăuda pe Geta, fiindcă Geta era a ei. Totul era al ei şi i se cuvenea. Foame nu-i era niciodată. Distrată, ronţăia o coajă de pâine veche, un morcov crud, fructe din pom, de pe jos, de oriunde, ce găsea, ca o rozătoare. Şi grozav îi plăcea să găsească. Tata şi mătuşa Maria – Mamaruca – aveau grijă ca ea să găsească în cuptor, în cămară, câte ceva mai bun: un cartof copt, o chifteluţă. Ce minuni! Minunea era aşteptată. Şi se ivea. Şi ar fi fost fericită dacă n-ar fi fost miloasă. Dar îi era milă de animale, de câinii legaţi. De păsările închise în colivii, de urşii din grădinile zoologice. De oameni, numai când aveau un singur picior sau numai o mână, sau când – în timpul bombardamentelor – i-a văzut acoperiţi de pământ. Îi venea să plângă de câte ori îşi amintea ochii lor plini de pământ, gura plină de pământ, urechile cu pământ, picioarele în pământ. Pentru ea asta însemna moartea. Să nu mai poţi să vezi cerul, nici să auzi când ciripesc păsările, nici să alergi, nici să dansezi, nici să cânţi. Prima dată când a aflat, că oamenii mor, a strâns pumnii şi a-nceput să urle: „Nu vreau!” Când erau mici de tot, tata inventa pentru ele poveşti în care mama ba a fost răpită, ba s-a dat în leagăn şi a ajuns sus, sus de tot, atât de sus, că s-a pierdut în nori, ba a luat-o apa şi a dus-o departe. Mama nu e sub pământ şi nu e nefericită. Mama e o frunză, e un fluture, un nor, un pescăruş, pluteşte pe nori sau pe valuri.</p>
               <p rend="justify">Când a crescut şi n-a mai crezut în poveştile astea, n-a mai pus întrebări şi n-a mai pomenit de mama. Singură nu se simţea niciodată, fiindcă Geta era întotdeauna cu ea. Tata era al lor şi Mamaruca şi toţi verii şi „Hofman” câinele ciobănesc.</p>
               <p rend="justify">În '43 când au părăsit Murighiolul din Deltă, aveau opt ani. În tren, un necunoscut le-a dat ciocolată. Era prima dată când mâncau ciocolată. Şi le-a plăcut grozav. Tânărul avea o carte: Povestirile lui Hoffmann. Şi le-a citit cu voce tare: „În cel mai atrăgător lăcaş al pădurii, printre tufişuri care susurau în apropierea pârâului, copilul străin ridicase un fel de cort de crini înalţi şi mlădioşi, trandafiri purpurii şi lalele de diferite culori. Sub acest cort stăteau Felix şi Cristobald, împreună cu copilul străin, ascultând şoaptele pârâului care le povestea, de-a valma, fel de fel de lucruri ciudate”. Când şi-a luat rămas bun, tânărul le-a dăruit cartea.</p>
               <p rend="justify">De îndată ce au intrat în casa Mamarucăi şi s-au pomenit între băieţi, Voica a spus: „Pe mine mă cheamă Felix şi pe sora mea Cristobald.” Băieţii se minunau de câte lucruri ştiau. Şi, cu toate că erau mult mai mici decât ei, erau atât de curajoase, că superioritatea lor a devenit indiscutabilă. Tata le învăţase trei lucruri: să nu mintă, să nu fure, să fie totdeauna curate. Alţi copii erau îmbrăcaţi mai frumos. Dar ele se plimbaseră cu barca, cu vaporul, cu trenul. Posedau o carte de poveşti şi aveau o încredere în propria lor persoană care impunea în orice împrejurare. Chiar faptul că s-au pomenit cu o mulţime de veri, băieţii Mamarucăi, le dădea un fel de prestigiu. Curtea era plină de băieţi. Ce fericire! Dacă cineva spunea: „Sunteţi prea mici!” – răspundeau: „Şi ce dacă! Nu ne miorlăim!” a declarat Voica. „Avem un iepure!” s-a lăudat Geta. „De ce eşti roşcată?” a întrebat-o unul din băieţi, strâmbând din nas. „Fiindcă semăn cu tata”, a răspuns cu mândrie. Iar Voica, înălţându-se în vârfuri, pentru a marca un punct în favoarea Getei: „Când era mică, a prins un peşte roşu! Un peştişor de aur, şi atunci părul ei s-a făcut de aur!” Iar Geta, ca să întărească poziţia Voicăi: „Sora mea a prins o scrumbie albastră, când era mică avea părul albastru.”</p>
               <p rend="justify">Timpul a trecut repede, ca-n filme; filme de groază, filme de război. În '948 surorile gemene aveau paisprezece ani. Voica dansa şi cânta la toate serbările de sfârşit de an. Geta era cea dintâi în întreceri sportive şi amândouă erau fetele lui Barotă, Petre Barotă din echipa care a descoperit paragelul. Fotografia lui a apărut în ziar pe prima pagină. Fiicele sunt mândre şi convinse că toate porţile le sunt deschise. Voica vrea să urce pe scenă să cânte; Geta să urce munţii vara şi iarna. Dar, în '49, tatăl lor e chemat la Bucureşti. Fabrica de instrumente chirurgicale din Capitală, trecând de la Ministerul Sănătăţii la cel al Metalurgiei, a cerut Rafinăriei din Ploieşti, câţiva oameni destoinici. Şi tata era „cel mai”. Totdeauna, în toate, el e „cel mai”.</p>
               <p rend="justify">Orice plecare îi dă Voichii fiorul necunoscutului. Dar în gară nu îi aşteaptă nimeni. Oraşul e un furnicar imens, nepăsător. Pornesc care încotro să caute casă. În fiecare noapte găsesc alt adăpost. În cele din urmă, Geta se întoarce la Mamaruca, Voica intră într-o ţesătorie şi urmează cursul seral. Matei, cel mai tânăr din echipa care a descoperit paragelul, o duce pe Geta la Predeal şi o înscrie la Şcoala sportivă.</p>
               <p rend="justify">Vacanţele de vară Geta le petrece în tabără. Voica, pe şantier, cu echipa artistică a fabricii. Odată după spectacol, o caută un tânăr. I se pare frumos ca un prim-amorez. Brun, cu buze roşii, pline, privirea tristă, cu licăriri ironice, îi aminteşte de necunoscutul din tren care i-a dat ciocolată şi i-a dăruit Povestirile lui Hoffmann. Îndrăgostită de el de atunci, îl aştepta. Şi a venit. Poate că nu e acelaşi, dar îi seamănă. Sau i se pare. Aceeaşi voce adâncă şi gravă. E poet, cântă la pian, ştie să spună lucruri frumoase. „Semeni cu Cleopatra. Ai citit viaţa ei? Am să-ţi dau cartea şi ai să-ţi vezi fotografia pe copertă. Sunt îndrăgostit de ea de când eram mic. Sau poate dinainte. Cred că şi tata a fost îndrăgostit de ea. La câte războaie lucrezi, Cleopatra? Regina Egiptului era şi ea ţesătoare. Ţesea intrigile, împletea destinele lumii. Ca să te merit, ar trebui să fiu în acelaşi timp şi Cezar şi Antoniu, să-ţi pun la picioare un imperiu.”</p>
               <p rend="justify">—  M-aş mulţumi să-mi pui la picioare o hidrocentrală.</p>
               <p rend="justify">—  De aceea şi sunt aici.</p>
               <p rend="justify">S-au plimbat împreună până târziu. Noapte – fără lună, dar cu invazie de stele.</p>
               <p rend="justify">Îl cheamă Victor.</p>
               <p rend="justify">—  Cu cine iei lecţii, Voica?</p>
               <p rend="justify">—  Cu nimeni.</p>
               <p rend="justify">—  Cu atât mai bine. Sunt puţini profesori care nu strică vocea. Musculatura gâtului trebuie să fie relaxată. Respiraţia completă, normală, fără efort. „Sunetele să se emită aşa, ca să ai aer suficient, înţelegi? Să nu oboseşti coardele vocale. Sunetul trebuie să aibă amploare, timbru. Toate astea le ai. Dar mai ales farmec. De când te caut! Parcă te-am găsit odată, în copilărie şi te-am pierdut. Apăreai uneori când eram gata să aţipesc sau să mă trezesc şi dispăreai. Te căutam mereu. Trebuia să te găsesc.”</p>
               <p rend="justify">S-au întâlnit şi în seara următoare. Ceaţă. Munţii se legănau ireal. Şantierul parcă plutea. Decor ideal pentru primul sărut. Urma să se revadă a doua zi, după apusul soarelui şi în toate zilele, până la sfârşitul lumii. Voica l-a aşteptat. Dar Victor n-a venit. Un accident? Unii povesteau despre curajul lui: „Odată, o rocă era gata să cadă peste un grup şi Victor a dat alarma la timp şi a evitat nenorocirea”. Alţii spuneau: „Îşi petrece noaptea în cârciumi”. Toţi erau de acord că e cultivat, talentat şi poet. Voica se întreba unde e, de ce se ascunde şi, lovită (prima oară) în amorul ei propriu, se credea şi mai îndrăgostită decât era şi mai nefericită, când află că Victor a plecat la Bucureşti, chemat de o telegramă care-l anunţa că mama lui a murit. Acum, când o cunoştea pe această mamă, îşi dădea seama că e în stare de orice când puiul ei e în primejdie. Şi primejdia nu erau accidentele de pe şantier, ci dragostea pe care fiul ei o întâlnise.</p>
               <p rend="justify">Au trecut doi ani. Voica a fost primită în ansamblul C. C. S.-ului şi de acolo numai ea singură a reuşit să intre la Conservator. Avea ceea ce se numeşte o ureche perfectă, voce curată şi graţie. Tudor era alături de ea. Confidentul ei, fratele ei. Avea uneori privirea lui Hofman, câinele ciobănesc care ar fi intrat în foc pentru ea. Căuta în Tudor o linişte, un echilibru de care avea nevoie. Şi totuşi mai aştepta. Simţea undeva, în adâncuri, o coardă răzvrătită, care nu vibra aşa cum ar fi vrut. Era, în mintea, în sufletul ei o dezordine, o aşteptare neliniştită, plină de presimţiri.</p>
               <p rend="justify">Când s-a oprit camionul cu bagajele în faţa casei în formă de turn, au întâmpinat-o acorduri din amurgul Zeilor. Abia peste trei zile a apărut Victor pe scara dintre etaje.</p>
               <p rend="justify">—  Parcă am fi eroi de operetă, Voica! Ne desparte, în loc de paravan, un planşeu de beton. Uneori stau pe trepte şi te ascult. Mătuşa mea Artemiza spune că ai putea să ajungi a doua Darclée. A auzit-o în rolul Gildei din Rigoletto. În rolul ducelui Mantua cânta Caruso. Tita Rufo în Rigoletto, la Viena. Dirija Toscanini. Aplauzele au durat un sfert de oră. Poţi să-ţi închipui o sală în picioare aplaudând 15 minute? Voica, îmi place cum asculţi. Eşti plină de încântări. Mi-ai luat tot ce-am avut mai bun: inima (mişcare spre Voica, mişcare de apărare din partea ei). De ce te superi? Sunt cuvintele pe care Don Carlos le-a scris celebrei Darclée. Îmi plac întunecimile pasionale din ochii tăi, răsfrângerile de aur din sufletul tău! (Semne de nerăbdare din partea Voicăi.)</p>
               <p rend="justify">—  Ştiam, mi s-a spus, când ai dispărut atunci de pe şantier, că ai primit o telegramă care te anunţa că mama ta a murit.</p>
               <p rend="justify">—  Telegrama mi-a trimis-o chiar mama.</p>
               <p rend="justify">—  Nu-nţeleg. De ce?</p>
               <p rend="justify">—  Voica, nimic nu-i uşor de înţeles din tot ce se-ntâmplă aici. Mama mă adoră, în felul ei. M-a trimis pe şantier ca să îndrept originea. Străbunicul a fost negustor de lumânări şi tot ce trebuie pentru parastase, botezuri şi nunţi. Voaluri de mireasă, lămâiţă, pantofi ascuţiţi pentru mirese şi morţi, bomboane fondante, drajeuri pentru colivă. Şi a câştigat destul, ca să cumpere casa de alături şi un cavou la Belu. Tata a fost medic militar, sărac, dar de familie veche. S-a însurat din interes, pentru zestre. Voica, toate astea s-au întâmplat de mult; eu nu existam, dar port în spinare cocoaşa. Sau aşa crede mama. E o exaltată, o exagerată, ca să nu spun mai mult. Ea m-a trimis pe şantier, ea m-a chemat înapoi. A auzit că sunt accidente. Acum mă păzeşte când viu şi când plec. Noul locatar are fete frumoase. Ei, da. Asta aşa e! Îi e frică să nu mă răpească fetele lui Barotă! Cum, nu ştii? Voi sunteţi… Les Montague„ noi „Capuleţii”. Ura dintre familiile noastre e veche, dar pe noi nimic nu ne va despărţi, Juliet, my Juliet.</p>
               <p rend="justify">Tot ce spune Victor o încântă şi o nelinişteşte. Victor nu respectă decât inteligenţa, cultura şi forţa. „Pentru mine nu există o femeie mai inteligentă decât Artemiza.” „În tatăl tău respect forţa.” Iar, altădată, când, întorcându-se acasă târziu, l-a văzut pe Barotă la fereastră: „Parcă-i dacul învins de pe Columna lui Traian”</p>
               <p rend="justify">—  Şi Nicoleta? Întreabă Voica.</p>
               <p rend="justify">—  Nicoleta?</p>
               <p rend="justify">—  Repetă Victor, ca să câştige timp.</p>
               <p rend="justify">—  La Florenţa există un spital de păpuşi. Se aduc acolo păpuşi fără picioare, fără ochi, fără gât. Nu ştiu cine a adus-o de acolo. Capul e înşurubat direct pe trunchi. Picioarele parcă sunt de la altă păpuşă. Nu i se potrivesc. Ai observat?</p>
               <p rend="justify">—  Ai fost la Florenţa?</p>
               <p rend="justify">—  Mi-a povestit Artemiza.</p>
               <p rend="justify">Clemansa privea pe fereastră şi ardea de curiozitate să ştie cu cine vorbeşte Elena.</p>
               <p rend="justify">—  După cum arată, trebuie să fie rudă cu vecinii de jos. Mă duc să văd, Miso.</p>
               <p rend="justify">—  Ia stai aici. De mult vreau să te întreb. Tu şi Napoleon. Ce-a fost între voi?</p>
               <p rend="justify">—  Napoleon? Care Napoleon?</p>
               <p rend="justify">—  Când clipeşti des, eşti suspectă. Ştii bine că nu e vorba de Napoleon al treilea, ci de Napoleon Mandel, bancherul.</p>
               <p rend="justify">—  Mi se pare că l-am cunoscut la un bal.</p>
               <p rend="justify">—  Se fâstâci Clemansa.</p>
               <p rend="justify">—  Ştii, eu eram nelipsită la baluri. Tu ştii că pe Mac tot la un bal l-am cunoscut. Stai, cum eram costumată?</p>
               <p rend="justify">—  În pandişpan sau turtă dulce. Lasă costumele şi spune-mi ce-a fost între voi?</p>
               <p rend="justify">—  Mi-a trimis nişte bujori.</p>
               <p rend="justify">—  Se-ncurcă Clemansa, lăsând ochii în jos.</p>
               <p rend="justify">—  Nu i-am spus lui Mac. Mac era gelos. Tu nu ştii?</p>
               <p rend="justify">—  Cum să nu ştiu. Şi, privind-o drept în ochi, cu înţeles: Je suis payée pour le savoir.6 Dar asta nu-l împiedica pe Napoleon să-ţi învineţească genunchii pe sub masă, nu-i aşa, Clem?</p>
               <p rend="justify">—  Şi Artemiza râde, arătându-şi dinţii mari, gata să muşte.</p>
               <p rend="justify">—  Genunchii? Ce tot vorbeşti?!</p>
               <p rend="justify">—  Clemansei îi apar pete roşii pe gât.</p>
               <p rend="justify">—  Doar tu ştii prea bine: Mac şi cu mine ne adoram.</p>
               <p rend="justify">—  Ei da, ştiu. Dar aţi mai avut şi voi micile voastre găinării. Adu-ţi aminte revelionul.</p>
               <p rend="justify">—  Revelionul? Care revelion?</p>
               <p rend="justify">Artemiza îşi dădea seama că o chinuie şi-i părea rău: femeia asta o ajută să se spele, să se îmbrace, să facă acei câţiva paşi de care avea strictă nevoie. E drept că ar putea să-şi ia o infirmieră, fără s-o coste mai scump, dar poţi vreodată plăti îndeajuns grija pe care ţi-o poartă cineva? Uneori, când o priveşte aşa, clipind inocentă, cu tenul acela supărător de alb, cu părul vopsit, de un negru prea strident, îşi iese din sărite. Alteori, îşi spune: „Are totuşi caracter, dacă ştie şi tace”. Şi apoi, nu e uşor să îngrijeşti un olog, nu e uşor s-o suporţi pe Themis. Şi iar se uită la sora ei, căutând s-o înţeleagă. E comună, frumoasă, cu fălcile acelea care încep să tragă greu şi să-i ascută bărbia, dar cu un zâmbet blajin, care-i ascunde lăcomia, perfidia, un zâmbet dulce, lipit, uitat parcă din tinereţe, şi ar vrea să-i smulgă secretul acestei nepăsări. Ar vrea, prin orice mijloc, să afle câtă prostie ascunde şi câtă viclenie, masca asta candidă.</p>
               <p rend="justify">Clemansa ar vrea să scape de iscodirile soră-si şi să vadă cine e femeia cu care sta de vorbă Elena.</p>
               <p rend="justify">—  Vreau să mă duc jos, Miso, să duc ilustratele în cutia de scrisori. Să nu prindă Elena de veste.</p>
               <p rend="justify">—  Eu vreau să vorbesc despre micile voastre găinării – se încăpăţâna Artemiza.</p>
               <p rend="justify">—  Ia spune, Clem, care din voi a fost mai şmecher? Grozav aş vrea să ştiu. Tu sau Mac?</p>
               <p rend="justify">—  Cum şmecher, Miso? Doar tu ştii bine. Ne-am adorat! Mac îmi scria poezii. Uite, mi-aduc aminte. Şi cu o voce subţire, privind spre tavan, începu a ciripi ca o şcolăriţă:</p>
               <p rend="justify">—  Într-una din zile/Cu soare de aprilie/Mergeam printre văi, /Departe de-oraşe, /De suflete laşe, /De oamenii răi.</p>
               <p rend="justify">Artemiza izbucni în râs, şi râsul acela sănătos, cuceritor dar şi necruţător, care altădată era o replică teribilă pentru adversari, la bară, o uşura. Apoi o cuprinse o milă imensă: „De ce o chinuiesc? Poate e nevinovată, biata Clem, poate că nu ştie nimic.”</p>
               <p rend="justify">—  Miso, m-am gândit că tu ai putea să faci ceva pentru Mac.</p>
               <p rend="justify">—  Pentru Mac? Artemiza rămase trăsnită şi cu ochii înlăcrămaţi de râs.</p>
               <p rend="justify">—  Ia să vedem, soro. Ce mai pot eu să fac pentru bietu' Mac? Cine mai poate face ceva pentru el?</p>
               <p rend="justify">—  Vecinii de jos. Văd că vă înţelegeţi, da. Da. Dacă ai vorbi tu cu Barotă – ăştia sunt acum la putere – poate că s-ar mai juca piesa lui Mac. Tragedia. Nu s-a jucat decât o singură dată.</p>
               <p rend="justify">—  Curat tragedie! Treisprezece personaje şi toate mor la sfârşit!</p>
               <p rend="justify">—  Da, Miso, ţii minte? Uite, au trecut treizeci de ani şi eu tot nu pot să uit premiera. Parcă-l văd pe Mac cum se uita în ochii tăi.</p>
               <p rend="justify">Artemiza îşi îndreptă spatele. Întinse gâtul zbârcit, bărbia voluntară, şi cu răsuflarea tăiată:</p>
               <p rend="justify">—  Ai băgat de seamă?</p>
               <p rend="justify">—  Cum să nu? Se uita în ochii tăi, să-ţi citească părerea. Eu te pândeam.</p>
               <p rend="justify">Artemiza aştepta, emoţionată, momentul mărturisirii.</p>
               <p rend="justify">—  Mă pândeai?</p>
               <p rend="justify">—  Da. Voiam să văd dacă-ţi place. Când i-ai surâs, parcă mi s-a luat o piatră de pe inimă.</p>
               <p rend="justify">Artemizei îi dau lacrimile. Într-un moment de elan, ar vrea s-o cheme lângă ea. S-o îmbrăţişeze: „Nu ştie nimic, săraca. Nu e vicleană. E proastă.” Dar obosită, îşi lasă capul pe pernă. Greaţa, care n-o mai părăsea de la o vreme, şi un fel de oboseală o împiedică să lupte cu boala, să stea de vorbă cu Victor, aşa cum ar vrea, să pună ordine în viaţa lui dezordonată.</p>
               <p rend="justify">—  Ferice de tine că ţi s-a luat o piatră de pe inimă, Clem. Mie nu mi s-a luat. Eu am să intru în mormânt cu o piatră pe inimă. Asta o să fie lespedea mea.</p>
               <p rend="justify">Clemansa rămase o clipă tăcută. Căuta să priceapă sau dimpotrivă, să ascundă ceva?</p>
               <p rend="justify">—  Poate dacă ai vorbi cu fata lui Barotă. Cu Voica. Vecinu' ţine grozav la fetele lui. Dacă ai vorbi tu cu ele, poate că s-ar juca iar piesa lui Mac. Văd că se mai joacă şi altele care au fost scrise înainte de război.</p>
               <p rend="justify">—  Da, Apus de soare. Scrisoarea pierdută.</p>
               <p rend="justify">—  Fără proptele nu merge, Miso. Clemansa, distrară, îşi urmărea ideea:</p>
               <p rend="justify">—  Tu ai putea să le iei aşa, pe departe, pe fetele lui Barotă. Cu bruneta văd că te ai bine. Dar şi roşcata mă întreabă de tine. O duce acasă un lungan, parcă-i un aviator. Dacă ar şti cine-a fost Mac! Poţi să le spui că a fost primul care a realizat cursa Bucureşti-Paris cu bicicleta, o să le facă impresie!</p>
               <p rend="justify">Artemiza, obosită, nu mai avea putere să râdă.</p>
               <p rend="justify">—  Dacă o să le spun că Mac şi-a pus bicicleta la loterie, o să le facă o impresie şi mai grozavă!</p>
               <p rend="justify">—  Am câştigat-o tot noi.</p>
               <p rend="justify">—  Curat noi. Femeia lui Dumnezeu.</p>
               <p rend="justify">—  Mac era inventator. A scormonit, măruntaiele pământului cu un burghiu.</p>
               <p rend="justify">—  Care s-a rupt la jumătate de metru.</p>
               <p rend="justify">—  Se urca în avion, ca să facă experienţe cu ploaia artificială. Ţii minte?</p>
               <p rend="justify">—  Cum să nu ţin minte?! Doar ne urcam împreună. Tu de ce nu te urcai în avion?</p>
               <p rend="justify">—  Eu? Vai, Miso, numai când mă gândesc şi-mi vine ameţeală. Şi nici Mac nu voia. Ţinea aşa de mult la viaţa mea! Nu m-ar fi luat pentru nimic în lume.</p>
               <p rend="justify">—  La viaţa mea nu ţinea?</p>
               <p rend="justify">—  Ei, cum să nu? Doar erai sora mea.</p>
               <p rend="justify">—  Ai dreptate, eu eram sora ta, dar pe tine te iubea. Şi, schimbând tonul:</p>
               <p rend="justify">—  Crezi că pe mine nu mă iubea? Ce-ţi spunea Mac despre mine?</p>
               <p rend="justify">—  Că eşti deşteaptă foc. Că omul nu se plictiseşte cu tine.</p>
               <p rend="justify">—  Bine, bine. Şi, liniştită, vorbind în şoaptă:</p>
               <p rend="justify">—  Am să-ţi spun un secret, Clem. Vino mai aproape. Ştii că nu sunt deşteaptă? Eu, celebra Themis, nu pot să-mi dau seama dacă tu râzi de mine sau. Dacă eşti vicleană sau.</p>
               <p rend="justify">—  Eu? Vai, se poate.</p>
               <p rend="justify">—  Da, da, tu, prostul satului. Aşa-ţi spuneam când erai mică.</p>
               <p rend="justify">—  Nu mă supăram. Nimeni nu scăpa neporeclit de tine. Aşa erai tu, hazlie.</p>
               <p rend="justify">—  Da, aşa sunt cu, hazlie. Tu practică şi eu hazlie. Şi asta n-ar fi nimic, dar te pomeneşti că tot tu eşti mai deşteaptă. Sau vicleană?</p>
               <p rend="justify">Ultimele cuvinte nu se mai auziră. Capul îi alunecă uşor pe maldărul de perne.</p>
               <p rend="justify">„A aţipit”, se bucură Clemansa şi, scăpată ca din praştie, coborî scările, sprintenă ca-n tinereţe. „Slavă Domnului că a adormit.” Şi, ridicând din umeri a nepăsare: „Ce să te potriveşti cu intelectualele. Nişte complicate. Vorba lui Mac: Să te ferească Dumnezeu de intelectuale, că nu ştiu să descuie o uşă, să deschidă o cutie de conserve!”</p>
               <p rend="justify">De când avusese Artemiza accidentul, dar mai ales acum, de la o vreme, de când se îmbolnăvise de gălbenare, Clemansa se gândea la ea ca la un copil, dar şi ca la o pacoste. Şi, fără voia ei, făcea mereu socoteli: câţi ani mai are de trăit fără Artemiza, ce-o să-i rămână de la ea, cum o să fie după aceea. „Biata Misa, aşa a fost totdeauna, sâcâită, iscoditoare. Doarme puţin. Şi când era tânără, tot aşa.” „Cum să dormi când sunt atâtea necazuri şi nedreptăţi pe lume?” – spunea. „La urma urmei ce mă tot iscodeşte?” Şi, dând din umeri, pentru a pune capăt unor gânduri de care fugea, Clemansa se opri la uşa Elenei.</p>
               <p rend="justify">Artemiza deschise ochii şi se bucură de singurătatea din jurul ei. Privi pe fereastra largă crengile ninse de flori, norii destrămaţi, albi, pe cerul albastru. Somnul nu mai era, de la o vreme, decât o mare oboseală. Închise iar ochii şi, într-o aţipire uşoară, auzi ciripit de păsări, zgomot de maşini, larmă, zbuciumul străzii, foşnetele primăverii. Se schimbau anotimpurile, se adunau grămezi de cărţi în capul ei, se înghesuiau amintirile, o prindeau întâmplările zilnice şi totuşi aceeaşi întrebare se măcina în mintea ei, ca într-o râşniţă stricată: ştia sau nu ştia Clemansa? Era proastă ori vicleană surioara ei? De ce se însurase Mac cu ea? Era frumoasă, recunoaşte Artemiza. Mai ales albă. Avea braţe rotunde, atrăgătoare, albe, gâtul frumos rotunjit, alb. Dar era proastă! Sau poate şireată? Poate că şi Mac şi-a dat seama că nu e proastă. Poate că amândoi se înţeleseseră împotriva „avocatei”, râdeau de faimoasa Themis. „Să ştii că s-a îndrăgostit de tine”, i-o fi spus într-o seară Clemansa bărbatului ei. „Da, da, Mac, să ştii că soră-mea s-a îndrăgostit de tine. Da, să ştii că-i aşa cum îţi spun eu.” Iar Mac i-o fi răspuns, pe jumătate în glumă: „De ce nu? Sunt tânăr, sunt frumos, sunt poet, sunt sportiv. Scot bani şi din piatră seacă. Hai, Clemişor, să râdem de. „Maâtre Bolbec„. Hai să vedem de ce-i în stare fecioara!” „Nu, nu cred c-au îndrăznit.” şoptesc buzele ei. Şi pleoapele i se închid iar, obosite. Mai bine să-şi amintească de ceea ce a fost frumos şi disperat în legătura lor. Mac îi trimitea flori. Nu flori, ci florării întregi. O urca în avion, ca să-i spună c-o iubeşte, ca s-o sărute. A încurajat-o să înveţe să conducă maşina şi i-a promis o maşină. Când avea bani era risipitor, nebun, încântător. Când nu avea, organiza rulete, serbări, punea bicicleta la loterie, înfiinţa societăţi pe acţiuni, care n-aveau la bază decât fantezia lui, naivitatea altora. Voia să scormonească pământul cu un burghiu uriaş, ca să scoată petrol. Voia să provoace ploaia, ca să dea ogoarelor apă. Era nebun! Voia s-o ucidă fiindcă era gelos. După cât se vede, era gelos şi pe nevasta lui. Sau poate aşa pretinde Clemansa.</p>
               <p rend="justify">Şi Artemiza, cu faţa imobilă, galbenă, cu bărbia strânsă între două adâncituri, ca nişte mari paranteze, cu colţurile gurii căzute, amare, semănând uluitor cu masca lui Beethoven prinsă deasupra uşii, aţipeşte din nou.</p>
               <p rend="justify">Încrucişându-se cu Elena pe scară, Clemansa o auzi bombănind:</p>
               <p rend="justify">—  Mă sufoc în propria mea casă! Acum au început să vină şi neamurile din provincie.</p>
               <p rend="justify">—  Delegaţia”?</p>
               <p rend="justify">—  Întrebă Clemansa, cu ghidul la verişoarele din Cotnar.</p>
               <p rend="justify">—  Toate le înţelegi pe dos – o repezi Elena ofensată.</p>
               <p rend="justify">Clemansa nu se sinchisi. Coborî treptele, îşi întinse tâmplele. Un necaz însemna un rid mai mult. În curte, o zări pe femeia cu basma înflorată şi se îndreptă spre ea, cu pasul mai legănat, mai cochet. „Trebuie să fie din neamurile lui Barotă.”</p>
               <p rend="justify">—  Aşteptaţi pe cineva? O întrebă, subţiindu-şi glasul.</p>
               <p rend="justify">Femeia privea arbuştii de o parte şi de alta a gardului.</p>
               <p rend="justify">—  Parcă-s doi fraţi.</p>
               <p rend="justify">—  Casa de alături a fost. Clemansa se opri şi înghiţi în sec. Ar fi vrut să se laude: „A fost a noastră”, dar îşi aminti de Elena: „Fii cu ochii-n patru. Azi trebuie să ştii cu cine vorbeşti şi ce spui. Nu-i bine să se ştie ce-am avut, ce avem.” A fost a lui Fanache – o-ntoarse Clemansa. Soră-mea îi zicea „gangurul” sau „pişcă-n floare”. Soră-mea e avocată. Poate aţi auzit de Themis. I se spunea şi. „Maâtre Bolbec”. Era o piesă cu o femeie-avocat. Soţu' plătea consultaţia şi intra la rând cu clienţii, ca să-i spună nevestii că nu mai are o cămaşă curată, un nasture, o batistă.</p>
               <p rend="justify">—  Ce să-i faci? Nu-i uşor şi cu slujbă şi cu casă!</p>
               <p rend="justify">—  Eu sunt casnică – se lăudă Clemansa – Soţu' nu mânca decât din mâinile mele.</p>
               <p rend="justify">Clemansa ar fi vrut să mai sporovăiască, dar, văzând-o pe Elena la fereastră, schimbă vorba:</p>
               <p rend="justify">—  Veniţi de departe?</p>
               <p rend="justify">—  De la Ploieşti.</p>
               <p rend="justify">—  Trenul e o pacoste. Mie-mi face mal de mer. Şi o pofti pe femeie să şadă pe bancă. E bine că aţi pus lucrurile la umbră. Apoi, cu dorinţa de a şti ce e în coşarcă:</p>
               <p rend="justify">—  Să nu se strice ce-aţi adus. Îl aşteptaţi.</p>
               <p rend="justify">—  Pe cumnatu-meu.</p>
               <p rend="justify">—  Eu ştiu când vine. Tuşeşte de se-aude din capătul străzii. Când se apropie de colţ, scoate cheile. Când aud cheile, mi-aduc aminte de bietu' Mac, soţul meu. Tot aşa. Tuşea de-l auzeam de departe. Fuma mult: şaizeci de ţigări pe zi. De-acolo i s-a tras. Ştiţi, a avut. „ducă-se pe pustii.”</p>
               <p rend="justify">—  Cumnatu-meu s-a lăsat de fumat.</p>
               <p rend="justify">Maria îi vedea pe amândoi fraţii, aşa cum erau în iarna aceea, cu pielea băşicată, cu arsuri şi eczeme la subsuori, cu degerături la picioare. S-au lăsat de fumat toţi din echipă.</p>
               <p rend="justify">—  O să staţi mai mult?</p>
               <p rend="justify">—  O iscodeşte Clemansa.</p>
               <p rend="justify">—  Am venit să mă arăt la doctor.</p>
               <p rend="justify">Clemansa, cu o mişcare a capului, arată casa de alături.</p>
               <p rend="justify">—  Chiar aici e o doctoriţă. I-au dat casa când au făcut-o directoare. Şi, privind în jur să n-o audă cineva:</p>
               <p rend="justify">—  La cel mai mare spital. Acolo a fost şi fata noastră.</p>
               <p rend="justify">—  E doctoriţă?</p>
               <p rend="justify">—  Fata noastră? Nuuu, adică, să vedeţi. Şi, zărind-o pe Elena la fereastră:</p>
               <p rend="justify">—  Aveţi copii?</p>
               <p rend="justify">—  Trei băieţi. Doi la rafinărie. Cel mic termină şcoala anul ăsta şi se specializează şi el în petrol.</p>
               <p rend="justify">—  Şi soţu'. Poate aţi auzit: Mac Popescu. A inventat un burghiu, ca să găurească pământul, să dea de petrol.</p>
               <p rend="justify">Femeia făcu ochii mari.</p>
               <p rend="justify">Dar Clemansa continuă liniştită:</p>
               <p rend="justify">—  Da, da. Un burghiu uriaş, cum ar veni sapa la sondă. Ca să sfredelească pământul. Eu nu mă pricep aşa de bine la treburile astea – se scuză ea, răsfăţându-se.</p>
               <p rend="justify">—  Şi a reuşit?</p>
               <p rend="justify">Clemansa, ca să nu răspundă, ia cotoiul în braţe:</p>
               <p rend="justify">—  Îl cheamă Dagobert. Nepotul nostru l-a botezat ca pe un rege.</p>
               <p rend="justify">Femeia se întreabă dacă „nepotu” nu-i Victor, tânărul de care cumnatul ei i-a vorbit cu atâta năduf. Şi începe să-l înţeleagă. Cum să se încuscrească Petre cu pupăza asta vopsită ca un ou de Paşte, sau cu cioara de la fereastră, care poartă pe piept o cruce ca de episcop?</p>
               <p rend="justify">Dar Clemansa voia să aducă vorba despre piesa de teatru a lui Mac. Şi, la urma urmei, de ce o tot pândea Elena? N-avea voie să schimbe şi ea o vorbă cu un om? Când trăia bietul Mac, putea să stea de vorbă cu cine voia. Nu se temea nici de glumele Artemizei, nici de înfumurarea Elenei, nici de obrăzniciile lui Victor. Acum.</p>
               <p rend="justify">—  Poate că aţi auzit despre soţu'. A scris şi în jurnal. A inventat ploaia.</p>
               <p rend="justify">Cumnata lui Barotă se dă puţin înapoi şi o priveşte mai atentă.</p>
               <p rend="justify">—  Adică, să plouă tocmai când e nevoie – o lămureşte Clemansa.</p>
               <p rend="justify">—  Aşa da. Altminteri, ploaia e cunoscută de pe timpul lui Noe.</p>
               <p rend="justify">—  Sigur. Numai că Mac. Bietu' Mac. Soţu. Dacă nu se prăpădea, sărăcuţu'. La început slăbea. Nu ştiam de ce slăbeşte. Pe urmă s-a-ngălbenit. Dar cine să se gândească? Mai întâi, ficatu'. Şi soră-mea văd că tot aşa. Gălbenare.</p>
               <p rend="justify">În clipa aceea se auzi o tuse puternică, ţipete de copii, zăngănit de chei. Clemansa sări în picioare, sprintenă. Clipea de parcă o supăra soarele şi nu ştia ce să facă. Să stea? Să plece? În poartă apăruse Barotă cu un băieţel în braţe şi cu o ceată de copii după el.</p>
               <p rend="justify">—  Stai să-ţi ridic puţin pleoapa. Hai, că te-am dus în braţe destul. Hai, măi omule, că doar n-o să rămâi cu praful în ochi.</p>
               <p rend="justify">Ceilalţi stăteau smirnă şi cu gura căscată.</p>
               <p rend="justify">—  De ce n-aţi avut grijă de el? Cum adică? A fost firul de nisip mai şmecher ca voi? Şi le arată pe vârful batistei: Uite cât este de mic şi voi cât sunteţi de mari! Şi, săltând în braţe bondocul:</p>
               <p rend="justify">—  Acum eşti mai uşor. Aşa-i că nu te mai doare? Nu pune mâna la ochi. Hai să te spăl pe mâini.</p>
               <p rend="justify">Pe Clemansa o surprinse, ca şi întâia dată, capul acela cu părul alb, zbârlit parcă de vânt. I se pare de fiecare dată altfel. Uite cum îi râd ochii în cap. Uneori sunt galbeni ca ai motanului, alteori parcă te bănuiesc, parcă te silesc să-i mărturiseşti adevărul. „Care adevăr?” se întreabă Clemansa. „Şi de ce mă fâstâcesc în faţa lui? De ce? Uite, vine spre mine.” Şi Clemansa se sperie ca la cinema, când maşinile de pe ecran parcă ar da buzna peste oamenii din sală. Dar Barotă, fără s-o bage în seamă, se opreşte în faţa cumnatei lui şi, voios, cu faţa scăldată în lumină, o sărută zgomotos pe amândoi obrajii.</p>
               <p rend="justify">—  Mario, când ai sosit?</p>
            </div>
            <div type="div2" rend="P4">
               <head>Capitolul IV.</head>
               <p rend="justify">Camera cea mare a fetelor se prelungea cu o nişă, care avea o fereastră largă spre stradă. În faţa ei, lipită de perete, o masă acoperită cu stambă, care imita bine cretonul înflorat. La fel erau îmbrăcate perniţele de pe cele patru scaune în jurul mesei. De o parte, un bufet tot alb, de brad, din care se putea trage o tăblie; deasupra, câteva rafturi pentru ceşti şi farfurii. De cealaltă parte era o chiuvetă, lângă o măsuţă pe care se afla un reşou de aragaz. Mica sufragerie era despărţită de odaia propriu-zisă prin draperii din acelaşi material ca şi husele care acopereau cele două divane înguste, puse cap la cap, ocupând toată lungimea peretelui. Deasupra, un raft cu cărţi. O oglindă scoasă dintr-un dulap vechi era prinsă cu patru şuruburi pe peretele alăturat. Deasupra ei, câteva fotografii tăiate din ziare şi înrămate simplu. În mijlocul odăii, o masă rotundă şi două fotolii de pai.</p>
               <p rend="justify">—  E bine că aveţi dulapurile în perete – observă Maria de fiecare dată când vine. Şi priveşte împrejur încântată. Raftul ăsta de când îl aveţi?</p>
               <p rend="justify">—  Musai acum să le mai fac două – şi, arătând masa încărcată cu cărţi:</p>
               <p rend="justify">—  Uite ce-au mai strâns. Eu credeam că mobila de paie se ţine în grădină. Dar Voica, cu gărgăunii ei, face numai cum ştie ea</p>
               <p rend="justify">—  Ţi-ai găsit şi tu naşul.</p>
               <p rend="justify">—  La-nceput, am vrut să le duc în curte. Dar ce, m-a lăsat? „Ce-ai cu ele, leule?! Sunt vesele şi uşoare. Când am să ajung la Operă, astea am să le arunc pe geam şi am să-mi pun mobilă ca în palatele Dogilor.” Se crede Julieta, Desdemona, Tosca. Mi-a adus şi oala asta de pământ. Era pe undeva, prin pivniţă. Mirosea a varză. A spălat-o Geta, a opărit-o şi uite-o plină de crengi înflorite. Au văzut-o pe nebuna de sus că despoaie pomii şi, hop şi ele, ca maimuţele!</p>
               <p rend="justify">Maria, cu ochi curioşi de copil, umblă de colo până colo şi descoperă chitara atârnată în perete.</p>
               <p rend="justify">—  A luat-o Voica de ocazie, spune Barotă, îmbufnat. La Voica toate sunt „ocazii”. Dar, când o prinzi n-are-un ban. Vorba aia: cinci câştig, zece mănânc. N-am să dau, n-am să iau, ce-mi rămâne pun deoparte.</p>
               <p rend="justify">—  Bine c-aţi scăpat de vechituri. Uite, ţi-au înrămat şi fotografiile, ce mai vrei? Şi Maria, apropiindu-se, citi rar rândurile pe care le ştia pe de rost: „Fraţii Barotă din echipa care a descoperit paragelul”, aici sunteţi cu toţii. Aici, tu cu Matei.</p>
               <p rend="justify">Barotă, după ce-şi scoase haina, îşi suflecă mânecile cămăşii şi începu să-şi spele mâinile, faţa. Maria îi pregăti prosopul.</p>
               <p rend="justify">—  O să-ţi fie urât când or pleca fetele.</p>
               <p rend="justify">—  De ce să plece?</p>
               <p rend="justify">—  Ei, asta-i bună. Geta se mărită…</p>
               <p rend="justify">—  Geta?</p>
               <p rend="justify">—  Se întunecă Barotă. Şi tot frecându-şi mâinile:</p>
               <p rend="justify">—  Te pomeneşti c-ai venit să vezi câţi oaspeţi am poftit, ca să ştii câte păsări să tai, câte vedre de vin să aduci.</p>
               <p rend="justify">Şi, totuşi, se simţea bine că o vedea aici pe Maria, scoţând lucruri din coş, trebăluind ca la ea acasă. Dacă i-ar spune ce s-a-ntâmplat azi! Dar de ce s-o necăjească? „Ştie ingineraşul ăsta cine sunt eu? De unde să ştie?” Şi privirea lui Barotă se îndreaptă instinctiv spre fotografia agăţată pe perete.</p>
               <p rend="justify">—  Prea se uită repede toate, Mario. Îţi apare fotografia în ziar, te laudă lumea, te sărbătoreşte şi, a doua zi, gata! Fiecare se bate cu tine pe burtă. A treia zi, totul s-a uitat. Ba îşi îngăduie un băieţandru.</p>
               <p rend="justify">—  Care băieţandru? Ce-ţi tot freci mâinile, omule? Anton – la fel, şapte piei ia de pe el. I-am spus-o chiar azi: barem frate-tu când se spală, se cunoaşte, că-i roşcovan, alb, dar tu parcă eşti dat cu baiţ.</p>
               <p rend="justify">Barotă îşi scoate cămaşa, aplecându-se cu capul sub robinet, ca să-şi răcorească ceafa. Dacă ar fi tot aşa de uşor să toarne apă rece peste sufletul lui. Oare ingineraşul o să vie să-i ceară mâna Getei?</p>
               <p rend="justify">Barotă se freacă cu prosopul de pânză aspră, lucrat cu arnici roşu pe margini.</p>
               <p rend="justify">—  Mai am patru la fel – spune Maria: două pentru Geta, două pentru Voica.</p>
               <p rend="justify">Barotă trase din cui o cămaşă curată. Cumnată-sa îi cunoştea fiecare gest, „Ce-o fi cu el? Nici n-a-ntrebat de Anton, de băieţi, de copii. Nu-i sunt toţi boii acasă. Nimeni nu-i mai intră-n voie şi îşi iese din fire pentru te miri ce.”</p>
               <p rend="justify">—  Ascultam deunăzi la radio ce succes a avut ansamblul de cântece şi dansuri în China. „D-aia o fi Petre aşa fudul de la o vreme” – a zis Anton.</p>
               <p rend="justify">—  Numai prostul e fudul – o repezi Barotă.</p>
               <p rend="justify">—  Crezi că Voica se mai gândeşte la Tudor? Îl socoteam ginerele meu. Pentru ea s-a lăsat de meserie şi a-nceput să ţopăie. Un electrician bun se face dansator de dragul ei. Şi acum el e în China şi ea umblă prin cârciumi cu Victor! Fata mea la cârciumă! Ce zici, Mario?</p>
               <p rend="justify">—  A fost şi ea o dată.</p>
               <p rend="justify">—  Nu le mai acoperi ca o cloşcă. Tu le-ai alintat.</p>
               <p rend="justify">Ingineraşul vine în seara asta s-o ceară pe Geta.</p>
               <p rend="justify">—  Să fie într-un ceas bun!</p>
               <p rend="justify">—  Crede că lumea a-nceput cu el. Noi, ăştia cu părul alb, nu mai ştim nimic. Habar n-au mucoşii ăştia ce-am făcut noi, pentru ca ei să aibă acum diplome şi să le pice totul mură-n gură!</p>
               <p rend="justify">—  Nu prea le pică. Mă uit la Mircea al meu cât se omoară cu învăţătura.</p>
               <p rend="justify">—  Dar în ce condiţii! Dacă n-am fi fost noi, atunci.</p>
               <p rend="justify">—  Atunci şi-atunci!</p>
               <p rend="justify">Barotă se uită la cumnata lui şi parcă n-o mai recunoaşte. Mamaruca, răbdătoare, bună, parcă-l înfruntă. Nimic nu mai e ca altădată.</p>
               <p rend="justify">—  Tu vrei statuie pentru „atunci”. Nici un băiat nu mai e bun să-ţi fie ginere. Pentru Geta, îl vrei pe Matei fiindcă te ştie „de atunci”.</p>
               <p rend="justify">—  Vreau să ştiu pe ce mâini îmi dau fata. Vreau un om care să aibă grijă de ea când eu n-am să mai fiu. Getei îi trebuie un bărbat aşezat, chibzuit, care s-o ocrotească. Cine mai e ca Matei?</p>
               <p rend="justify">—  Dar ea îl iubeşte pe Horia. Doar nu pui frâu la inimă, aşa, ca la motor! Nu iei inima în mâini cum ai lua volanul maşinii. Apeşi pe direcţie şi pe-aci ţi-e calea. Geta are douăzeci de ani. Ce cauţi tu cu ciubotele tale în sufletul ei? Tu ţi-ai croit viaţa cum ţi-a plăcut. Las-o să şi-o trăiască şi ea după inima ei.</p>
               <p rend="justify">—  Nu intru cu ciubotele, Mario, intru cu socoteală, cu chibzuinţă, cu şcoala vieţii.</p>
               <p rend="justify">—  Zi mai bine cu socotelile tale, care nu se potrivesc cu ale ei. Eu ştiu ce vrei tu pentru Geta. Să vedem ce vrea ea!</p>
               <p rend="justify">—  E încăpăţânată ca un catâr. Horia şi Horia.</p>
               <p rend="justify">—  E îndrăgostită, Petre. Tu nu mai ştii ce-i asta? Ce-i cu Ioana? De ce nu te-nsori cu ea?</p>
               <p rend="justify">Barotă tace. În minte-i vine chipul smead al Ioanei, aşa cum i-a apărut cu un an în urmă. Venise să fure flori din curte. Elena o prinsese de fustă şi-i striga: „Hoaţo!” Fata a coborât din pom. El a pus mâna pe umărul ei: „E logodnica mea!” Şi, luând-o de braţ a ieşit pe poartă cu ea. În capul străzii, la lumina felinarului, când se pregătea să-i tragă un perdaf, îi văzu ochii trişti, faţa mică, obosită. „Stau cu coşul în piaţă – îi spusese. Când ai nevoie de flori, să vii să-ţi dau gratis.” Iar el, bătând-o pe umăr: „Ai grijă, să nu mai faci năzbâtii de-astea! Poate să sară un câine să te muşte.” „Ce să fac? Am doi copii.” „Şi bărbatul?” „Şi-a găsit alta.”</p>
               <p rend="justify">Barotă stătea la fereastră şi părea că urmăreşte norii care se adunau. Dar nu vedea nimic altceva decât seara aceea îndepărtată, ochii mari ai Ioanei, dinţii ei ca o dâră albă de lumină, n-auzea decât glasul ei pătimaş: „Arză-l-ar focu'!”</p>
               <p rend="justify">—  Ia spune, Petre, de ce nu te-nsori? Ioana e o femeie de treabă. Te pierde din ochi. Ce-ai de gând?</p>
               <p rend="justify">—  S-a înapoiat omul ei.</p>
               <p rend="justify">—  După un an?</p>
               <p rend="justify">—  După doi.</p>
               <p rend="justify">—  Şi l-a primit?</p>
               <p rend="justify">Indignată, Maria se scoală în picioare, apropiindu-se de cumnatul ei. Parcă nu-i venea să creadă.</p>
               <p rend="justify">—  Am îndemnat-o eu să se împace.</p>
               <p rend="justify">—  Nu mai ţii la ea?</p>
               <p rend="justify">—  Nu ţiu?</p>
               <p rend="justify">Era atâta deznădejde în întrebarea asta, că Mariei i se frânse inima. Dar vocea lui Barotă redeveni aspră.</p>
               <p rend="justify">—  Copiii nu-s vinovaţi. S-a întors tatăl lor.</p>
               <p rend="justify">—  Dar a lăsat-o cu un copilaş bolnav în spital, cu altul în braţe. I-aş suci gâtul. Ioanei nu-i e silă de el?</p>
               <p rend="justify">—  A ascultat de mine. Eu le arăt femeilor numai prietenie. Când îmi pomenesc de măritiş, le spun: „Am două neveste: Geta şi Voica.” Şi pe urmă, tu ştii, Mario, eu nu iau în serios femeile. Ca să nu-şi râdă de mine. Când eram mic, copiii îmi strigau în cor: „Cârnu fără nas moare de necaz”. Când cineva mă alinta că am ochi frumoşi, mama spunea: „Ochi de capră înecată.” Ca să nu urlu când băga pieptenul în părul ăsta încâlcit, băga în el foarfeca cu care tundea oile. Zulufii creşteau repede, se risipeau pe frunte, mă uitam chiorâş printre ei şi-o auzeam: „Zbanghiule, creţule, borţosule.” Şi eu, Mario, am rămas cu o îndoială. Când mă plăcea o fată, ziceam că minte. Cu Anişoara a fost altfel. Ba nu, nici atunci. Parcă nu-mi venea să cred că-i sunt drag, chiar aşa cum spunea ea. Şi plăcut.</p>
               <p rend="justify">—  Voica e Anişoara leită. Numai ochii i-a luat de la tine. Parcă-s ochi de motan – galben-verzui.</p>
               <p rend="justify">—  Geta are privire de catifea, ca Anişoara.</p>
               <p rend="justify">—  Frumoase fete ai, Petre. Noroc să aibă!</p>
               <p rend="justify">—  Norocul ni-l facem singuri.</p>
               <p rend="justify">Apa dădea în clocot. Barotă scoase faţa de masă din sertarul dulapului şi-o întinse. Se vedea că e obişnuit cu gospodăria.</p>
               <p rend="justify">—  Lasă, omule, că pregătesc eu tot ce trebuie.</p>
               <p rend="justify">—  Ba stai colea. Mario, şi te odihneşte. Ştii că mie-mi place să fac totul singur. N-am vrut ca fetele mele să simtă că n-au mamă.</p>
               <p rend="justify">Şi Barotă mai turnă apă în ceainic.</p>
               <p rend="justify">El nu ştie dacă-s frumoase sau nu fetele lui. Ştie doar că-s fetele lui, viaţa lui, bucuria lui, grija lui de fiecare clipă. Ce nefericit a fost când s-a prăpădit băieţaşul! Ca să nu se dea bătut, şi-a ferecat necazul cu grijă şi s-a lipit şi mai mult de fetele lui. Barotă nu-şi dădea seama că instinctul lui de posesiune paternă, hrănit de nevoia de afecţiune, poate şi sacrificiile care de multe ori au depăşit forţele lui, crescuse nemăsurat, devenise tiranic. „De ce întârzie Geta? Voica, sau e la Conservator, exersează, sau la Operă. Cine mai poate s-o ţie din scurt?”</p>
               <p rend="justify">Pe Maria o izbi îngrijorarea de pe faţa cumnatului ei. Înţelegea cât de singur s-ar simţi dacă fetele ar pleca de lângă el, amândouă.</p>
               <p rend="justify">—  Petre, o mai ţii minte pe Ecaterina? Ştii că nu s-a măritat. Eu cred că tot pe tine te aşteaptă.</p>
               <p rend="justify">Barotă îşi aminteşte de o fată cu strungăreaţă.</p>
               <p rend="justify">—  Avea haz. Era peltică.</p>
               <p rend="justify">Ecaterina, rihtuitoare la cizmărie, venise la el cu ziarul în care apăruse fotografia lui pe prima pagină. „V-am recunoscut numaidecât” – a şuierat printre dinţi. Era aprinsă la faţă. Ochii îi sclipeau ca la un şoricel. Dar şi până atunci nu era zi să nu-i iasă în cale. El, om de aproape patruzeci de ani, ea, abia douăzeci. Venea şi se juca cu fetele lui, le gătea ca pe nişte păpuşi mari. Le făcea sandale din resturi de piele. A rămas trăsnit când Maria i-a spus: „Ecaterinei i-a căşunat să se mărite cu tine. I-ai căzut cu tronc, uite-aşa.” El se credea bătrân. Maria nu contenea: „E cuminte, vrednică, i-s dragi fetiţele, eu zic s-o iei.” Atât le-a trebuit drăcoaicelor, s-audă! Pe unde or fi fost pitite? În seara aceea s-a pomenit cu ele pe genunchi: „Câţi m-a tras de păr. Câţi e rea.” „Nu minţi, Getuţo!” Parcă o vede pe Geta cu ochii ei mari, castanii, cerându-i ajutor Voicăi: „Şi dacă nu ne-a tras, ce-i?” îl întreba Voica, înfiptă. „Dacă nu ne-a tras, o să ne tragă. Şi gata. Şi o să ne bată.” „De unde ştii tu, Voichiţă?” „Ştiu. Mamele vitrege trag copiii de par.” Şi, luându-l de gât ca nişte muieruşte: „Mai bine să ne iei pe noi, leule! Ne mărităm noi cu tine.”</p>
               <p rend="justify">Şi iată cum Ecaterina, ghiocel răsărit în sufletul lui după o iarnă cumplită, a fost smuls de mâinile Getei şi Voicăi, strivit de picioarele lor dolofane. Despre Ioana nu le-a vorbit. A tot amânat. Abia acum, de curând, s-a simţit tras ca de nişte telegari care-l duceau la întâlnire cu primăvara. Într-o zi era gata să-i spuie: „Să se mărite fetele şi te iau de nevastă, Ioano.” Dar i-a luat-o ea înainte: „S-a întors bărbatul meu.”</p>
            </div>
            <div type="div2" rend="P4">
               <head>Capitolul V.</head>
               <p rend="justify">În autobuzul aglomerat la ora aceea, cam pe la cinci după-amiază, Geta se grăbea să coboare înaintea tuturor, când un camion se opri de-a curmezişul, punându-i răbdarea la încercare. În mulţimea care traversa bulevardul zări silueta lui Horia. Getei îi bătu inima repezit. Ar fi vrut să poată deschide uşa maşinii, să sară înainte de a ajunge în staţie. „Uite – spune cineva – fluieră miliţianul şi ei habar n-are.” Geta îşi dă seama că e vorba de Horia. De ce o fi traversat?</p>
               <p rend="justify">Autobuzul înainta supărător de încet în urma camionului şi privirea bărbatului care o urmărise tot timpul o stingherea. „E în stare să vie după mine. Ce bine că mă aşteaptă Horia! Numai de-ar fi acolo! Poate că a traversat să-şi ia ţigări!” În sfârşit, uşa se deschide şi Geta porneşte spre chioşcul de ziare, locul întâlnirii. Inima-i bate. Horia e cu ziarul desfăcut, citeşte cufundat. Getei îi piere bucuria, zâmbetul. Îl vede ridicând privirea spre cer, de parcă de acolo ar trebui să pice fata pe care-o aşteaptă. Cerul se înnourează. Geta se apropie atât de mult, încât ar putea să-i scoată caietul din buzunarul bluzei de balon. Întinde mâna. Dar el i-o prinde.</p>
               <p rend="justify">—  Hoţii!</p>
               <p rend="justify">—  Vai, cum m-ai speriat, Horia! E fermecată, ca de obicei, de apropierea lui.</p>
               <p rend="justify">—  Cum de-ai simţit? Şi, uitând de supărare, îi surâde cald.</p>
               <p rend="justify">—  Caietul ăsta e legat cu fire electrice de inima mea.</p>
               <p rend="justify">—  Şi de cine-ţi pasă mai mult?</p>
               <p rend="justify">Horia o ia cu braţul de talie şi o pornesc pe bulevard în sus.</p>
               <p rend="justify">—  Nu mi-ai răspuns.</p>
               <p rend="justify">—  Când te-am cunoscut, am avut un şoc. Şi, simţind că Geta se îndepărtează, o strânge mai tare.</p>
               <p rend="justify">—  Ne-am înnourat, domnişoară? Ia spune, Roşculeţ, cu cât la sută mă iubeşti mai puţin în clipa asta?</p>
               <p rend="justify">—  Cu sută la sută.</p>
               <p rend="justify">—  Foarte bine. Am vrut adevărul, îl am. Şi acum, spune, ce te-a supărat? Hai, curaj!</p>
               <p rend="justify">—  Îmi dai tot felul de nume caraghioase.</p>
               <p rend="justify">—  Prima piesă pe care am văzut-o a fost Fântâna Blanduziei. Aş fi vrut să mă îndrăgostesc, s-o cheme Geta.</p>
               <p rend="justify">—  Şi înaintea mea n-ai întâlnit-o?</p>
               <p rend="justify">Din pricina vehiculelor care treceau, Horia poate că n-a auzit întrebarea.</p>
               <p rend="justify">—  La ce te gândeşti, Horia?</p>
               <p rend="justify">—  La Tutuleanca mea. La început nu puteam să spun „tu”, fără să mă bâlbâi. Tu – tu. Ca să ies din încurcătură, ţi-am spus Tutu.</p>
               <p rend="justify">—  Acum nu te mai fâstâceşti. Eşti îndrăzneţ, sigur de tine, prea sigur. Asta nu-i place tatei.</p>
               <p rend="justify">—  Tatăl tău nu mă cunoaşte.</p>
               <p rend="justify">—  Nici eu nu te cunosc, Horia.</p>
               <p rend="justify">—  Nu-i nimic, avem timp. Toată viaţa.</p>
               <p rend="justify">—  Nu crezi că ar fi bine să ne cunoaştem înainte?</p>
               <p rend="justify">—  Ce înţelegi prin „înainte”? Înainte de ce? Ce bine-ţi stă când roşeşti. Tutu, iubita mea, spune, crezi că ofiţerul Stării Civile va pecetlui soarta noastră? Ea s-a pecetluit în tramvaiul 3. Acolo te-am văzut prima dată. Habar n-ai, nu-i aşa? Erai palidă, obosită, părul îţi cădea încâlcit pe frunte, nu se vedea decât cuta dintre sprâncene. Faţa, îngustă, albăstrie, câţiva pistrui; ţineai în mână o garoafă roşie. Cine ţi-a dat-o, sau cui o duceai?</p>
               <p rend="justify">—  Eram urâtă?</p>
               <p rend="justify">—  Nu ştiu cum erai, dar aveai două luminiţe în ochi, două licăriri triste, ca două candele mici. Aş fi vrut să fie ale mele. Şi tocmai când credeam că le-am pierdut, m-am pomenit cu tine la fabrică.</p>
               <p rend="justify">Geta respiră cu nesaţ mireasma florilor. Vântul apleacă spre ea ramurile copacilor. E fericită.</p>
               <p rend="justify">—  Acum luminiţele sunt ale mele.</p>
               <p rend="justify">—  Şi nu-ţi mai dai seama că sunt urâtă. Ei bine, Horia, să ştii că în autobuz cineva a spus: „Ce fată frumoasă!”</p>
               <p rend="justify">—  Eu te-am făcut frumoasă.</p>
               <p rend="justify">—  Să nu audă tata. Ieri m-a întrebat de ce vreau să mă mărit cu tine. Tata nu-nţelege de ce.</p>
               <p rend="justify">Horia o-ntrerupe violent:</p>
               <p rend="justify">—  Nu-i nevoie să înţeleagă tata de ce vrei să te măriţi cu mine!</p>
               <p rend="justify">—  Tata ne-a crescut cu greutăţi, pe care tu nu ţi le-nchipui, Horia. De dragul nostru nu s-a mai însurat. Şi era tânăr, atunci.</p>
               <p rend="justify">—  Rău a făcut. De-aia e ursuz.</p>
               <p rend="justify">—  Tata ursuz? Şi, fără să-şi dea seama, Geta se desprinse de braţul lui.</p>
               <p rend="justify">—  Nu-l cunoşti.</p>
               <p rend="justify">—  Îl cunosc foarte bine. Ieri am intrat în atelier, când Barotă, lângă maşina de tăiat tablă, spunea şlefuitorilor: „Pun aici mâna dacă reuşeşte inginerul.” – „Nu vreau să am socru ciung!” – am spus.</p>
               <p rend="justify">Geta zâmbeşte fericită:</p>
               <p rend="justify">—  Tata ne aşteaptă.</p>
               <p rend="justify">—  Geta, nu insista. Te rog, azi nu. Să mergem să mâncăm ceva. Închipuie-ţi: până la ora asta n-am luat masa.</p>
               <p rend="justify">—  De o săptămână aud acelaşi cântec.</p>
               <p rend="justify">—  Nici o fată din lume nu admite să-ţi fie foame când eşti amorezat. Dacă mănânci cu poftă o ciorbă de perişoare. Înseamnă că n-o iubeşti.</p>
               <p rend="justify">—  Ai cunoscut multe fete?</p>
               <p rend="justify">—  Le-am uitat pe toate, când ai apărut tu. Tutu.</p>
               <p rend="justify">—  În fiecare zi îi spun tatei că o să vii la noi.</p>
               <p rend="justify">—  În fiecare zi încerc în faţa oglinzii: „Tovarăşe Barotă, am onoarea să vă cer mâna fiicei dumneavoastră. Vă rog, tovarăşe Barotă, să-mi acordaţi. Vă rog să-mi faceţi deosebita cinste.” Mai am nevoie de o repetiţie generală. Mâine mă prezint cu gambetă, mănuşi albe şi flori.</p>
               <p rend="justify">—  Lasă glumele, Horia.</p>
               <p rend="justify">—  Atunci să-ţi spun ce s-a întâmplat azi: Am găsit pe tablă scris cu litere de-o şchioapă: „Lustruirea electrochimică a metalelor, anul 2000”. Am şters 2000 şi am pus data de mâine: 15 mai 1955.</p>
               <p rend="justify">—  Chiar mâine, Horia? De ce nu mi-ai spus? Trebuia în prima clipă.</p>
               <p rend="justify">—  Erai bosumflată.</p>
               <p rend="justify">—  Te-am văzut din autobuz. Un camion ne împiedica să ajungem în staţie. Uşile nu se deschideau. Îmi venea să sparg geamurile! Şi tu citeai ziarul, nepăsător.</p>
               <p rend="justify">—  Voiam să văd cum s-a terminat meciul.</p>
               <p rend="justify">—  E totuşi primul lucru pe care trebuia să mi-l spui, dragul meu. Totul e pus la punct? Eşti sigur c-ai reuşit?</p>
               <p rend="justify">—  E primul lucru care trebuia să mă-ntrebi, „draga mea”.</p>
               <p rend="justify">—  Nu sunt draga ta?</p>
               <p rend="justify">—  Ba da.</p>
               <p rend="justify">Era şi o oboseală şi o urmă de ironie, care o înspăimântau în acest „ba da”.</p>
               <p rend="justify">—  Horia, ce-i cu tine?</p>
               <p rend="justify">—  Mâine îi invit pe şlefuitori la mine în laborator. Am stat până la ora asta ca să pun totul la punct. Acum mergem să sărbătorim taiorul tău. Îţi stă foarte bine. Totul e albastru şi nou-nouţ. Şi tu eşti a mea.</p>
               <p rend="justify">O  luă de mână şi începu să alerge cu ea. Parcă zburau. Apoi, încetinind pasul:</p>
               <p rend="justify">—  Ah, birocraţia asta, ce pacoste! Aş renunţa şi la masă, cu toate că mor de foame, şi m-aş duce acum cu tine la ofiţerul Stării Civile să terminăm povestea.</p>
               <p rend="justify">Geta, cu firea ei închisă, chibzuită, lentă, era vrăjită şi speriată în aceeaşi măsură. Se simţea atrasă de entuziasmul lui Horia şi era nemulţumită în acelaşi timp. Se gândeşte la Voica şi la Victor. Ce uşor e să dai altuia sfaturi: „Lasă-l!” Dar dacă ar trebui ca ea să se despartă de Horia? Nu, asta i se pare cu neputinţă. E altceva. De ce altceva? Voica îl iubeşte pe Victor. Ea îl iubeşte pe Horia. Te poţi vindeca de o iubire adevărată? Şi de ce să te vindeci? Doar nu e o boală. E o flacără care, dacă s-ar stinge, te-ai stinge şi tu. Dar poate că Voica nu iubeşte aşa. În viaţa ei, muzica ocupă prea mult loc, Conservatorul, singura ei preocupare. Să cânte pe scena Operei e visul ei.</p>
               <p rend="justify">—  Ce-nseamnă să terminăm povestea, Horia? Nu-nţeleg.</p>
               <p rend="justify">—  E vorba de o fază care nu-mi place. Ne plimbăm pe străzi, ne sărutăm pe furiş, prin grădini, prin parcuri, seara ne despărţim. De ce? Vreau să fii a mea, muierea mea. Înţelegi?</p>
               <p rend="justify">Geta se apropie iar de el. Nerăbdarea lui, instinctul lui de posesie o tulburau. Chiar şi cuvintele astea: muierea mea, îi plăceau. Îşi amintea vocea, tonul implacabil al tatălui ei când le-a vestit că Ioana s-a întors la bărbatul ei: „E muierea lui.”</p>
               <p rend="justify">—  Tata ne aşteaptă, Horia.</p>
               <p rend="justify">—  Cine ştie.</p>
               <p rend="justify">—  Când ai să-l cunoşti mai bine, o să ai cu totul altă părere despre el. De altfel, semănaţi.</p>
               <p rend="justify">—  Nu cred. Că n-are încredere în mine, treacă-meargă, dar că nu-şi dă seama ce importanţă are lustruirea electrolitică a metalelor, că nu-i alături de mine în împrejurarea asta şi face sat cu unii dintre şlefuitori, şi singurul lui argument e că: de când lumea, se lustruieşte cu mâna – asta mă scoate din sărite. Hai, Roşculeţ, e un restaurant pe marginea lacului. Uite Crai-nou! Vreau să-l văd cum se oglindeşte în apă. Şi să ne dorim ceva. Dacă pui mâna pe aur şi te uiţi la Crai-nou, şi-ţi exprimi o dorinţă. Părul tău e de aur. Lâna de aur. Argonauţii nu au găsit-o. Eu sunt mai norocos.</p>
               <p rend="justify">Oare Horia a uitat că i-a făgăduit să vină să vorbească cu tatăl ei? Era pentru el un lucru aşa de puţin însemnat s-o ceară în căsătorie?</p>
               <p rend="justify">—  Roşculeţ, azi n-am mâncat. Mi-e foame…</p>
               <p rend="justify">—  Ce dezordonat eşti, Horia. Eu am fost la croitor, dar tu? În fiecare zi te aud: azi încă n-am mâncat. Vino la noi, tata ne aşteaptă. O să vorbim în linişte. Ai să vezi cum are să se bucure tata. Şi pe urmă, ştii, e singur. Tata e obişnuit să bea ceaiul cu noi, când se înserează. Voica exersează acum până târziu seara la Conservator, şi pe urmă se duce la Operă. S-a împrietenit cu casieriţa şi-i dă bilete. Sunt sigură că tata a pus de ceai, a prăjit pâinea. Să vezi cum pregăteşte totul cu plăcere, cu răbdare.</p>
               <p rend="justify">„Cu aerul ăsta de miel blând, e încăpăţânată ca un catâr”, gândeşte Horia şi e hotărât să reziste.</p>
               <p rend="justify">—  Azi nu. Sunt preocupat, obosit. Am stat patru ore să pregătesc electrolitul. Mâine le arăt şlefuitorilor experienţa mea. Pe urmă tatăl tău o să stea altfel de vorbă cu mine.</p>
               <p rend="justify">—  Sunteţi la fel de orgolioşi, vă simţiţi jigniţi pentru te miri ce. Nu mai ştiu în ce împrejurare, ai fost împotriva lui. Şi, deodată ne vede împreună, mereu împreună.</p>
               <p rend="justify">—  Şi sunt mai prejos de aspiraţiile lui? La urma urmei eşti o fiinţă vie, stăpână pe destinul tău.</p>
               <p rend="justify">Geta simţea că e momentul să-i vorbească de Matei. Amânase destul. Nu are nimic de ascuns, totul s-a petrecut la lumina zilei. Şi totuşi şovăie. „Sunt sigur că n-ai să-mi ascunzi niciodată nimic”, îi spusese Horia la început, Dar asta însemna ca pe viitor să nu aibă nici un secret faţă de el. Trecutul îi aparţinea. Horia nu exista. Era liberă. Atunci, de ce n-a îndrăznit să-i arate fotografiile din munţi? Pentru că era peste tot cu Matei şi nu ştia care va fi reacţia lui Horia. Şi Geta, uluită, îşi dă seama că omul pentru care şi-ar da viaţa e un necunoscut.</p>
               <p rend="justify">—  Tata mă socotea logodită.</p>
               <p rend="justify">Cuvintele astea s-au rostogolit de pe buze aproape fără voia ei. De obicei, le sucea pe toate feţele şi până la urmă renunţa. De la tata a învăţat exigenţa faţă de cuvântul rostit. Numai că tatăl ei avea răbdare, n-o slăbea din ochi până nu-i răspundea. Pe când Horia era grăbit, distrat şi ea îşi găsea greu cuvintele.</p>
               <p rend="justify">Horia se opri şi o privi atent. Ochii lui, ca nişte frunzuliţe cu puncte aurii, deveneau uneori de un verde crud. Buzele subţiri, pe care plutea de obicei un zâmbet glumeţ, căpătau o mişcare de linie oblică, o intimidau.</p>
               <p rend="justify">—  Te socotea logodită? Şi, privind cerul cu nepăsare:</p>
               <p rend="justify">—  Vine ploaia.</p>
               <p rend="justify">—  Eşti supărat, Horia?</p>
               <p rend="justify">—  Nu. Mi-ai spus că te-ai înscris la Şcoala sportivă, fiindcă te atrăgeau munţii, viaţa în aer liber. Voiai să te caţări cu frânghiile, iarna să schiezi. Dar într-o zi ai renunţat, ca să urmezi matematicile prin corespondenţă. De ce?</p>
               <p rend="justify">—  Mi-am dat seama că nu am destulă rezistenţă ca să devin alpinistă. În sport, nu sunt bune jumătăţile de măsură. Nu ajunge perseverenţa, voinţa, trebuie să ai rezistenţă fizică, talent.</p>
               <p rend="justify">—  Să nu crezi că un matematician netalentat ajunge prea departe!</p>
               <p rend="justify">—  Eu nu vreau să ajung un matematician, ci o profesoară de matematică sau de aritmetică. Îmi plac copiii.</p>
               <p rend="justify">—  Şi în fabrică de ce-ai întrat?</p>
               <p rend="justify">—  Ca să nu mai fiu în sarcina tatei. Era un fumător pătimaş. Nu se mai îndura să-şi cumpere tutun; el spune că-i face rău. Tuşeşte, e adevărat, dar eu sunt sigură că a vrut să facă economii pentru noi. Îi plăcea să ia o ţuică cu un prieten; a renunţat. A devenit socotit până la zgârcenie. Pentru noi. Voica a intrat la Conservator. Trebuie s-o ajutăm.</p>
               <p rend="justify">Ar mai trebui să-i spună: „Matei m-a ajutat să intru la Şcoala sportivă. Era un alpinist pasionat şi îl admiram grozav. Aveam şaisprezece ani şi eram îmbătată de aerul tare al munţilor, de schi, de zăpadă, de primejdie, de viteză.” Dar despre asta o să-i vorbească altădată. Ce curios i se pare că Horia n-o întreabă cu cine a fost logodită!</p>
               <p rend="justify">Geta se pomeni mergând înapoi, spre Piaţa Romană şi se însenină: „Vrea să vină la noi.” Dar în staţia de autobuz, Horia spune:</p>
               <p rend="justify">—  Luăm maşina de-aici şi mergem la lacuri.</p>
               <p rend="justify">—  Vine ploaia, Horia, nu vezi?</p>
               <p rend="justify">—  Vântul alungă ploaia. O să fie foarte frumos. Sălciile despletite şi Crai-nou. În lac.</p>
               <p rend="justify">Geta n-ar şti să spună de ce unele clipe cu Horia erau pline de farmec, uşoare ca fulgul, altele apăsătoare, cenuşii, nesigure şi prevesteau furtuna. Se destrăma acum sufletul ei, aşa cum se destrămau norii înainte de ploaie.</p>
               <p rend="justify">Horia tăcea.</p>
               <p rend="justify">„Poate că aşteaptă să-i spun cu cine am fost logodită, cine e, cum îl cheamă, dacă l-am iubit.”</p>
               <p rend="justify">—  Horia, nu pot să merg cu tine.</p>
               <p rend="justify">O  înecau lacrimile. Ar fi putut să-i spună: „De când a murit mama, tata e trist când se întunecă, îi place cenuşiul-violet al amurgului, dar vrea să fim împreună. Acum sunt sigură că nu stă o clipă locului, toarnă mereu câte o ceaşcă de apă în ceainic, închide şi deschide fereastra să ia aer în piept, şi iar repară ceva, o priză, un scaun, o jucărie a unui copil din vecini. Se pricepe la toate şi pentru orice are răbdare.”</p>
               <p rend="justify">—  Tata nu s-a însurat fiindcă noi nu l-am lăsat, înţelegi, Horia? N-am fi îngăduit o prezenţă străină între noi. Voica şi cu mine ne luam la întrecere, ca tata să nu se simtă singur. Mai ales acum, de când s-a despărţit de Ioana.</p>
               <p rend="justify">Ar fi vrut să-i vorbească lui Horia despre viaţa lor de familie, despre anii lor grei! Dar cum? Când? Se vedeau numai în grabă, în frânturi de clipe. Şi atunci nu ştiau unde să meargă. Să vadă un film. Să se plimbe prin parcuri, să intre în librării, în săli de expoziţie, muzee. Odată a chemat-o la el acasă. Dar ea s-a codit şi el n-a stăruit.</p>
               <p rend="justify">—  Bine, Geta, atunci te conduc până acasă, dar să ştii că nu-mi plac încăpăţânările, îmbufnările, capriciile tale. De altminteri, aş vrea să ne luăm cât mai curând. Să te muţi la mine. Am o odaie ca o cabină de vapor. Cu un geam rotund. Şi o bucătărie cu un mic balcon. Deasupra noastră, cerul. La picioarele noastre, oraşul. Vrei să vii acum să vezi cum începe furtuna? Hai, Geta, vino la mine!</p>
               <p rend="justify">Geta simte că-i iau foc obrajii.</p>
               <p rend="justify">—  Nu, Horia. Nu. Hai tu la noi. Ştiu că te plictisesc pomenindu-ţi mereu de tata. Dar între noi şi tata sunt legături pe care trebuie să le cunoşti şi tu. Mi-ai făgăduit că ai să vii azi. Să stai de vorbă cu el. Să-l cunoşti acasă la el. Ai să vezi: e vesel, bun, tânăr. Un copil mare. Câteodată aştept să se scuture ninsoarea de pe părul lui. Când era tânăr, avea părul roşcat, ca al meu. A încărunţit când a murit mama. A albit când a murit fratele meu. Avea numai un an.</p>
               <p rend="justify">Geta vorbea cu o căldură aproape maternă. Sufletul lui Horia oscila între o înţelegere plină de dragoste şi un ghimpe de gelozie: „A fost logodită şi nu mi-a spus. De ce?”</p>
               <p rend="justify">—  Eu nu cred că un om poate să fie într-un fel la fabrică şi altfel acasă. Pe tineri îi priveşte pe sub sprâncenele stufoase, gata să-i muştruluiască sau să-i zeflemisească. I se tot pare că nu-i respectat, că el sau ei au dus greul şi noi huzurim. Dacă vrei să-i explici ceva, te repede: „mai pe scurt”, „am înţeles”. Dacă-i vorbeşti mai tare, îţi spune: „nu sunt surd”, şi aşa mai departe. Nu mai stărui, Geta, nu pot să vin. Mă va privi cu un zâmbet de dispreţ. De obicei, nu-mi pasă. Acum sunt nervos. Dacă am să-i spun că experienţa mea e pusă la punct şi mâine îi invit pe şlefuitori la mine în laborator, ca să vadă cu ochii lor. O să ridice o sprânceană, o să zâmbească ironic. Şi nimic nu mă scoate mai rău din sărite ca neîncrederea lui. Asta e. N-are încredere în mine, sau nu vrea să aibă. Preocupările mele nu-l interesează. Nici pe tine nu te interesează. Asta e mai grav!</p>
               <p rend="justify">—  Eşti nedrept. De atâtea ori am stat de vorbă împreună.</p>
               <p rend="justify">—  M-ai ascultat cu răbdare, dar nu cu interes. Nu cu încredere. Nu cu toată inima, nu cu toată dragostea.</p>
               <p rend="justify">Patima pe care Horia o punea altădată când susţinea ceva, acum avea un iz de ostilitate, care Getei nu-i scăpa.</p>
               <p rend="justify">—  Fii puţin atent, Horia, adună-te. Ţi-am spus: Tata voia să mă mărite cu cineva la care ţinea foarte mult. ne socotea logodiţi.</p>
               <p rend="justify">—  Să te mărite? Cum aşa, ca la turci?</p>
               <p rend="justify">—  Izbucneşte Horia. Ţi-a găsit un ginere, s-au tocmit, s-au învoit.</p>
               <p rend="justify">Geta se opri şi se uită la el, ca la un om pe care-l vedea pentru prima oară. Numai tatăl ei ştia să fie uneori atât de brutal. Dar tatăl ei avea acest drept, pe când Horia.</p>
               <p rend="justify">—  Să-ţi fie ruşine! Ce-nseamnă „s-au tocmit”?</p>
               <p rend="justify">—  Adică s-a înţeles cu „logodnicul”: ce zestre îi dă, câte perechi de case, câte hanuri, câte moşii, câte vii. Câte ceaşcire. Câte prostire.</p>
               <p rend="justify">„Cum îndrăzneşte?” – se întrebă Geta şi, ieşindu-şi din fire:</p>
               <p rend="justify">—  Matei e un maistru vestit! Specialist în petrol! În '48, după naţionalizare, a fost sufletul echipei care a descoperit paragelul. Şi, fiindcă Horia tăcea:</p>
               <p rend="justify">—  Matei e alpinist. Schior. A luat o cupă.</p>
               <p rend="justify">Dar Horia privea copacii care se înfiorau de adunarea grea a norilor, frunzele, florile care se agitau.</p>
               <p rend="justify">—  Matei! Ce nume!</p>
               <p rend="justify">—  Nu-i urât!</p>
               <p rend="justify">—  Cei patru evanghelişti au fost trei: Luca şi Matei. Şi, zâmbind acru:</p>
               <p rend="justify">—  Matei, Matei. Apoi, schimbând tonul pe neaşteptate şi privind-o până în adânc, cu toată gravitatea:</p>
               <p rend="justify">—  Geta, de ce nu te măriţi cu Matei?</p>
               <p rend="justify">Înduioşată, Geta îi luă braţul şi-şi vârî capul în umărul lui. Ce miraculos se topeau necazurile toate când îşi înfunda nasul, buzele, fruntea în umărul ăsta care-i aparţinea, în haina pe care o adulmeca, aşa cum un câine îşi adulmecă stăpânul. Simţea că-i a lui toată, că e de pe acum „muierea lui” şi, cu un sălbatec simţ de posesiune, îşi repeta: „E al meu, numai al meu!”</p>
               <p rend="justify">—  Nu, nu, te rog, nu te pisici, Geta! Era un verb anume căutat pentru clipele când se alinta, când îşi vâra capul, faţa, la pieptul lui. Cine te-a învăţat să-ţi strângi părul în creştetul capului? Şi, scoţând cele două ace mari, lăsă să-i cadă pletele pe umeri, să i le bată vântul şi ploaia. Apoi, dându-i deoparte zulufii, desfăcuţi pe frunte, ca nişte franjuri, îi privi îngrijorat cuta dintre sprâncene.</p>
               <p rend="justify">—  Cine ştie ce mai ascunzi aici?</p>
               <p rend="justify">Norii se adunaseră grei. Horia stătea în faţa ei fără să-i pese de trecătorii, rari de altfel, foarte grăbiţi.</p>
               <p rend="justify">—  Geta, oamenii pe care-i preţuieşti şi-i admiri pot fi mulţi. Dar pe care să-i iubeşti, cum te iubesc eu pe tine, tu pe mine.</p>
               <p rend="justify">Emoţia-l împiedică să urmeze.</p>
               <p rend="justify">„Dar dacă l-a iubit pe Matei cum a iubit-o el pe Genia? Dacă i-ar vorbi despre Genia acum? Va suferi? Ei şi? Va fi pedepsită pentru „Matei„. Dar de ce s-o pedepsească? Poate că şi ea a amânat, a aşteptat o clipă potrivită!”</p>
               <p rend="justify">—  Tocmai asta nu înţelege tata: de ce te iubesc.</p>
               <p rend="justify">De data asta, ţinându-l de braţ, imprimând şi ritmul şi direcţia paşilor ei, îl conducea spre casă.</p>
               <p rend="justify">—  Tata ne-a obişnuit de când eram mici să-i explicăm fiecare lucru. El ne-ntreba „De ce?” şi noi trebuia să ne gândim şi să răspundem. Câteodată e foarte greu să pui ordine în gânduri, în sentimente. Şi mai ales să-ţi găseşti cuvintele. Dar aştepta, şi cu răbdarea lui ne silea să-i spunem tot. Ei bine, acum nu mai pot să-i răspund. Nu ştiu de ce-mi place să fiu mereu lângă tine. De ce, când sunt lângă tine, nu-mi mai pasă de nimeni şi de nimic. Vreau să mă mărit cu tine, Horia. Cu nimeni altul. Voica e îndrăgostită de Victor, dar visul ei e să cânte la Operă, şi, dacă nu-i îndrăgostită, nu cântă bine. Adică aşa crede ea. Se teme de măritiş, de copii, de greutăţi. Eu vreau să fiu nevasta ta, să avem copii. Vreau să fiu profesoară, fiindcă-mi plac copiii. Uite, Horia, o picătură de ploaie pe nasul tău. Vezi că vine ploaia! A şi venit. Hai la noi. Sunt sigură că, dacă o să stai de vorbă cu tata, o să înţeleagă de ce te iubesc. Mă cunoaşte atât de bine! Şi-apoi, tata se pricepe să măsoare un om, să-l cântărească, să descopere ce-i bun în el. Să nu-i vorbeşti despre fabrică, despre şlefuire, ascuţire. Spune-i: „O iubesc pe Geta şi vreau să mă-nsor cu ea”. Şi o să plecăm vara la mare. Tata ne-a dus odată la Sfântu Gheorghe şi am văzut unde se varsă Dunărea-n mare. Dar eram mică atunci. Îmi pare bine că am să văd marea cu tine!</p>
               <p rend="justify">Niciodată Geta n-a vorbit atât de mult şi n-a fost mai convingătoare, mai caldă, şi totuşi Horia simţea că este peste puterea lui să stea de vorbă cu Barotă acum.</p>
               <p rend="justify">—  Nu stărui, Geta, crede-mă. Nu mă poate suferi. E plin de el, îngâmfat.</p>
               <p rend="justify">—  E tatăl meu! Şi Geta repetă cu o privire aspră, asimetrică, aproape sălbatecă:</p>
               <p rend="justify">—  E tatăl meu!</p>
               <p rend="justify">Cerul e biciuit de fulgere de argint. Copacii se luptă cu vântul. Din capul străzii apar doi tineri. El, înalt, adus din spate, vrând parcă să protejeze fata de vântul care se ridică în vârtej. Nu se sinchisesc de furtună. Se opresc. Părul ei flutură ca o coadă de zmeu, care vrea să-şi ia zborul. Stau unul în faţa altuia. Tunetul nu-i sperie.</p>
               <p rend="justify">Elena, în aşteptarea lui Victor, răsuflă uşurată. Nu e el. Parcă vrea s-o ia în braţe. Ba nu, el a plecat cu paşii mari, ea a rămas neclintită. Parcă-i o trestie pe care o clatină vântul. Un fulger spintecă cerul din nou. Copacii parcă se umflă, se înfoaie, tunetele zguduie casa, strada, fata nu se mişcă din loc. Îi zboară părul, eşarfa.</p>
               <p rend="justify">Scena a fost urmărită la mansardă de Clemansa, la etajul întâi de Elena, la parter de Barotă. Clemansa vrea să închidă fereastra, dar cu toată frica de fulgere, tunete, îi redă Artemizei întâmplarea cu fidelitate de reporter sportiv:</p>
               <p rend="justify">—  El a plecat. Ea a rămas pe loc, roşcata. Uite, parcă-i răstignită. Ba nu, se clatină. Parcă o bate vântul. Stai, uite că el se întoarce. S-a întors. O ia de braţ. A luat-o. Vine cu ea. Vin împreună. la noi.</p>
               <p rend="justify">—  La noi?</p>
               <p rend="justify">—  Se miră Artemiza.</p>
               <p rend="justify">—  Fugi, soro.</p>
               <p rend="justify">—  Au intrat în casă. La vecinul de jos.</p>
               <p rend="justify">Barotă rămâne câtva timp la fereastră, în lumina care se schimbă. Geta şi Horia au intrat pe uşă în holul comun. Ea îl roagă să aştepte o clipă, intră singură în odaie şi face câţiva paşi spre fereastră.</p>
               <p rend="justify">—  Bună seara, tată. Horia e-aici. Vrea să-ţi vorbească.</p>
               <p rend="justify">—  Ce cinste!</p>
               <p rend="justify">—  Vrea să-mi ceară mâna…</p>
               <p rend="justify">—  Ţi-a pus Dumnezeu mâna-n cap.</p>
               <p rend="justify">—  Te rog să-l primeşti cum se cuvine.</p>
               <p rend="justify">—  Când intră un om în casă la mine, ştiu cum să mă port.</p>
               <p rend="justify">Geta deschide uşa. Horia intră. E intimidat dar, ca să pară sigur de el, vorbeşte prea tare:</p>
               <p rend="justify">—  Bună seara. Am venit să stăm de vorbă.</p>
               <p rend="justify">—  Bună seara. Să vorbim mai încet. Şi, către Geta:</p>
               <p rend="justify">—  Maria nu se simte bine, a aţipit.</p>
               <p rend="justify">—  Mamaruca?</p>
               <p rend="justify">—  Geta e fericită.</p>
               <p rend="justify">—  A venit Mamaruca?</p>
               <p rend="justify">—  N-ai chemat-o tu?</p>
               <p rend="justify">Geta, fâstâcindu-se:</p>
               <p rend="justify">—  Da, dar nu mi-a spus că vine chiar azi.</p>
               <p rend="justify">—  Vrea să se opereze de apendicită, dar s-o mai vadă un doctor.</p>
               <p rend="justify">—  Îi cunosc pe toţi chirurgii – spune Horia cu o convingere care-l face pe Barotă să zâmbească ironic.</p>
               <p rend="justify">—  Chiar pe toţi?</p>
               <p rend="justify">—  Au nevoie de mine, le repar aparatele de raze, frigiderele. Şi, fiindcă Barotă tăcea:</p>
               <p rend="justify">—  Sunt colaborator la reviste medicale. Redactez anumite inovaţii.</p>
               <p rend="justify">Geta se îndreptase spre colţul unde aţipise mătuşa ei. Tare i-ar face bine s-o ia Mamaruca în braţe, ca pe vremuri, şi ea să-i spună tot ce o apasă pe suflet! „Cum a fost în stare Horia să plece aşa şi să mă lase în stradă, să-mi întoarcă spatele şi să dispară? Bine că s-a înapoiat. Altfel, totul s-ar fi terminat chiar acum între noi şi pentru totdeauna.” Dar clipele acelea nu le va uita. Cerul se întunecase deodată, ca şi cum un bec uriaş s-ar fi stins. Îl iubeşte atât de mult? De ce? Tata are dreptate când o întreabă: „Îl cunoşti? De cât timp îl cunoşti? Îl iubeşti? De ce? Cum îl iubeşti, dacă nu-l cunoşti de ce-l iubeşti?”</p>
               <p rend="justify">În faţa oglinzii întunecate, se privea fără a se recunoaşte. Părul încâlcit nu mai avea nici culoare, nici strălucire. Ar fi vrut să-l pieptene, dar nu era în stare să ridice braţele. Îl auzea pe Horia vorbind fără să ţină seama că doarme prin apropiere cineva, era sigur de el, sprinten, de parcă nu s-ar fi întâmplat nimic cu câteva clipe înainte.</p>
               <p rend="justify">—  Am propus ca pentru generalizarea unor anumite inovaţii să colaboreze tehnicienii din fabrica noastră împreună cu medicii.</p>
               <p rend="justify">—  Ce-nţelegi dumneata prin generalizarea anumitor inovaţii?</p>
               <p rend="justify">—  Îl întreba tatăl ei, ca la examen.</p>
               <p rend="justify">—  Redau rezultatele certe obţinute, adică le prezint în aşa fel încât să le-nţeleagă oricine; circulaţia să fie cât mai răspândită.</p>
               <p rend="justify">Urmă o tăcere care o nelinişti. Geta se îndreptă într-acolo. Tatăl ei stătea cu spatele la Horia. „Cum e în stare?” Nu. Tata închide fereastra. Horia, în picioare, se uită la ea, dar parcă n-o recunoaşte.</p>
               <p rend="justify">—  Văd că Mamaruca a adus o mulţime de bunătăţi. Spune, ca să curme tăcerea.</p>
               <p rend="justify">Iar Barotă, cu neaşteptată voie bună:</p>
               <p rend="justify">—  Mere, brânză, caltaboşi, ce de bunătăţi în coş. Mai departe, cum e, Getuţo? Cum spuneaţi voi când eraţi mici?</p>
               <p rend="justify">—  Şi din ele, Mamaruca are/Să ne facă de mâncare. /Şi plăcintă ne va face/Tot ce ştie că ne place.</p>
               <p rend="justify">Îl înduioşau sforţările pe care le face fata lui, ca să aducă o destindere şi era gata s-o ajute. Dar Horia, în înţelegerea asta de familie, se simţea şi mai stingher. Geta îşi dădea seama că veselia tatălui ei e forţată. Stătea iar cu spatele la ei şi tăia pâinea pe un fund de lemn, aşa cum ştia el, fără grabă, cu toată atenţia, ca nu cumva o felie să fie mai groasă ca alta.</p>
               <p rend="justify">—  Să pui pe masă, Getuţo, tot ce mai trebuie. Uite apa fierbe. Să bem un ceai.</p>
               <p rend="justify">Horia se gândea: „La urma urmei, n-am să lungesc vizita asta. Am să-i spun bătrânului că vreau să mă însor cu fata lui şi să terminăm povestea.” Şi, fiindcă Barotă continua să taie pâine:</p>
               <p rend="justify">—  În mâna dumitale stă pâinea şi cuţitul – începu Horia pe ton de glumă.</p>
               <p rend="justify">—  Aşa se şi cuvine, răspunse Barotă grav. Noi nu ne-am câştigat drepturile la loterie.</p>
               <p rend="justify">—  Nici noi.</p>
               <p rend="justify">Barotă se întoarse spre el, măsurându-l, de parcă-l vedea pentru întâia oară, apoi îşi urmă liniştit treaba, preocupat s-o ajute pe Geta, să nu lipsească nimic pe masă.</p>
               <p rend="justify">Geta trebăluia fără spor, urmărind înteţirea furtunii afară şi în casă. Ar fi trebuit să intervină într-un fel sau altul, dar n-avea forţa necesară. Nimic nu e mai rău decât să nu ştii ce vrei. Dacă Horia ar fi luat-o de braţ, în clipa în care s-au întâlnit în staţia de tramvai şi ar fi adus-o aici într-o fugă, şi în loc de bună ziua i-ar fi zis tatălui ei: „O iubesc pe Geta, vreau să mă-nsor cu ea”, ar fi fost altceva. Dar acum, ca într-o cursă în care calul s-a poticnit la pornire, nimic nu mai poate să fie aşa cum jocheul şi-a închipuit, a dorit. Ca în vis, când simţi că zbori sus, mereu mai sus, şi deodată cazi. Horia o ridicase pe braţe, la înălţimi ameţitoare, ca să-i dea drumul, fără milă.</p>
               <p rend="justify">—  Aţi putea să-mi spuneţi – i se adresă Horia tatălui ei – de ce vă opuneţi la inovaţii care pot aduce foloase incalculabile?</p>
               <p rend="justify">Şi, instinctiv, scoase caietul din buzunar şi-l puse pe masă.</p>
               <p rend="justify">—  Vorbiţi mai încet – şopteşte Geta, care simte că n-ar avea răbdare să asculte o discuţie despre ascuţirea şi lustruirea electrochimică.</p>
               <p rend="justify">Dar, în acelaşi timp, îşi aminti cuvintele lui Horia: „Nu m-ai ascultat niciodată cu interes, cu dragoste.” Poate că are dreptate. „I-am sorbit cuvintele fără să le urmăresc sensul. Îmi plăcea să-i aud vocea.”</p>
               <p rend="justify">—  Dumneata te-ai ocupat de o inovaţie – spuse Barotă cu un calm desăvârşit, punând pe masă sarea, piperul, muştarul.</p>
               <p rend="justify">—  E vorba de distrugerea, prin unde ultrascurte, a dăunătoarelor din cereale.</p>
               <p rend="justify">—  De ce-ai lăsat-o baltă?</p>
               <p rend="justify">—  Dispozitivul meu a fost experimentat la Institutul de Fizioterapie şi s-a constatat moartea a sută la sută din eşantionul încercat.</p>
               <p rend="justify">Geta e mulţumită şi mândră de răspunsul lui Horia. Barotă, dimpotrivă, îl crede flecar şi repetă cu oarecare nerăbdare:</p>
               <p rend="justify">—  Pe urmă?</p>
               <p rend="justify">—  Am fost apreciat pentru noutatea propunerii despre care, în literatura de specialitate, nu s-a mai găsit nici o altă încercare.</p>
               <p rend="justify">—  Cine face aprecierea?</p>
               <p rend="justify">Geta îşi dă seama că tatăl ei are accente de agresivitate, care îl vor îndârji pe Horia.</p>
               <p rend="justify">—  Comitetul de Stat pentru Colectarea Produselor Agricole. Am adresa. Se recunoaşte că e de foarte mare importanţă.</p>
               <p rend="justify">—  Cred şi eu – îl întrerupe Barotă – dar atunci, unde-i clenciu?</p>
               <p rend="justify">—  În actualele condiţii ale tehnicii ultrascurtelor, operaţia este atât de lungă şi de costisitoare, încât nu poate fi vorba de o aplicaţie practică.</p>
               <p rend="justify">—  Şi n-ai căutat soluţii. Practice?</p>
               <p rend="justify">—  Pasiunea mea este să găsesc ceva nou. Horia ridică braţele cu un gest de nepăsare.</p>
               <p rend="justify">—  Cu realizările practice să se ocupe alţii…</p>
               <p rend="justify">„Cât e de îngâmfat!” – observă Barotă, dar înţelege că, pentru firea Getei, această siguranţă pe care o are inginerul în tot ce spune, trebuie să fie foarte atrăgătoare.</p>
               <p rend="justify">—  În aşteptarea răspunsului la invenţia mea, mi-a venit ideea ascuţirii şi şlefuirii metalelor pe cale electrochimică. Vă invit mâine în laborator. Totul e pregătit. N-am vrut să-i chem pe şlefuitori până ce n-am pus totul la punct.</p>
               <p rend="justify">Şi ar mai fi vrut să spună ceva, dar Geta interveni:</p>
               <p rend="justify">—  Horia, să lăsăm asta. Hai la masă. Să luăm ceva.</p>
               <p rend="justify">—  Dacă nu mâncăm peşte, putem să discutăm şi la masă, replică Horia.</p>
               <p rend="justify">Getei îi tremura ceainicul în mână. Îl credea dezordonat, zăpăcit, dar vesel, bun, blând. Când colo.</p>
               <p rend="justify">Barotă citeşte gândurile fetei şi zâmbetul lui spune: „Ehei, ţi-ai găsit naşul, fetiţo.”</p>
               <p rend="justify">În clipa aceea se ivi în cadrul celor două încăperi, Maria. Geta lăsă ceainicul pe masă, se fripse la deget, dar, fără să-i pese, sări de gâtul mătuşii şi o sărută zgomotos pe obraz.</p>
               <p rend="justify">—  Ce bine că eşti aici, Mamaruca!</p>
               <p rend="justify">Şi ar mai fi vrut să spună: „Ce bine că regăsesc faţa ta, cu miros de săpun, de rufă proaspătă, curată, care îmi aminteşte copilăria.”</p>
               <p rend="justify">—  Mai încet! Te-ai ars la deget. Crezi că n-am văzut? Parcă eşti Voica. Ianoş de la rafinărie îi spunea Mocuşca7. Îl ţii minte pe Ianoş?</p>
               <p rend="justify">Dar Barotă ştia că Geta cea potolită, măsurată în mişcări, are uneori, când nu-i sunt boii acasă, când o roade ceva, când ascunde ceva, gesturile repezite, nestăpânite ale Voicăi. Iat-o acum făcând prezentările pe nerăsuflate vorbind mult şi de-a valma, aşa cum nu era firea ei, ci influenţa Voicăi.</p>
               <p rend="justify">—  Ce lucruri bune ne-ai adus, Mamaruca! Ce face Mircea? Şi-a terminat proiectul? Bondocel a-nceput să vorbească?</p>
               <p rend="justify">Maria răspunde, urmărindu-l pe Horia cu coada ochiului. „Nu-i urât, degeaba zice Petre. Un lungan deşelat, cu nasul mare. Mircea al meu e tot aşa adus din spate. Dacă stau atâţia amar de ani cu nasul în cărţi! Şi, cu satisfacţie: Al meu are nasul drept, parcă-i scris. Băiatul ăsta îl are mai mare, mai îndrăzneţ, dar nu-i lipit şi obraznic. Parc-ar spune: sunt tânăr! Şi lumea e a mea. Ochii, cedaţi şi cu perniţe dedesubt, verzi ca iarba. Îi râd ochii în cap. Are pe vino-ncoa, băiatul.”</p>
               <p rend="justify">—  Getuţo, nu ştii la ce spital lucrează doctoriţa de alături? Taică-tu zice că e tare pricepută.</p>
               <p rend="justify">—  Doctoriţa Ursu?</p>
               <p rend="justify">—  Se repezi Horia să răspundă în locul Getei – mi-a telefonat chiar ieri. I s-a defectat un aparat de raze ultrascurte.</p>
               <p rend="justify">—  L-ai reparat?</p>
               <p rend="justify">—  Îi tăie vorba Barotă.</p>
               <p rend="justify">Era în graba acestei întrebări o provocare vădită.</p>
               <p rend="justify">Maria se gândea: „Afurisit eşti, Petre. Stai la pândă, vânătorule!”</p>
               <p rend="justify">Horia ar fi dat orice să poată să spună: „Bineînţeles că am fost şi am reparat aparatul.” Dar de ce să mintă? Nu avea obiceiul. Şi nu-i datora nimic lui Barotă. Avea ceva de ascuns? Enervarea lui creştea în faţa aşteptării zeflemitoare a viitorului socru. Dorinţa Getei de a-l vedea scăpând cu faţa curată îl scotea din sărite.</p>
               <p rend="justify">—  Nu, n-am fost. N-am avut timp. N-am vrut sa ies din laborator până n-am pregătit electrolitul. Mi-au trebuit zile şi nopţi, ca să stabilesc proporţiile dintre acizi. Am căutat un electrolit pentru fiecare metal în parte. În sfârşit, azi am reuşit să pun totul la punct. Mâine îi chem pe şlefuitori la mine.</p>
               <p rend="justify">Vorbea ca un şef. Geta citea pe faţa tatălui ei, ca într-o carte deschisă. Îşi dădea seama că acest fel „înfipt” de a fi al lui Horia nu poate să placă „leului”. Dar Horia putea să fie şi altfel – simplu, modest, cald, apropiat. Acum parcă dinadins ţinea gâtul întins, nasul lui mare părea mai obraznic. Şi doar îl dăscălise: „Tatei îi plac tinerii mai modeşti. Verii mei n-ar îndrăzni să fumeze în faţa lui.”</p>
               <p rend="justify">—  Unde „la mine”?</p>
               <p rend="justify">—  Se făcu Barotă că nu pricepe.</p>
               <p rend="justify">—  La mine, în laborator. Dacă stau douăsprezece ore din douăzeci şi patru acolo şi migălesc tot felul de socoteli cred că pot să spun la mine, nu?</p>
               <p rend="justify">—  Eu am învăţat că tot ce e acolo e al nostru – zise Barotă, solemn.</p>
               <p rend="justify">Maria îi aruncă o privire care însemna: „Afurisit mai eşti, omule!”</p>
               <p rend="justify">—  Bineînţeles, al nostru o să fie rezultatul, dar deocamdată.</p>
               <p rend="justify">Şi Horia, strângând pleoapele, privea cu plăcere şi nerăbdare de copil farfuriile pe care le înşira Mamaruca pe masă.</p>
               <p rend="justify">—  Şi ce spune inginerul-şef?</p>
               <p rend="justify">—  Îl mai iscodi Barotă, vrând să-şi verifice nu numai părerea lui, dar şi curajul lui Horia.</p>
               <p rend="justify">—  Doar dumneata îl cunoşti. E fricos, laş. Îi plac hârţoagele. Dacă ar lua foc fabrica, în loc să pună mâna pe furtunul de apă şi să strige: ajutor! Te-ar pune să iscăleşti o hârtie din care el să iasă basma curată. Să vedem ce-o să spuie mâine, el care a luat partea şlefuitorilor. Sigur îi vine greu lui Andrei să se despartă de o metodă pe care o practică de treizeci de ani şi care s-a moştenit din generaţie-n generaţie, de la strămoşii, noştri daci, care lustruiau şi ei cu mâna, pe piatră, cu ulei şi polizor; cât despre Ferigă, abia s-a calificat, şi e mândru că are, pentru prima dată, o meserie. Dar dumneata nu se poate să nu îmbrăţişezi metoda de lustruire prin electroliză şi poate – cine ştie – să mă îmbrăţişezi şi pe mine – adăugă cu o nuanţă de glumă, dar grăbit să ajungă unde vrea.</p>
               <p rend="justify">Barotă îl pofti la masă. El însuşi se aşeză şi începu să ungă tacticos o felie de pline cu muştar, peste care puse cu exagerată atenţie o felie de slăninuţă, un strat de sare şi unul de piper.</p>
               <p rend="justify">Mamaruca îşi aminti că are în coş un borcănel cu dulceaţă de trandafiri. Geta îi oferi lui Horia un ou fiert şi-l întrebă în şoaptă:</p>
               <p rend="justify">—  Vrei să-l curăţ eu?</p>
               <p rend="justify">—  Da, sigur. Şi în gândul lui: „Mi-e aşa foame că aş stinge tot ce e pe masă, cât ai clipi. Bunica mi-ar fi adus acum o cratiţă cu tocană, sau cu iahnie de fasole, sau chifteluţe marinate, o bucată de brânză, o ceapă de apă mare, albă, frumoasă. Bunica ar fi ştiut că n-am mâncat de ieri de la prânz. Cine ar fi crezut că Barotă e omul care bea ceai cu pâine prăjită şi stă să taie tacticos un ou în patru. Unde e bunica să mă vadă aici în peţit? Ce haz avea şi ce bine râdeam împreună!”</p>
               <p rend="justify">Şi deodată se simţi revoltat, singur şi trist. Urmărea mişcările Getei, tot aşa de încete, de minuţioase, de pedante, ca ale lui Barotă, şi era furios că e atât de integrată în familia ei, atât de puţin a lui. Voia să-şi amintească despre ce a vorbit mai înainte, fiindcă tăcerea, firească la masă între membrii aceleiaşi familii, pe el îl stingherea.</p>
               <p rend="justify">—  Doreşti ceva?</p>
               <p rend="justify">—  Îl întrebă Geta, văzând că-i gata să se ridice de la masă.</p>
               <p rend="justify">—  O scrumieră.</p>
               <p rend="justify">Horia îşi aprinse o ţigară. Era singurul mijloc să-şi potolească foamea. Mai ales că el mânca foarte repede de obicei, iar Barotă, cu o încetineală care pe oricine l-ar fi scos din sărite.</p>
               <p rend="justify">Geta se repezi să-i aducă scrumiera. Horia nu-i putea ierta că n-a vrut să meargă cu el undeva, să ia masa, să fi fost acum împreună amândoi, numai ei doi, singuri, într-un loc adăpostit, de unde ar fi privit împreună cum vine furtuna, cum se îndoaie salcâmii. Ar fi mâncat câte o friptură bună şi ar fi stat de vorbă nestingheriţi. Avea atâtea lucruri să-i spună şi parcă o foame, o sete veche de a o privi, de a o asculta, de a o avea aproape, numai pentru el. Fără voie şi pentru prima dată o compara cu Genia. Genia ar fi primit propunerea lui cu riscul ca maică-sa s-o învineţească în bătăi. Genia îl urma oriunde, ca un căţel credincios; pentru ea, nimic nu era greu ca să-i facă pe plac. Ce mult a iubit-o! Şi ce sigur era că nu se va mai îndrăgosti niciodată. Cât despre însurătoare, i-a jurat că n-o să se însoare. Parcă o aude: „Ai douăzeci de ani, Horia. Cum poţi să juri?” Câţi ani au trecut? De ce era atâta linişte în jurul mesei?</p>
               <p rend="justify">—  Nu vă supără fumul?</p>
               <p rend="justify">—  O întrebă pe Maria.</p>
               <p rend="justify">—  Sunt obişnuită. Ai mei fumează toţi. Degeaba se ascundea Mircea. N-avea nici cincisprezece ani, îşi întorcea buzunarele pe dos şi le scutura cu grijă. Eu îl miroseam de la o poştă.</p>
               <p rend="justify">Barotă soarbe zgomotos din ceaşca de ceai.</p>
               <p rend="justify">—  Foarte rău.</p>
               <p rend="justify">—  Totu-i să înveţe bine – spuse Horia.</p>
               <p rend="justify">—  Zbârnâie – se mândri Maria şi puse mâna pe solniţă, ca s-o oprească pe Geta să mai săreze, pentru a treia oară, aceeaşi feliuţă de pâine cu unt.</p>
               <p rend="justify">—  Asta-i principalul, să zbârnâie. Şi, strivind ţigara în scrumieră:</p>
               <p rend="justify">—  Azi la fabrică, un băiat îmi arăta o piesă şi dădea zor cu „domnule inginer” în sus şi „domnule inginer” în jos. Inginerul-şef, care trecea tocmai pe-acolo, i-a făcut observaţie: Crezi că s-ar supăra tovarăşul inginer dacă nu i-ai zice „domnule”? I-am pus băiatului mâna pe umăr: „Mie poţi să-mi spui cum îţi place. Şi bădie, şi măi frate. Şi Horică, numai treabă să faci, să zbârnâie.”</p>
               <p rend="justify">Mamaruca îi mai turnă un ceai.</p>
               <p rend="justify">Geta îi oferi al doilea ou curăţat. Ea mesteca aceeaşi bucăţică de pâine prăjită, pe care n-o putea înghiţi. Nu putea uita plecarea lui Horia. Opintirea lui. „De ce n-a vrut să vină aici şi acum de ce face, parcă înadins, ca sa nu-i placă tatei? Şi de ce mănâncă aşa repede?”</p>
               <p rend="justify">—  Foarte rău – se încruntă Barotă.</p>
               <p rend="justify">—  Noi trebuie să ne îngrijim şi de educaţia tineretului. Cât despre „zbârnâit”, mare lucru să zbârnâi când statul îţi dă totul mură-n gură! Şcoală, cămin, maiştri să-şi bată capul. Şi, sorbind foarte încet din ceaşca de ceai:</p>
               <p rend="justify">—  Vorba aia: muieţi îs posmagii.</p>
               <p rend="justify">—  Nu sunt deloc muieţi – îl înfruntă Horia, privind exasperat la răbdarea cu care Barotă asezonează, la fel ca şi sfertul de ou, bucăţica de slănină, pe care mai întâi şi-a tăiat-o în patru.</p>
               <p rend="justify">—  Nu-i uşor să mesteci cărţile când alţii înaintea ta n-au citit o singură carte. Nu uitaţi că noi.</p>
               <p rend="justify">—  Care noi?</p>
               <p rend="justify">—  Îl întrerupe Barotă cu o privire care ar fi vrut să spună: „Stai, omule, mai încet, că nu eşti la restaurantul gării. Nu pierzi trenul!”</p>
               <p rend="justify">—  Noi, care ţinem pentru prima dată cartea în mână. Acum câţiva ani, când dădeam lecţii în diferite case, un băieţel de-o şchioapă îmi arăta, într-o carte poştală, podul unde a dus-o de mână Dante pe Beatrice. Într-alta, Scala din Milano. „Aici a auzit bunica Othello, când a fost cu bunicul în călătorie de nuntă.” Sau, altădată, când ascultam la radio un fragment din Romeo şi Julieta, mă pomenesc că fratele lui mai mare îmi spune: „Pe Verdi l-a impresionat aşa de mult muzica lui Wagner, că n-a mai scris nimic, timp de douăzeci de ani.” Furios că nu ştiam nimic din toate astea, am început să colind anticariatele. Seara treceam pe la Operă sau pe la Ateneu, după spectacol şi luam programul „ca să mă cultiv”. Timpul liber, puţin cât aveam, îl petreceam în magazine cu instrumente muzicale. La-nceput, mă prefăceam că vreau să cumpăr discuri. Mi le puneau vânzătoarele să le ascult. Pe urmă, când au văzut că nu pot să cumpăr, mi le puneau, chipurile, de încercare.</p>
               <p rend="justify">„Despre lucrurile astea nu mi-a vorbit niciodată”, se întristează Geta.</p>
               <p rend="justify">—  Copiii noştri. Vru să continue Horia.</p>
               <p rend="justify">Dar Barotă, întrerupându-l:</p>
               <p rend="justify">—  Dumneata ai copii?</p>
               <p rend="justify">—  Ei, Petre, te faci că nu-nţelegi!</p>
               <p rend="justify">—  Se supără Mamaruca.</p>
               <p rend="justify">Horia era pornit. Încetineala cu care mânca Barotă îl exaspera. Când tăia o bucată de pâine, parcă oficia.</p>
               <p rend="justify">—  Am avut câteva sute de copii. La şaisprezece ani eram instructor de U. T. C. Mulţi dintre elevi erau mai mari decât mine.</p>
               <p rend="justify">Horia ajunsese la ronţăitul cornuleţelor cu magiun. Barotă mai rupea cozile de pătrunjel.</p>
               <p rend="justify">—  Odată, după un examen, o delegaţie de elevi mi-a cerut să-i las să se plimbe la Şosea, în lipsa directorului. O sută de băieţi au plecat, disciplinaţi, pe grupuri. Dar când s-a sunat de masă, directorul a venit c-o falcă-n cer şi una în pământ, să mă întrebe ce s-a-ntâmplat. Nu se înapoiase nici un elev.</p>
               <p rend="justify">—  Aha – făcu Barotă, aruncând deoparte frunzele de pătrunjel uşor veştejite.</p>
               <p rend="justify">—  Ce muştruluială am primit!</p>
               <p rend="justify">Maria râdea. Horia o privea cu simpatie.</p>
               <p rend="justify">—  Dumneata semeni cu bunica. De câte ori credea că sunt distrat, îmi mai punea ceva în farfurie.</p>
               <p rend="justify">—  Păi dacă o goleai tot aşa de repede ca acum – surâse Barotă. Voica tot aşa, habar n-are ce mestecă – şi, uitându-se la ceasul deşteptător de pe bufet – trebuie să vie.</p>
               <p rend="justify">—  Dar nici ca tine, Petre – spuse Maria – aceeaşi jumătate de ou, aceeaşi bucăţică de slănină. Tot le presari cu verdeaţă şi piper şi tot pui untdelemn. Când ai să mănânci, omule?</p>
               <p rend="justify">—  Eu îi las pe ceilalţi să se sature. Aşa am învăţat. Să iau la urmă. După ce s-au săturat toţi. Apoi, arătându-i lui Horia caietul:</p>
               <p rend="justify">—  Ai venit să ne citeşti poezii?</p>
               <p rend="justify">Geta ar vrea să schimbe macazul discuţiei şi Horia să spună, în sfârşit, pentru ce a venit. Mamaruca vrea să-l ajute.</p>
               <p rend="justify">—  Acum e vremea poeziei, că după ce se-nsoară.</p>
               <p rend="justify">Dar Horia o-ntrerupe:</p>
               <p rend="justify">—  Nevoia de poezie nu trece, dacă ai avut-o, dacă o ai. Din păcate, se confundă rimele cu poezia şi se ajunge la concluzia că românul e născut, poet. Şi, fiindcă nimeni nu scotea un cuvânt, continuă:</p>
               <p rend="justify">—  Confuzia asta am făcut-o şi eu. Mi-am zis: Scriu versuri, deci trebuie să mă înscriu la Filologie. Dar, după ce am ocolit de trei ori oraşul, ca să am timp să mă gândesc. Şi să mă răzgândesc.</p>
               <p rend="justify">Barotă îi pune Getei în farfurie o bucăţică de slănină asezonată conştiincios cu sare, piper, şi muştar, şi, către Horia:</p>
               <p rend="justify">—  Înseamnă că nu eşti hotărât!</p>
               <p rend="justify">—  E greu să alegi.</p>
               <p rend="justify">—  Spune Horia pe gânduri.</p>
               <p rend="justify">—  Totul e să alegi bine – căută Maria să acopere asprimea lui Barotă.</p>
               <p rend="justify">Geta îi era recunoscătoare Mamarucăi, şi-l privea cu mândrie pe Horia.</p>
               <p rend="justify">—  Bunica visa să mă vadă inginer. Îi plăcea cum sună la ureche „inginer”. Mie mi-ar fi plăcut să construiesc avioane, să fac primul zbor de încercare, dar descărcam lăzi la băcănia cea mare de pe Calea Victoriei. Seara mă pregăteam pentru politehnică.</p>
               <p rend="justify">—  Când era asta?</p>
               <p rend="justify">—  Întreabă Barotă.</p>
               <p rend="justify">—  În '48. O iarnă grea. Nu mă mai încălzeam decât prin bucătăriile clienţilor, unde duceam coşurile cu pachete şi sticle de vin. Odată, o fetiţă cu ochii roşii de plâns mi-a spus că a luat notă rea la algebră. I-am cerut caietul, m-am aşezat pe lada cu care adusesem marfa, am chemat-o lângă mine şi, cu caietul pe genunchi, i-am arătat cum trebuie să rezolve problema. Când a intrat maică-sa, a făcut ochii mari: „De ce cari dumneata lăzi şi coşuri, dacă ai şcoală?” „Fiindcă tata a fost un om rău – am răspuns. Când a murit a luat cu el sacul cu cocoşei de aur. Casele, moşia. În loc să mi le lase mie, le-a dus cu el pe lumea cealaltă.” Cucoana a înţeles gluma, ironia şi m-a întrebat dacă vreau să meditez fetiţa.</p>
               <p rend="justify">În jurul mesei, toţi ascultau în tăcere. Picături grele de ploaie izbeau în geam. Barotă se-ntreba unde e Voica şi nu-şi dorea în clipa asta decât un singur lucru: s-o vadă intrând pe uşă, să-i dea un ceai fierbinte.</p>
               <p rend="justify">Geta, cu inima strânsă, întreabă:</p>
               <p rend="justify">—  Pe urmă?</p>
               <p rend="justify">În mintea lui Horia apare Genia. O clipă ezită, apoi, cât se poate de simplu:</p>
               <p rend="justify">—  Pe urmă m-am îndrăgostit.</p>
               <p rend="justify">Geta înghite în sec, dar are forţa să întrebe:</p>
               <p rend="justify">—  De fata pe care o meditai?</p>
               <p rend="justify">—  De alta.</p>
               <p rend="justify">—  Ei bravo!</p>
               <p rend="justify">—  Făcu Barotă şi faţa i se lumină. Acum e bine dispus, întinerit şi, în gândul lui: „Ia-i încet, că spune tot.”</p>
               <p rend="justify">Mariei îi place sinceritatea băiatului.</p>
               <p rend="justify">Geta ar vrea să surâdă, să spună un cuvânt, dar nu poate. Fălcile îi sunt încleştate. Zgomotul apei în burlan, pe streaşină, parcă inundă casa. Horia priveşte pe fereastra întunecată.</p>
               <p rend="justify">—  Tot aşa ploua. Atunci.</p>
               <p rend="justify">Ar fi vrut să-i povestească Getei, într-o zi, totul, aşa cum a fost. Dar să aleagă el ziua. De ce a ales-o ea? Acum ar vrea să dea îndărăt, dar nu se mai poate. Cei din jurul mesei aşteaptă.</p>
               <p rend="justify">—  E o poveste de dragoste, scurtă şi tristă.</p>
               <p rend="justify">Geta îşi simte mâinile reci, tâmplele aprinse.</p>
               <p rend="justify">Barotă îşi dă seama că fata lui îşi face sânge rău şi e furios pe Horia.</p>
               <p rend="justify">—  Noi, atunci în '48, dădeam o bătălie aprigă ca să refacem industria.</p>
               <p rend="justify">Geta ar vrea să se scoale, să deschidă fereastra, să-şi răcorească faţa în ploaie. Horia a fost îndrăgostit? De ce nu i-a spus?</p>
               <p rend="justify">Dar Horia, liniştit, îşi depărtează scaunul şi, făcându-şi loc, îşi încrucişează picioarele lungi şi mai aprinde o ţigară.</p>
               <p rend="justify">—  Eram student în anul întâi, n-aveam nici douăzeci de ani şi nici un ban, nici o bucurie. Într-o zi am chemat-o la telefon pe eleva mea s-o anunţ că nu pot să viu. Mi se fixase un examen. Mi-a răspuns o voce străină. Am întrebat ce număr e acolo. Mi-a răspuns şi a închis. Am chemat a doua zi din nou, la acelaşi număr da telefon.</p>
               <p rend="justify">—  De ce?</p>
               <p rend="justify">—  Întreabă Barotă, turnându-şi încă un ceai şi oferindu-le şi celorlalţi.</p>
               <p rend="justify">—  De ce-ai chemat dacă era un număr greşit?</p>
               <p rend="justify">Maria surâde cu îngăduinţa unei mame care a crescut trei băieţi.</p>
               <p rend="justify">Geta îşi ridică pletele în creştetul capului. Parcă niciodată n-a fost atâta zăpuşeală. Ar vrea să-şi prindă claia de păr în ace, dar îşi aminteşte că acele sunt în buzunarul lui Horia. Cât timp e de când i-a luat acele, de când i-a spus: „Îţi stă mai bine cu pletele în vânt”?</p>
               <p rend="justify">Barotă cunoaşte această mişcare a Getei, de a-şi strânge părul. Voica, dimpotrivă, îşi desface cocul, prins slobod pe ceafă, şi coada îi alunecă pe umăr cu unduire de şarpe. „Sunt inimoase fetele mele!”</p>
               <p rend="justify">Horia îşi striveşte ţigara în scrumieră şi urmează pe acelaşi ton liniştit:</p>
               <p rend="justify">—  Îmi plăcea vocea ei. I-am făgăduit că n-o să caut niciodată s-o cunosc sau s-o văd. Nu doream altceva decât să-mi dea voie s-o chem în fiecare zi la telefon, să stăm de vorbă.</p>
               <p rend="justify">Barotă soarbe din ceaşcă plictisit.</p>
               <p rend="justify">—  Altă treabă n-aveai?</p>
               <p rend="justify">Mâinile Getei cad obosite, părul îi alunecă înapoi pe umăr, în inele întunecate.</p>
               <p rend="justify">Horia simte ce se petrece în sufletul ei. Ar vrea să-i mângâie părul. Acum e aproape castaniu; în soare e ca aliajul de aur şi cupru. Tare ar vrea s-o ia în braţe, să se uite în ochii ei catifelaţi şi să-i spună: „Asta s-a întâmplat de mult, acum şapte ani.” Dar îşi aminteşte de mişcarea cochetă a umerilor ei: „Îl cheamă Matei. Am fost ca şi logodită. M-am înscris la Şcoala sportivă fiindcă-mi plăceau munţii”.</p>
               <p rend="justify">—  Sau fiindcă Matei era alpinist?</p>
               <p rend="justify">Maria e curioasă să-afle povestea.</p>
               <p rend="justify">—  Timp de trei luni, am chemat-o la telefon zilnic. Exact la aceeaşi oră. Nu s-a întâmplat niciodată să n-o găsesc sau telefonul să fie ocupat. Ştiam acum totul unul despre altul, doar că nu ne văzusem. Ea nu mă chema.</p>
               <p rend="justify">—  Aveai telefon?</p>
               <p rend="justify">—  Întrebă Barotă, vrând să-l prindă cu ocaua mică.</p>
               <p rend="justify">—  Eleva mea avea telefon. Puteam să fiu găsit acolo la aceeaşi oră. Într-o zi, am simţit o nevoie cumplită s-o văd. Dar tocmai atunci, telefonul ei era ocupat. Am încercat iar şi iar. Mereu ocupat. Deodată aud soneria telefonului meu. Era ea. Încercase în acelaşi timp să dea de mine. Ne chemam, ne căutam unul pe altul. Eu voiam s-o rog să ne-ntâlnim, ea dorea acelaşi lucru.</p>
               <p rend="justify">„Unde vrea să ajungă?” – se întreabă Barotă. Ce urmăreşte zevzecul ăsta? Şi se uită îngrijorat la fata lui.</p>
               <p rend="justify">Geta vrea să-şi dea curaj: „Oare nu e o închipuire, istoria asta? Poate vrea să se răzbune din pricina lui Matei.”</p>
               <p rend="justify">Maria e numai ochi şi urechi.</p>
               <p rend="justify">Horia face câţiva paşi spre fereastră. Apoi se întoarce, rămâne în picioare cu mâinile sprijinite de speteaza scaunului.</p>
               <p rend="justify">—  Ploua cu găleata, la fel ca acum. Numai eu, pe Podul Izvor, singur, cu umbrela deschisă. Umbrela bunicii. Oamenii adăpostiţi în ganguri, sub streşini, râdeau de mine: „Hei, amorezatule.” Eu mă plimbam în sus şi-n jos. Venisem eu o jumătate de oră înainte. Ea a sosit la şase exact.</p>
               <p rend="justify">„Şi ce ne interesează pe noi amănuntele astea?” ar vrea să întrebe Barotă.</p>
               <p rend="justify">Faţa Getei e albăstrie. Maria ţinea braţul ocrotitor pe umărul ei.</p>
               <p rend="justify">Horia vorbea ca pentru el:</p>
               <p rend="justify">—  Ne-am privit lung şi am luat-o de braţ. Ploaia se potolise.</p>
               <p rend="justify">„Cum era?</p>
               <p rend="justify">—  Ar vrea să întrebe Geta.</p>
               <p rend="justify">—  Frumoasă?”</p>
               <p rend="justify">Lui Barotă îi e atât de milă de fata lui, încât intervine brutal:</p>
               <p rend="justify">—  Unde vrei să ajungi?</p>
               <p rend="justify">—  O să vedeţi. Câteva clipe, am tăcut amândoi. Apoi Genia a spus: „Azi e ziua mea.” – „Ce pot să fac?</p>
               <p rend="justify">—  Am întrebat-o. Sunt sărac.” – „Nu-i adevărat!</p>
               <p rend="justify">—  Mi-a răspuns, eşti bogat.” Am înţeles că are dreptate. Un om tânăr, îndrăgostit, e bogat.</p>
               <p rend="justify">Barotă o urmăreşte pe Geta şi nerăbdarea lui creşte. Dar şi interesul pe care începe să-l poarte lui Horia. Are mâini şi picioare prea lungi, dar mişcările expresive, fireşti, vocea scăzută, plăcută. Nu. Barotă n-ar fi ştiut să spună de ce băiatul ăsta, care altă dată îl irita, acum îl cucerea treptat. Maria asculta ca la teatru. Din când în când lua mâna Getei, o mângâia.</p>
               <p rend="justify">Horia nu se grăbea:</p>
               <p rend="justify">—  Am luat-o pe bulevard în sus. Ne-am oprit în faţa unui magazin de bijuterii. Genia mi-a propus să intrăm, eu m-am prins în joc. Genia a cerut un inel, pe care l-am văzut în vitrină. Şi mi-a cerut părerea: „Îţi place?” Avea o piatră verde, ovală, şi diamante de jur împrejur. M-au trecut sudorile: „Dacă nu e un joc? Dacă vrea să-l cumpere?” Dar m-am liniştit numaidecât, văzând cum se alintă: „Nu e mai frumos cel cu piatra roşie?” – „Da, draga mea, i-am răspuns, tu eşti oacheşă, o să-ţi stea mai bine rubinul.” M-a luat de braţ şi am ieşit pe stradă şi am râs ca nişte copii.</p>
               <p rend="justify">Maria, luându-i iar mâna Getei, se sperie de cât e de rece. Ar vrea să-i spună: „Bine, fetiţo, tu plecai cu Matei în excursii, te uitai la el ca la a şaptea minune. Parcă te-aud: „Ce frumos schiază Matei. Matei pe schiuri parcă-i un zeu„!”</p>
               <p rend="justify">Barotă îşi şterge briceagul şi începe încet, cu răbdare, să-şi cureţe un măr. „Vrea el să ajungă undeva!”</p>
               <p rend="justify">—  Am intrat într-o librărie, Genia a ales o mulţime de cărţi, fără să cumpere niciuna. Într-un alt magazin a cerut o valiză solidă dar uşoară. „Pentru o călătorie cu avionul”, îi explica vânzătorului. Dar niciuna nu i-a plăcut.</p>
               <p rend="justify">Barotă îi întinse Getei un sfert de măr curăţat.</p>
               <p rend="justify">Maria, cu îndemânare, pe nesimţite, începu să strângă masa. Era un obicei de care nu se putea dezbăra şi care-l supăra pe Barotă. Era gata să-i spună: „Să nu-mi iei nimic de pe masă, poate mai gustăm ceva”, dar nu îndrăznea să-l întrerupă pe Horia.</p>
               <p rend="justify">—  Ne-am dus în Cişmigiu. Am luat câte un covrig şi câte o limonadă. Am căutat porumbeii, le-am dat firimituri. „Ţii minte – i-am spus Geniei – că ţi-am făgăduit că, de ziua ta, o să fim la Veneţia. Vezi că mă ţin de cuvânt?”</p>
               <p rend="justify">Geta se joacă cu lănţişorul de pe gât, şi fără să vrea îl rupe. Mirată, se uită la el. Horia i l-a dat de 1 martie. A fost fericită atunci. Şi lănţişorul, de care atârnă o minusculă motocicletă de argint, pare singura realitate în tot ce o înconjoară acum. Altminteri, ar putea să mai spere că e un vis urât, că se va trezi.</p>
               <p rend="justify">—  Câteva zile mai târziu, Genia se îmbolnăveşte de scarlatină. Un prieten, student la Medicină, mi-a dat un halat alb şi am putut să intru la spital s-o văd zilnic.</p>
               <p rend="justify">Barotă îşi pierde răbdarea:</p>
               <p rend="justify">—  De ce n-ai luat-o de nevastă? Iar privirea lui o întreabă pe Geta: „Ei, ce zici? A fost vorba să vie să-mi ceară mâna ta.”</p>
               <p rend="justify">Geta, înfiorată, aşteaptă să audă că fata a murit. Altminteri, de ce s-ar fi despărţit?</p>
               <p rend="justify">—  Număram zilele amândoi, nu mai aveam răbdare. Patruzeci de zile.</p>
               <p rend="justify">Barotă e gata să strige: „Nici noi nu mai avem răbdare!”</p>
               <p rend="justify">Geta ar vrea să alunge gândul că Genia a murit. Ar dori oricare alt deznodământ. Acum înţelege de ce Voica sare paginile, ca să afle sfârşitul, când citeşte o carte. „Ce liniştit vorbeşte Horia.”</p>
               <p rend="justify">—  În ziua mult aşteptată, viscol. Străzile erau troienite, nici o maşină. Dar îi făgăduisem s-o duc acasă. Ea s-a uitat în fundul ochilor mei şi a şoptit simplu: „Ştiu. Că ai să te ţii de cuvânt.”</p>
               <p rend="justify">—  Mare lucru încrederea! Spune Maria.</p>
               <p rend="justify">Horia caută privirea Getei şi repetă:</p>
               <p rend="justify">—  Mare lucru încrederea. Genia avea atâta încredere în mine că nu puteam, nu trebuia s-o dezamăgesc.</p>
               <p rend="justify">—  Şi ce-a devenit încrederea asta?</p>
               <p rend="justify">—  Întreabă Barotă.</p>
               <p rend="justify">—  Toate încercările mele de a găsi un mijloc ca s-o duc acasă au fost de prisos. Dar încrederea ei, convingerea că eu pot orice, că sunt în stare de orice minune, nu-mi dădea pace. M-am dus la Salvare. Am dat buzna peste tot. Am deschis toate uşile. Am ajuns în biroul directorului.</p>
               <p rend="justify">„Îndrăzneala nu-i lipseşte”, gândi Barotă, cu o ciudată mulţumire.</p>
               <p rend="justify">—  Sunt îndrăgostit – am început. Directorul se uita la mine ca la un nebun.</p>
               <p rend="justify">—  Sunt obişnuit şi cu accidente mai grave – mi-a spus.</p>
               <p rend="justify">Mariei îi vine şi să râdă şi să plângă. „Am să povestesc acasă copiilor.” „În toată firea nu e băiatul ăsta”, gândeşte Barotă şi, fără să-şi mărturisească, o-nţelege pe Geta. Se uită la ea. Ar vrea s-o mângâie, s-o încurajeze, dar ochii ei mari nu-l văd decât pe Horia. „Aşa ascultau fetele mele când le spuneam poveşti. Ochii Getuţei se aprindeau ca la iepurii de casă. Urechile i se ascuţeau. Gura i se strângea, părul parcă-i lua foc. Uite, Maria a dat şi ea în mintea copiilor. Numai de n-ar scăpa farfuria din mână. De ce întârzie Voica? De mult m-aş fi dus după ea, dacă.”</p>
               <p rend="justify">—  Trebuie s-o scot din spital – strigă Horia, de parcă în faţa lui n-ar sta Barotă, ci directorul Salvării. I-am făgăduit. Genia are încredere în mine. Nu vreau s-o dezamăgesc. Am nevoie de o maşină. „De obicei – mi-a răspuns directorul, liniştit, mi se cere maşina Salvării pentru bolnavii care trebuie internaţi, cazuri grave, urgente. Nu pentru cei care s-au înzdrăvenit şi vor să iasă din spital.” „E un caz foarte grav – am spus. Dacă o dezamăgesc.” „De ce nu s-a făcut artist, băiatul ăsta?” se întreabă Barotă.</p>
               <p rend="justify">Iar Maria gândeşte: „De ce nu scrie un roman?” Geta are un singur gând, o singură dorinţă: Să nu cumva să audă că Genia a murit.</p>
               <p rend="justify">Horia vorbeşte acum repede, precipitat:</p>
               <p rend="justify">—  Într-o clipă i-am povestit directorului toată viaţă mea. Nu mi-am cunoscut părinţii, bunica mesteca toată ziua cu făcăleţul rufele în cazan, le călca, eu le căram pe la casele oamenilor. Greu am rupt câte-un an de şcoală. Am tras cu dinţii învăţătura. Cursă peste obstacole. Gardurile peste care trebuia să sar erau din ce în ce mai înalte. Am sărit peste tot ce mi-a ieşit în cale, gata să-mi frâng gâtul sau să câştig cursa.</p>
               <p rend="justify">Barotă şi cei din jurul lui au fiecare, poate altfel, imaginea acestei curse peste obstacole. Dar atenţia lor e la fel de încordată. Horia tace. Se plimbă prin cameră, adus din spate.</p>
               <p rend="justify">„Dacă s-au iubit aşa de mult, de ce n-au rămas împreună? Ce caută Horia aici, ce caut eu între ei?” – se întreabă Geta.</p>
               <p rend="justify">—  Uite, mi-a răspuns directorul, am să-ţi dau sania. E trasă de doi cai albi, zdraveni, frumoşi. Maşina Salvării e prea tristă, nu se potriveşte cu o dragoste aşa de înaripată. Du-te, băiete, şi ia-ţi fata.” Genia mă aştepta la fereastră. Am urcat câte trei trepte, i-am îndesat pe cap căciula, am luat-o în braţe, i-am pus haina pe umeri, m-am urcat cu ea în sanie şi, când am ajuns acasă, am intrat cu ea pe braţele mele.</p>
               <p rend="justify">Geta nu mai simte ghimpele, înţepătura veninoasă, gelozia de la început. Ar vrea acum s-o ocrotească şi ea pe Genia, să împiedice nenorocirea care undeva o pândea.</p>
               <p rend="justify">Barotă se întreabă iar: „Ce-a devenit dragostea asta?”</p>
               <p rend="justify">—  Genia a spus: „Mamă, el e Horia. Cu el vreau să mă mărit.” Femeia a tăcut. Fata era slăbită şi grija mea o mişca. Dar pe urmă n-a mai vrut să mă primească în casă. Când Genia se întâlnea cu mine, o bătea de-o snopea.</p>
               <p rend="justify">—  De ce?</p>
               <p rend="justify">—  Întreabă Barotă</p>
               <p rend="justify">—  Voia s-o mărite cu altul.</p>
               <p rend="justify">Barotă, dezmeticit, începe să înţeleagă.</p>
               <p rend="justify">Geta, dimpotrivă, nu mai pricepe nimic. Unde e Genia?</p>
               <p rend="justify">—  De ce nu te-a urmat?</p>
               <p rend="justify">—  Întreabă Mamaruca, supărată.</p>
               <p rend="justify">—  Era logodită sau ca şi logodită cu un pictor de biserici din satul lor, din Ardeal. Tatăl băiatului era om cu stare. Alţi copii n-avea. Mama Geniei slujise douăzeci de ani în aceeaşi casă, ca să-şi ţină fata la şcoală. Locuia şi acum în odaia de serviciu a foştilor stăpâni, dar muncea cu ziua, pe la alte case. Mi-a istorisit câte umilinţe a îndurat ca fata ei să-şi termine liceul. Nu mai putea s-o ţie în facultate. Era obosită. Voia ca Genia să se mărite bine, s-o întreţie şi pe ea. Eu ce eram? Cum puteam eu să răsplătesc o viaţă de sacrificii? Cine eram eu? Câţi ani aveam? Ce situaţie? Degeaba căutam s-o fac să priceapă că trebuie să aibă răbdare, că am să ajung inginer, că o să avem grijă de ea. „Peste câţiva ani?” întreba şi repeta cu încăpăţânare: „Nu mai rezist şi nu vreau ca fata mea să muncească. Dar la urma urmei să hotărască ea.”</p>
               <p rend="justify">—  Şi?</p>
               <p rend="justify">—  Întrebară în cor toţi cei din jurul mesei.</p>
               <p rend="justify">—  Genia, fata pe care o iubeam cu toată tinereţea, cu toată cinstea sufletului meu, repeta ca o somnambulă.: „Mama spune, mama vrea, mama crede. Mama a muncit destul, nu mai poate.”</p>
               <p rend="justify">Horia se opreşte în faţa lui Barotă:</p>
               <p rend="justify">—  În seara asta, când am auzit-o pe Geta: „Tata vrea să mă mărit cu Matei.” am fugit. Eram hotărât să nu mă mai întorc. Să o las să facă ce vrea. Să se mărite cu cine vrea „tata”. Înseamnă că nu e a mea, aşa cum am crezut. Pe urmă, m-am gândit: „Nu! Am făcut o greşeală atunci. Sunt sigur că am greşit. Trebuia să lupt!”</p>
               <p rend="justify">Maria se uită cu drag la el. L-ar lua în braţe şi l-ar săruta ca pe copilul ei: „Tinereţea nu e uşoară.”</p>
               <p rend="justify">—  Uneori îmi caut o scuză – spuse Horia ca pentru el.</p>
               <p rend="justify">—  Vremurile erau grele atunci, în '48, după naţionalizare. Bunica abia se mai ţinea pe picioare. Trebuia să am grija ei.</p>
               <p rend="justify">Ochii i se împăinjenesc, glasul e scăzut, răguşit. Apoi, deodată, stăpânit, hotărât, cu altă forţă:</p>
               <p rend="justify">—  Şi totuşi am greşit!</p>
               <p rend="justify">Barotă e dezarmat. Geta se simte obosită, epuizată, ca după un drum lung. Ar vrea să întrebe ceva, dar nu poate, buzele i se deschid, dar întrebarea o pune Maria:</p>
               <p rend="justify">—  Ce-a devenit fata?</p>
               <p rend="justify">—  Trăieşte la ţară, are doi copii şi un bărbat beţiv. Ea munceşte, el bea, o înjură şi-o bate.</p>
               <p rend="justify">Privirea Getei întreabă: „O mai iubeşti?”</p>
               <p rend="justify">Horia, îngrijorat de parcă o pierduse, face un singur pas şi e cu mâinile amândouă, mari, grele, posesive, pe umerii ei.</p>
            </div>
            <div type="div2" rend="P4">
               <head>Capitolul VI.</head>
               <p rend="justify">O  cârciumă mizerabilă îşi trăia ultimele zile. Pe jos, ciment, noroi. Furculiţele se rupeau. Pe faţa de masă pătată cu vin şi grăsime, Victor scrie versuri şi se crede Francois Villon; desenează şi-i vorbeşte Voicăi despre Toulouse Lautrec. Împrejur, numai cheflii.</p>
               <p rend="justify">—  Victor, de ce bei?</p>
               <p rend="justify">—  După două pahare, vinul te înseninează. După trei, te linişteşte, după patru, te stârneşte, te înveseleşte, după cinci, devii genial. Şi – ca s-o convingă pe Voica:</p>
               <p rend="justify">—  Sunt Will şi sufletul ţi-l vreau statornic, /crescând aproape de iubirea mea. /Când sufletul te ceartă că-i prea dornic, /prin Will vei împlini dorinţa ta. /Prin Will comorile s-or împlini/şi încă o piatră greu s-ar osebi. /Deci între ceilalţi să-mi îngădui, că-s mulţi la număr, nu-s de numărat, /Nimic nu sunt, dar vreau să mi-l oblădui, pe acest nimic de tine alintat.</p>
               <p rend="justify">—  Ai băgat de seamă că Will e nume, e verb, e voinţă, e dorinţă, e tot. Voica, am început să traduc sonetele lui Shakespeare, pentru tine.</p>
               <p rend="justify">Ea îl asculta cu încordare, să nu-i scape un cuvânt. Era însetată de tot ce-nseamnă cultură şi-acum, pentru prima dată, se adăpa după pofta inimii. Vroia să ajungă pe scena Operei; el îi dădea sfaturi:</p>
               <p rend="justify">—  O linie, un gest, precizează sursa unui cântec. Nu poţi să-l saluţi pe Nero, cum l-ai saluta pe Ludovic al XIV-lea. Când cânţi, trebuie să te mişti, să umbli, după rochia pe care o porţi. Trena unei jupâniţe din secolul al XVI-lea ar împiedica mersul unei studente care vrea să se urce în tramvai sau aleargă să nu piardă masa la cantină. Erau fraze luate aidoma din cartea celebrei cântăreţe Yvette Guilbert – Arta de a cânta un cântec, dar Voica n-avea de unde să ştie.</p>
               <p rend="justify">—  Arta e dragoste, Voica. Să faci operă de artă, înseamnă să iubeşti, şi tu nu eşti în stare să iubeşti.</p>
               <p rend="justify">„Dacă nu l-aş iubi n-aş fi aici”, gândeşte Voica, îngrijorată.</p>
               <p rend="justify">—  Să mergem, Victor, e târziu.</p>
               <p rend="justify">—  Şi tu nu eşti în stare să uiţi că e târziu?</p>
               <p rend="justify">Furios, voia acum s-o scoată din sărite, debitând fraze din aceeaşi carte:</p>
               <p rend="justify">—  Ai gâtul prea lung. Asta nu-i un cusur. Dar faptul că-l ţii prea drept te face trufaşă. Pare-ai vrea să spui: „Sunt Voica Barotă şi nimeni nu mă merită”. Dar ţinuta asta ţanţoşă îţi anulează farmecul. Să nu mă înţelegi greşit. E vorba de farmecul pe care-l cere scena. Altminteri, eşti numai farmec. Uite, când îţi laşi capul puţin peste umăr.</p>
               <p rend="justify">Voica stătea ca pe ghimpi.</p>
               <p rend="justify">—  Trebuie să mergem, Victor.</p>
               <p rend="justify">—  Ce fericit sunt că te-am găsit, Voica! Aveam atâtea rezerve de aşteptare.</p>
               <p rend="justify">Dar Voica, lucidă:</p>
               <p rend="justify">—  De când faci proviziile astea? De când mă aştepţi?</p>
               <p rend="justify">—  De când m-am născut şi poate dinainte. Am moştenit nostalgiile tatălui meu, visele lui neîmplinite şi aceeaşi nevoie de prezenţa unei fiinţe puternice. Tu ai ingenuităţi şi prospeţimi de copil, dar în acelaşi timp eşti bine înarmată pentru jungla asta care-i viaţa. Eu sunt în faza mea de năpârlire. Am nevoie de un om tare alături de mine.</p>
               <p rend="justify">—  Ce-i între tine şi Nicoleta?</p>
               <p rend="justify">—  Vorbeşti de lup şi lupu-i la uşă.</p>
               <p rend="justify">Nicoleta şi Costache îşi făceau loc printre mese.</p>
               <p rend="justify">—  De când vă căutăm!</p>
               <p rend="justify">Fără să-i bage în seamă. Victor începu să recite:</p>
               <p rend="justify">Dorind să fiu ca alţii, În speranţe mai bogat, Făcut-am mulţi prieteni.</p>
               <p rend="justify">Dorind felul de a fi al unuia şi ţelul celuilalt! 8</p>
               <p rend="justify">Nicoleta, fără a se sinchisi, îi ceru ospătarului nişte cârnăciori, o sticlă de bere.</p>
               <p rend="justify">Se făcuse târziu. Lumea de la celelalte mese pleca.</p>
               <p rend="justify">Voica repeta:</p>
               <p rend="justify">—  M-aşteaptă tata.</p>
               <p rend="justify">Dar Victor, plictisit:</p>
               <p rend="justify">—  Pe mine, Iocasta. Cred că, până la urmă, am să mă-nsor cu mama. Îmi place cum sună: Iocasta.</p>
               <p rend="justify">—  Parcă-i spuneai Madame Butterfly?</p>
               <p rend="justify">—  Interveni Nicoleta.</p>
               <p rend="justify">Dar el, ca şi când n-ar fi auzit:</p>
               <p rend="justify">—  Voica, aş vrea să te văd în rolul lui Cio-Cio-San.</p>
               <p rend="justify">—  De ce? Ca să te-aştepte?</p>
               <p rend="justify">—  Întreabă Nicoleta agresivă.</p>
               <p rend="justify">—  Ca s-o văd în rolul unei îndrăgostite.</p>
               <p rend="justify">Nicoleta nu se dădu bătută:</p>
               <p rend="justify">—  Sunt zile când te-ai îndrăgosti şi de-o capră cu basma, vorba lui tante Mis.</p>
               <p rend="justify">—  Ba e vorba lui Colas Breugnon! Şi replica e foarte frumoasă: „Dar nu, Breugnon, vorbeşti cu păcat. Nu crezi nici tu ceea ce spui. Cea dintâi pe care o îndrăgeşti e iubita cea adevărată, cea frumoasă şi numai ea trebuie să-ţi fie dragă. Stelele au născut-o ca să-ţi răcorească inima. Poate pentru că n-am sorbit-o la timp, mi-e sete, şi o să-mi fie sete toată viaţa.”</p>
               <p rend="justify">Pe drum, Nicoleta reuşi, prin tot felul de manevre, să fie alături de Victor. Costache, rămânând în urmă cu Voica, îşi ridica prietenul în slava cerului:</p>
               <p rend="justify">—  Victor e un poet adevărat. Dacă nu izbuteşte întotdeauna e fiindcă nu vrea să umble pe drumuri bătute. E mai greu să scrii când ai citit mult. E mai uşor când te crezi buricul pământului. Mie mi se parc că merg cu roaba, în timp ce alţii au descoperit avionul cu reacţie.</p>
               <p rend="justify">—  Depinde ce cari cu roaba şi ce transporţi cu avionul.</p>
               <p rend="justify">—  Voica, tu nu-l iubeşti pe Victor, aşa începe povestea.</p>
               <p rend="justify">—  Aş vrea să ştiu cum se termină o poveste care începe cu Victor.</p>
               <p rend="justify">Şi Voica e gata să-l întrebe ce e între Victor şi Nicoleta. Dar Costache e îndrăgostit de Nicoleta.</p>
               <p rend="justify">Într-o dimineaţă la Băneasa, bicicletele aşteptau la umbra unui copac. Fiecare fir de iarbă, înfiorat, vibra. Florile smălţuiau câmpul şi corolele se ridicau, săltau curioase.</p>
               <p rend="justify">—  Sunt fericit, Voica.</p>
               <p rend="justify">—  Ce înseamnă să fii fericit, Victor?</p>
               <p rend="justify">—  Să fiu cu tine. Să mi se pară că tot ce mă înconjoară eşti tu, este al nostru.</p>
               <p rend="justify">Şi, prinzând-o de umăr, o răsuci în aşa fel, ca să-i arate câmpia toată. Parcă era de aur. Apoi, trăgându-i uşor părul răsucit în creştetul capului, îi ridică fruntea şi-i arătă cerul. Tot argintul lumii topit în albastrul lui sclipea.</p>
               <p rend="justify">—  Să vrei să împărţi toate emoţiile şi bucuriile şi toate lacrimile cu iubita ta. Să nu vrei să vezi fără ea o picătură de ploaie, pe o frunză. Să nu vrei să simţi sub tălpile goale roua dimineţii, înfiorarea amurgului.</p>
               <p rend="justify">Şi, desfăcând braţele, Victor îi oferi parcă lumea întreagă într-un singur gest:</p>
               <p rend="justify">—  Uite o căpiţă de fân.</p>
               <p rend="justify">Şi, pe braţe, o duse până acolo.</p>
               <p rend="justify">Culcaţi la umbra căpiţei, buzele lui erau atât de aproape de ale ei, încât le simţea vibraţia. Degetele lui se plimbau pe gâtul ei întins. Voica nu mai ştia dacă o arde soarele, degetele sau buzele lui. Şi totuşi se apăra. Victor simţea că nu-i fericită. Nu vrea să fie. De ce? Nu are încredere în el. De ce îşi acoperă sânii cu palmele, de ce s-a ridicat brusc în picioare, când a simţit pe coapse mâinile lui?</p>
               <p rend="justify">—  Mi s-a părut că aud paşi.</p>
               <p rend="justify">—  Minţi!</p>
               <p rend="justify">—  M-am gândit la Nicoleta. Ne urmăreşte peste tot. Ţii minte, atunci, la cinema?</p>
               <p rend="justify">—  La cinema?</p>
               <p rend="justify">Lui Victor îi îngheaţă şira spinării.</p>
               <p rend="justify">—  Nu-ţi aduci aminte? Nicoleta a cumpărat biletele. Găsise numai două locuri alături, al treilea, câteva rânduri mai departe. Tu te-ai aşezat lângă mine. „Locul meu e lângă tine, Voica.” După un timp, am simţit privirea ei peste umăr, şi, brusc, am întors capul. Nicoleta era în picioare, lipită de perete; ne urmărea. Ochii ei imenşi parcă voiau să ne înghită. Spune, Victor, cum ai putut s-o laşi acolo, în picioare?</p>
               <p rend="justify">—  Avea locul ei.</p>
               <p rend="justify">—  Atunci, de ce stătea în picioare, lipită de perete? De ce ne pândea?</p>
               <p rend="justify">Voica pretinde adevărul, dar nu-l suportă. Victor e ispitit să i-l arunce în obraz. S-o pedepsească pentru luciditatea ei, pentru cochetăriile ei, pentru jocul ei ipocrit de fecioară care se oferă şi se refuză.</p>
               <p rend="justify">La urma urmei, totul a început „înainte”. Barotă nu se mutase la noi. Dar poate că Nicoleta simţea, presimţea că se apropie primejdia. Albinele se adună în faţa ferestrei, când se apropie furtuna. Furtuna vine, dacă întâlneşti o oaie neagră. Nicoleta e oaia neagră.</p>
               <p rend="justify">În seara aceea, m-am dus la biserica Visarion, atras de spectacolul pe care-l vedeam pe fereastră (sau poate de grija pe care mi-o dădea absenţa prelungită a mamei). În mulţimea compactă, la lumina unei lumânări, am recunoscut-o pe Nicoleta. Mi-a dat lumânarea, am dat-o mai departe şi am pornit în oraş haihui. Câteva zile mai târziu, după ce am citit o poezie la cenaclu, cineva, luând cuvântul, a vorbit despre incompatibilitatea dintre tonul revoluţionar al unor poezii şi înconjurul bisericii cu lumânarea aprinsă. Urechile mi-au luat foc şi nu ştiu de ce m-am gândit la Nicoleta. Elle se débrouille, la petite Nicole9, spunea Clemansa. Poate că aşa se descurcă, turnând. Poate că era acolo în serviciu comandat! Dacă o prind, îi sucesc gâtul!</p>
               <p rend="justify">Dar n-a trecut mult şi am găsit-o acasă. O adusese mama. Şi, pe când îmi înşira diverse rubedenii, ca să-mi explice cum ne înrudim, Nicoleta tăcea şi mă privea cu ochii dilataţi, umezi, ochi de juncană, care mă atrăgeau în vidul lor. Mă absorbeau ca o prăpastie. Am să-i sucesc gâtul, m-am gândit iar; dar chiar atunci am observat că nu are gât. Un cap de păpuşă înşurubat direct pe trup. Privirea mea a coborât până la picioarele ei cam subţiri, nepotrivite cu sânii prea mari. Mama a reţinut-o la masă. Eu am plecat înainte de masă. Târziu, când m-am înapoiat, am găsit-o pe marginea patului meu. Cu aceiaşi ochi imenşi, frumoşi şi goi. „Tu m-ai turnat?” am întrebat-o scurt. Tăcea. Am vrut s-o strâng de gât, dar ea a lăsat capul în jos, de parcă ar fi răspuns: Sunt vinovată, taie-mi capul. Ceafa ei scurtă şi groasă mă înfuria. I-am băgat dinţii în ceafă, aşteptând un gest de împotrivire, un scâncet. Nicoleta a plecat în zori, fără să scoată un cuvânt, fără să ştiu dacă mi-a plăcut sau i-am plăcut, dacă a fost sau nu fecioară. Mă simţeam vlăguit, consumat, trist.</p>
               <p rend="justify">„Biata Colette spală vasele la restaurantul Cina, ca să-şi termine liceul la cursul seral”, mi-a spus mama. „De acolo cară tot felul de bunătăţi mămichii, care nu-şi ia singură un pahar cu apă”, a completat Artemiza. „Ştiam că e vegetariană”, a intervenit Clem. „Vegetariană cu brânză”, râde Artemiza. „E catolică”, o scuza Clemansa, „A slăbit mititica, o compătimea mama. Nu ştiu din ce trăieşte!” „D'amour et d'eau fraiche”10 – a replicat Artemiza, aruncându-mi o privire de complicitate. Iar mai târziu, între noi:</p>
               <p rend="justify">—  Ce zici, Casanova?</p>
               <p rend="justify">—  Une fois n'est pas coutume11. Am răspuns curajos.</p>
               <p rend="justify">Într-adevăr, terminasem cu Nicoleta sau ea cu mine. Nu ştiu. Nu mai venea pe la noi. O îngrijea pe mama ei, care se sclerozase de tot. Auzeam: tante Virginie s-a dus cu un pumn de cocoşei de aur să cumpere zahăr. Tante Virginie nu mai iese din casă, e bolnavă. E pe moarte. Tante Virginie a murit. Mama era disperată şi repeta: „Tocmai azi! Trebuie să mă duc la înmormântare! Tocmai azi.” Şi era furioasă că nu întreb de ce „tocmai azi”. Până mi-am dat seama că „tocmai azi” se mută la parter noul locatar. Nu ştiam cine este, dar eram răscolit, tulburat. După ce a plecat mama, am ridicat capacul pianului. De câţi ani nu mai cântasem la pian? De când mi-a murit câinele. Câţi ani au trecut? Mama m-a găsit la pian. Nu ştiu ce mi-a spus. N-am auzit. Era în picioare la fereastră şi aştepta. Îmi transmitea neliniştea ei, sau poate era în mine o nelinişte, un tumult, de parcă s-ar fi izbit valurile de stânci, de parcă s-ar fi prăbuşit o avalanşă în munţi.</p>
               <p rend="justify">—  Victor, termină odată.</p>
               <p rend="justify">N-am vrut să termin, n-am vrut să ştiu de nimic. Când s-a potolit gălăgia, am plecat. M-am dus la un cinema. Voiam să-mi treacă timpul. Când m-am întors acasă, când urcam pe scară, am auzit o voce curată ca argintul, suavă. „De ce te chinuieşti atâta timp cât Isolda trăieşte?” Am crezut că se transmite la radio aria Isoldei. Eram furios că s-a întrerupt brusc. Am dat fuga în camera mea. Vroiam să deschid radioul, pe întuneric. Am simţit o prezenţă şi am aprins lumina. În pat, Nicoleta. Slăbise atât de mult că mi s-a părut că am alt trup în braţe. Nu-mi mai plăcea. Dar coapsele ei, parcă mai slabe, mă înduioşau. Plângea încet, mocnit, era îngheţată. „Sunt singură”, şoptea printre sughiţuri, şi se agăţa de mine, se zbătea ca o vrabie rănită. „Victor, să nu mă părăseşti! Mi-e frig!” Nu-i răspundeam. Vroiam s-o încălzesc. O mângâiam. Dar, fiindcă nu puteam să-i spun că o iubesc sau să-i fac vreo promisiune, căutam să-i dau singura bucurie de care eram în stare: o bucurie tristă. Ea, rece de data asta, nu participa, nu tăcea ca atunci, nu se oferea, se agăţa cu disperare. „Nu mai am pe nimeni. Rămân aici. Rămân la voi. Nu mă mai duc acasă. Mi-e frig. Victor. Victor.”</p>
               <p rend="justify">Mi-am amintit ca prin vis că a fost o înmormântare în ziua aceea. Tante Virginie! Nu cumva a venit direct de la înmormântarea mamei ei? Spre ziuă, când am insistat să se îmbrace, m-a întrebat:</p>
               <p rend="justify">—  De ce? Nu vrei să te vadă vecinele? Îţi pasă de ele!</p>
               <p rend="justify">—  Care ele?</p>
               <p rend="justify">—  Ştii tu.</p>
               <p rend="justify">—  Dar tu? Tu, de unde ştii? Ce ştii? Vorbeşte.</p>
               <p rend="justify">—  Tante Héléne spunea că vecinul de jos.</p>
               <p rend="justify">—  Când? Unde spunea? La cimitir? Şi tu ciuleai urechea, când coborau sicriul în groapă? Când mama ta intra în pământ? Ce oroare! Să pleci imediat!</p>
               <p rend="justify">—  Nu, Victor.</p>
               <p rend="justify">—  Atunci plec eu.</p>
               <p rend="justify">M-am îmbrăcat şi am coborât scara. Pe stradă, am simţit-o în urma mea. Ca un câine, venea după mine.</p>
               <p rend="justify">—  Cum îl cheamă pe noul locatar?</p>
               <p rend="justify">—  Am întrebat-o.</p>
               <p rend="justify">—  Hai, că tu ştii tot.</p>
               <p rend="justify">—  Are două fete. Nu le-ai văzut?</p>
               <p rend="justify">Nu i-am răspuns. Nu ştiam că Voica Barată e Cleopatra, fata de care mă îndrăgostisem pe şantier la Bicaz.</p>
               <p rend="justify">—  Victor, mi-e frig!</p>
               <p rend="justify">Nicoletei îi clănţăneau dinţii. Am umblat năuc pe străzi până s-a deschis o cafenea unde i-am dat un ceai.</p>
               <p rend="justify">La început tăcea. Aştepta. Aştepta noaptea. Nu cerea nimic, se dăruia. Sau poate mă consuma. Nu ştiu. Nu m-am gândit că are suflet. Are? Sufletul e localizat undeva în creier. Nu m-am gândit că Nicoleta are creier. Sau că se foloseşte, ca orice alt animal, de instinct. Pornind de la premisa că nu are creier, am crezut că nu are inimă (cu toate că, în casă, nu se vorbea decât de inima ei bună). Era bună din calcul şi rea din instinct. Bunătatea şi-o arăta, răutatea şi-o ascundea. Arma de care se folosea era modestia.</p>
               <p rend="justify">Dar dacă Voica ar şti că noaptea o ţin pe Nicoleta în braţe şi ziua am cruzimea să-i ofer filmul iubirii noastre platonice, ce-ar spune? „E un monstru!” Cum aş putea fe-o conving că nu sunt un monstru? Dar de Nicoleta, cum mai puteam să scap? Parcă e un fir de păr în mâncare, acelaşi fir de păr în toate farfuriile. Şi dacă, la început, s-a mulţumit cu puţin, când a simţit primejdia a început să lucreze activ ca o cârtiţă. Parcă o văd în întuneric, la cinema, lipită de perete. Ochii ei asupra noastră, parcă se dilatau, parcă voiau să ne înghită! Când am ieşit din sală, Voica nu mai era lângă mine. Ne despărţise lumea care ieşea în grupuri masive, sau ea se depărtase. Pe stradă, în faţa mea, Nicoleta.</p>
               <p rend="justify">—  Crăpai dacă nu te aşezai lângă Voica?</p>
               <p rend="justify">I-am tras o palmă. Nu ştiu dacă Voica a văzut sau nu. Cred că nu a văzut. Dar atunci, de ce n-a scos nici un cuvânt până acasă? Nicoleta dispăruse de parcă o înghiţise pământul. Am găsit-o îmbrăcată pe marginea patului. Am dat-o afară pe uşă. A rămas pe scară, scâncind ca un căţel, până când a dat peste ea Clemansa, care ieşise să-i dea drumul cotoiului.</p>
               <p rend="justify">—  Bietul copil!</p>
               <p rend="justify">—  Povestea a doua zi.</p>
               <p rend="justify">—  Copil orfan. Îi e urât acasă. O fi avut vreun vis urât! A venit la noi şi s-a aşezat pe scară.</p>
               <p rend="justify">—  Ce fată bună!</p>
               <p rend="justify">—  Suspina Elena. Dacă Victor s-ar însura cu ea, n-aş mai avea nici o grijă. Îi lustruieşte pantofii, îi calcă pantalonii.</p>
               <p rend="justify">—  I-a rămas şi casa lui tante Virginie – adaogă Clemansa.</p>
               <p rend="justify">—  Şi dacă într-o zi se întoarce tatăl ei. Cu dolari. Zâmbeşte Elena, ca în vis.</p>
               <p rend="justify">Numai Artemiza o intuieşte pe Nicoleta.</p>
               <p rend="justify">—  Ochii şi urechile lui Darius. Asta e Nicoleta!</p>
               <p rend="justify">—  Darius?</p>
               <p rend="justify">—  Se miră Clemansa.</p>
               <p rend="justify">—  Ia adu-ţi aminte, Clem! În clasa întâi de liceu ai învăţat Istoria antică. Într-a doua, s-a dărâmat şcoala.</p>
               <p rend="justify">—  Cum să nu ştiu, nu sunt incultă! Unul a fost Darius.</p>
               <p rend="justify">—  El a fost unul, dar ochii şi urechile lui se tot înmulţeau.</p>
               <p rend="justify">Dar Nicoleta a fost mai tare decât Artemiza. Avea picioare bune, neobosite, subţiri dar vânjoase şi sprintene. Artemiza n-avea picioare deloc. Şi, de la o vreme, se folosea de Nicoleta mai mult decât de cârje sau de rotilele scaunului.</p>
               <p rend="justify">—  Ascultă, fetiţo – i-a spus într-o zi – de bine de rău ţi-ai luat bacalaureatul. E adevărat că e, cum se spune, pe puncte. Dar, de bine de rău, ai o patalama! Şi pe urmă? Un point, c'est tout? 12. Ce-ai de gând să faci?</p>
               <p rend="justify">—  Să urmez Filologia.</p>
               <p rend="justify">—  Bine. Am să vorbesc cu rectorul.</p>
               <p rend="justify">—  Am vorbit eu.</p>
               <p rend="justify">—  Şi, fâstâcindu-se – când m-aţi trimis cu o carte. Cartea cu dedicaţie – i-am spus că sunt nepoata matale şi că aş vrea.</p>
               <p rend="justify">—  Joci tare, fetiţo! Şi bine faci. În junglă trebuie sa ştii să te aperi. Ai cursuri?</p>
               <p rend="justify">—  Mi le-a dat Costache.</p>
               <p rend="justify">Şi aşa m-am pomenit cu Nicoleta coleg la Filologie. Eu, în ultimul an, ea, în primul, dar asta nu schimba nimic. Ziua învăţa cu Costache, seara împreuna cu el pornea în căutarea noastră. Şir nu se lăsau până nu ne găseau.</p>
               <p rend="justify">Colţ mansardat. Sub scară, nişa unei camere mari, camera lui Victor. Pian. Pick-up, măsuţă de fier forjat, un mic bar, o canapea îngustă, lampă cu picior înalt, câteva rafturi cu cărţi, cărţi peste tot, dezordine voită. Pe cartoane, pe pereţi, texte din Biblie: „Dumnezeule, tu vezi tot.” „Veghează şi te roagă”. „Nu sucomba tentaţiei – spiritul doreşte, carnea e slabă”. Nicoleta, la pian, cânta o şansonetă şi se acompania: Gué, Gué, toujours sur le quai.</p>
               <p rend="justify">Victor îi explică Voicăi:</p>
               <p rend="justify">—  E o baladă veche, cavalerul de Gué era trist, căuta un loc unde să-şi îngroape iubita.</p>
               <p rend="justify">Nicoleta continuă, ciulind urechea:</p>
               <p rend="justify">—  Un coin de roses dans le jardin, pour enterrer sa bien-aimée13. Şi, sculându-se brusc:</p>
               <p rend="justify">—  Îţi place, Voica?</p>
               <p rend="justify">—  Ar trebui s-o aud de la început.</p>
               <p rend="justify">—  Indiferent cum începe, la urmă cavalerul te îngroapă – zâmbeşte Nicoleta cu o urmă de melancolie.</p>
               <p rend="justify">Victor, surprins de spiritul ei de replică prompt şi agresiv de la o vreme, îşi toarnă un pahar de vin şi intervine prosteşte:</p>
               <p rend="justify">—  Depinde.</p>
               <p rend="justify">—  De ce depinde?</p>
               <p rend="justify">—  Întreabă Voica.</p>
               <p rend="justify">—  De ce fel de iubire. De ce fel de iubită.</p>
               <p rend="justify">Nicoletei îi vine sângele în obraz. Voica vrea să plece. Costache a găsit la radio o muzică de dans. Victor vrea să danseze cu Voica.</p>
               <p rend="justify">—  Nu, e târziu. Am urcat pentru o clipă. Mâine am examen.</p>
               <p rend="justify">—  Un artist trebuie să sară peste o zi proastă, ca un cal bine antrenat peste un obstacol. De fapt, nici nu ştiu ce rost au notele. Mai important decât vocea e expresivitatea, plastica gestului.</p>
               <p rend="justify">—  Dar ce, e dansatoare?</p>
               <p rend="justify">—  Spune Nicoleta şi, ridicându-şi cu graţie marginea rochiei, îl invită pe Costache la dans.</p>
               <p rend="justify">Victor îi oferă Voicăi un pahar de vin.</p>
               <p rend="justify">—  Nu. Trebuie să plec. Mă aşteaptă tata.</p>
               <p rend="justify">—  Ce-ar fi să ne emancipăm?</p>
               <p rend="justify">—  Ce-nţelegi prin asta?</p>
               <p rend="justify">—  Să nu mai dăm socoteală.</p>
               <p rend="justify">Nicoleta, dansând, prinde vorbele în zbor, râde:</p>
               <p rend="justify">—  Tata fuma la closet până la cincizeci de ani, ca să nu-l vadă bunicu'.</p>
               <p rend="justify">—  Victor, ce-i între voi?</p>
               <p rend="justify">—  Întreabă Voica în şoaptă.</p>
               <p rend="justify">—  Te iubesc, Voica!</p>
               <p rend="justify">—  Pe ea ai îngropat-o? Alta la rând?</p>
               <p rend="justify">—  N-am iubit-o, n-o iubesc. Nu am minţit-o, nu te mint.</p>
               <p rend="justify">—  Totuşi, ne pândeşte, ne dă târcoale.</p>
               <p rend="justify">—  Aşa e casa asta, numai ochi şi urechi.</p>
               <p rend="justify">Era furios pe Costache, care, lăsându-se condus de Nicoleta, dansa în preajma lor.</p>
               <p rend="justify">—  Vă cunoaşteţi de mult?</p>
               <p rend="justify">—  Întreabă Voica.</p>
               <p rend="justify">Victor dădu pe gât paharul cu vin.</p>
               <p rend="justify">—  Optsprezece ani a-mplinit la mine-n pat.</p>
               <p rend="justify">Voica îi aruncă o privire îngrozită.</p>
               <p rend="justify">—  Spune, Voica, dacă într-o încăierare l-aş ucide pe amantul amantei mele, tu mi-ai aduce basamac la puşcărie?</p>
               <p rend="justify">Nicoleta se prăpădeşte de râs.</p>
               <p rend="justify">—  Cum ai spus, Victor? Amantul amantei? Îmi place grozav.</p>
               <p rend="justify">Voica s-a îndreptat spre uşă. E cu mâna pe clanţă. Victor îi prinde mâna.</p>
               <p rend="justify">Nicoleta râde şi repetă:</p>
               <p rend="justify">—  Amantul amantei. Victor, nu te necăji, îţi aduc eu basamac!</p>
               <p rend="justify">Voica a reuşit să-şi elibereze mâna, a deschis uşa şi a coborât scările în grabă. Victor în urma ei. În capul scărilor, Barotă.</p>
               <p rend="justify">—  Ce-i, Voica, s-a mutat cârciuma sus?</p>
               <p rend="justify">—  Nu trebuie să văd la cinema cum arată o cârciumă.</p>
               <p rend="justify">Barotă i-a tras o palmă.</p>
               <p rend="justify">Apropierea dintre Artemiza şi Voica s-a făcut fără ştirea mea. Toate personajele de sus până jos au luat parte, afară de Barotă, prea demn, prea mândru pentru asemenea sforării. Geta spunea despre mine: „bibliotecă răsturnată în camion” sau „sclivisiţii ăştia care, altădată, s-ar fi uitat de sus la noi, umblă acum neîngrijiţi, ca să le plângem de milă. Nişte păuni; şi-au pierdut cozile colorate, dar le-au rămas destule pene ca să-şi împodobească frazele.” De unde-o fi găsit fotografia mea cu monoclu şi cu fesul pus pe-o sprânceană? Geta a fost de la început pornită. Barotă stătea de vorbă cu mine. Îi plăcea muzica. „Uneori, când ascult, parcă cineva îmi umblă în suflet, parcă-mi atinge o rană. Alteori, mă iscodeşte, îmi pune întrebări, sau îmi răspunde. Îmi limpezeşte gândurile sau mă pătrunde încetişor, cu grijă, dar şi cu un fel de curiozitate, mă ia de mână şi păşim pe un teren necunoscut. În ziua când ne-am mutat aici, nu ştiu ce bucată cântai, dar parcă se prăbuşeau munţii, se spărgeau zăgazurile şi apele o luau razna. Da, da, parcă alerga o herghelie de cai dezlănţuită, o herghelie de cai sălbatici, şi se ridica praful.”</p>
               <p rend="justify">—  Compozitorul e nevoit uneori să exprime sentimente care ies din măsura omenească şi atunci imaginează o herghelie de cai dezlănţuită.</p>
               <p rend="justify">—  Aş vrea ca fetele mele să înveţe cât mai mult, să cunoască muzica şi pictura şi tot ce-i frumos. Eu n-am avut parte.</p>
               <p rend="justify">Bineînţeles, a venit şi ziua când tot el i-a spus Voicăi:</p>
               <p rend="justify">—  Lasă-l. Nu e de noi. Vorbeşte urât cu maică-sa, cu bunică-sa. Şi ce le-o mai fi zicând când o ia pe franţuzeşte. Vorbeşte franţuzeşte şi înjură româneşte.</p>
               <p rend="justify">Sau, altădată:</p>
               <p rend="justify">—  Ştiu că ţi-e greu să-ţi deschizi sufletul, Voica. Nu sunt duhovnic. Dar dacă ai nevoie de un sfat, ţi-l dau: Lasă-l!</p>
               <p rend="justify">—  De ce?</p>
               <p rend="justify">—  Tu ştii mal bine de ce. Te gândeşti că sunt bătrân şi nu-nţeleg. Pentru copii, tata e totdeauna bătrân: tata e tata. Voica, nu cred că amorul e orb; dacă n-ai vedea câte parale face, ai fi fericită, dar nu eşti.</p>
               <p rend="justify">Geta pune sare pe rană:</p>
               <p rend="justify">—  Care e dovada de iubire pe care ţi-o dă? Te-a întrebat vreodată dacă ţi-e cald sau ţi-e frig? Te ocroteşte? Ştie că, pentru vocea ta, fumul e otravă şi te trage după el în cârciumi. Te ţine până noaptea târziu şi tu stai şi te uiţi în gura lui, fiindcă jonglează cu citate, se îmbată cu vin şi pe tine te îmbată cu fraze. Îl compar pe Horia care se exprimă simplu, dar nu uiţi nici un cuvânt. Nu-ţi mai dă pace, te obligă să te gândeşti. Frazele lui Victor sunt ca puhoaiele de munte, cară cu ele tot ce găsesc în cale, te uluiesc, te ameţesc, dar când te dezmeticeşti, nu mai ţii minte nimic. Numai că Victor are grijă să nu te dezmeticeşti.</p>
               <p rend="justify">—  Are nevoie de mine.</p>
               <p rend="justify">—  Şi cum îl ajuţi? Învaţă mai bine de când te cunoaşte? Bea mai puţin?</p>
               <p rend="justify">Artemiza era un adversar tare, mai ales când se trezea în ea sufrageta.</p>
               <p rend="justify">—  Voica, uite o carie pe care aş vrea s-o citeşti: Madame Curie. Nu ţi-o împrumut, ţi-o dau. Un livre prété c'est un livre perdu.14 Mă preocupă o întrebare. Nu-i singura. Ce s-ar fi întâmplat dacă Maria Sklodowska s-ar fi măritat cu alesul inimii ei, fiul unor nobili polonezi, unde era guvernantă? Mă îngrozeşte şi mă obsedează întrebarea asta: ce s-ar fi întâmplat dacă nobilii ei stăpâni, snobi şi îngâmfaţi, nu s-ar fi opus la căsătoria lor? E posibil ca marele destin care o aştepta, întâlnirea cu Pierre Curie, epocala lor descoperire, Premiul Nobel şi tot ce ştim, sa se fi împiedicat de o banală fericire? Crezi că există o singură iubire, Voica, un singur fel de a fi fericit? Cazurile sunt prea rare şi neinteresante. Dacă Julieta n-ar fi murit la 14 ani, şi Romeo, odată cu ea, crezi că iubirea lor ar fi durat până la adânci bătrâneţe? Nu-ţi pierde vremea, Voica. Ascultă-mă pe mine. E mai grav să-ţi pierzi vremea, decât să-ţi pierzi capul. Capul ţi-l mai regăseşti, dar timpul fuge iremediabil. Ce repede fuge. Să-ţi spun eu ce repede fuge. Şi într-o zi dai socoteală. Mai ales dacă ai avut norocul sau nenorocul să ai un talent. Atunci neliniştea, îndoielile devin tovarăşi de drum. În timpul ăsta, tot felul de nechemaţi îşi dau cu părerea. Vrei să cânţi, abia ai învăţat să deschizi gura şi se găseşte cineva care te îndeamnă să o ţii mai închisă, să nu se vadă că ai strungăreaţă. Unul spune că ai nările prea mari. Altul te sfătuieşte să le dilaţi mai mult. Tu ai o voce cu mari posibilităţi de interpretare, dar o prietenă „sinceră” te bate pe umăr: ai o voce drăguţă, dar să o auzi pe X, e mondială! Voica, nepotul meu, un bun psiholog, a căutat, dimpotrivă, să-ţi dea încrederea de care ai nevoie. Nu ţi-a ghicit în palmă că ai să ajungi celebră şi ai să pleci peste mări şi ţări? N-a căutat să te ajute, dându-ţi lecţii şi sfaturi ca să te facă să crezi că-i atotştiutor? Uite o carte, Voica, acolo, în stânga. Un erou al timpului nostru. Ai să descoperi în biblioteca asta, uneltele de seducţie ale nepotului meu. Decât să te plimbi eu el prin cârciumi şi să-i asculţi sfaturile, mai bine vino aici şi ia-le de la sursă. Vezi romanul lui Lermontov. Se deschide la tirada lui Peciorin. E calul lui de bătaie. Chiar şi pe mine a încercat să mă cucerească cu tirada asta. Zâmbeşti? Nu sunt tânără şi frumoasă? Frumoasă n-am fost niciodată. Dar deşteaptă am fost şi am rămas. Victor vrea să obţie de la fiecare câte ceva şi pedala pe care apasă e farmecul lui personal, tristeţea moştenită de la taică-su. Şi, întinzând mâna, Artemiza ia cartea, o răsfoieşte. Uite tirada lui Peciorin, cred că ai s-o recunoşti: „Toţi au citit în chipul meu semnele unor însuşiri, care erau de fapt inexistente. Dar ele au fost presupuse şi astfel s-au născut. Am fost acuzat că sunt viclean, am devenit închis. Eram deosebit de sensibil la bine şi la rău, nimeni nu mă mângâia, lumea mă jignea.” şi aşa mai departe. Mi-e greaţă!</p>
               <p rend="justify">—  Făcu Artemiza. Nu de tirada asta care e foarte frumoasă, ci de nepotul meu care o debitează, ca şi când ar fi din capul lui. Da, da. Asta e metoda numărul unu: sunt o victimă a familiei, port o moştenire grea. Părinţii mei s-au urât. Tata a fost nefericit. Îi seamăn. A doua: Sunt cultivat, foarte cultivat, cel mai cultivat băiat din lume. Am citit, tot, ştiu tot. A treia: Vreau să te ajut să-ţi realizezi visul. Ai voce. Profesorii oficiali nu fac două parale. Îţi nenorocesc vocea. Îţi recomand o profesoară care să-ţi dirijeze vocea, nu să ţi-o omoare. (Se vede din jocul interior al Voicăi, dintr-o anumită nervozitate că recunoaşte cuvintele lui Victor.) Ce zici, Voica? Are memorie bună, pramatia. Nu ţi-a spus că sunetul trebuie să fie adus în faţă, în mască, pe nas? Da, aşa e, cu cât urcă mai sus, mai înalt, trebuie adus mai în mască, în cutia de rezonanţă a cavităţii bucale, deasupra laringelui. Cutia de rezonanţă a cântăreţului e acelaşi lucru cu cutia viorii care amplifică vibraţia corzii. E foarte adevărat şi sună foarte bine, nu-i aşa? Numai că asta nu-i din capul lui. Uite colo, în dreapta, o carte în piele vişinie: Arta de a cânta un cântec. Autoarea e Yvette Guilbert. Cartea asta e o comoară. O comoară din care nepotul meu scoate tot ce-i trebuie, ca să te facă praf. Ia deschide. Unde vrei. Şi ai să-i recunoşti papagalul.</p>
               <p rend="justify">Voica citeşte: Studiul plasticii fixează epocile. Un cuvânt, o frază, te pune pe drumul gestului pe care trebuie să-l faci. O linie, un gest, precizează sursa îndepărtată a unui cântec. Nu poţi să-l saluţi pe Nero cum l-ai saluta pe Ludovic al XIV-lea. Trebuie să urmăreşti echivalenţa gândirii poetice. Arta e dragoste. Să faci operă de artă înseamnă să iubeşti.</p>
               <p rend="justify">Artemiza (amuzându-se): Concluzia: Iubeşte-mă, Voica, dacă vrei să devii o mare artistă.</p>
               <p rend="justify">Voica vrea să spună ceva, dar nu poate vorbi.</p>
               <p rend="justify">Artemiza e în vervă:</p>
               <p rend="justify">—  Numai că Voica Barată nu-i cade uşor în braţe, nici chiar cu arsenalul ăsta greu. Nepotul meu n-a încercat să te scoată din sărite, arătându-ţi cusururile? Nu ţi-a spus că n-ai ţinută, că nu ştii să umbli? Uite, citeşte aici.</p>
               <p rend="justify">Ai gâtul prea lung, îl ţii prea drept şi asta te face să pari trufaşă. Dar ţinuta asta ţanţoşă te lipseşte de farmec. Ajunge să citeşti numai titlul capitolelor.</p>
               <p rend="justify">Voica ezită, dar cu nesaţul de a şti tot, de a se convinge până la capăt, citeşte: Cum se face să ai farmec? Ce te ajută să ai farmec? Dorinţa de a plăcea, de a suprima tot ce ar putea să displacă.</p>
               <p rend="justify">Artemiza:</p>
               <p rend="justify">—  Nepotul meu nu ţi-a spus: „supraveghează-ţi graţiile”? „Caută să ai o personalitate atrăgătoare”? Vezi că scrie acolo.</p>
               <p rend="justify">Voica (citeşte): Personalitatea trebuia să ţi-o construieşti tu însuţi. Disciplinează-ţi slăbiciunile, îndepărtează-ţi instinctele perfide.</p>
               <p rend="justify">Victor intră şi înţelege totul dintr-o privire. Artemiza se face că nu-l vede.</p>
               <p rend="justify">—  Voica, ia cartea asta: Sparkenbrook. Văd că nepotul meu a subliniat câteva fraze, şi le-a tradus în româneşte. Nu ţi le-a spus ca şi când ar fi ale lui?</p>
               <p rend="justify">Voica, albă ca varul citeşte: Actul dragostei nu devine deliciu senzual, ci un extaz care face să dispară diferenţa între două fiinţe.</p>
               <p rend="justify">Victor e în faţa Artemizei, gata s-o sugrume. Dar avocata, păstrându-şi calmul:</p>
               <p rend="justify">—  Voica, ia cărţile astea, lui îi rămân destule.</p>
               <p rend="justify">—  Mi-ar trebui un camion!</p>
               <p rend="justify">Victor, către Artemiza:</p>
               <p rend="justify">—  Iago, n-am să-ţi iert niciodată.</p>
               <p rend="justify">Artemiza (scuzându-se): Am vrut să-i deschid ochii fetei.</p>
               <p rend="justify">Voica: Am găsit aici sursa „geniului” tău. Îţi admiram inteligenţa, cultura, în loc să-ţi admir memoria. Şi, arătându-i biblioteca: Era mai cinstit să-mi împrumuţi câte o carte.</p>
               <p rend="justify">Victor (Artemizei): N-am să-ţi iert niciodată.</p>
               <p rend="justify">Voica (spre Artemiza): Mulţumesc! Vă mulţumesc. N-am să uit, şi iese ca o regină, părăsind scena.</p>
               <p rend="justify">Victor (către Artemizal: De ce ai făcut asta?</p>
               <p rend="justify">Artemiza: Eşti un criminal. O cari prin cârciumi, o ţii în fum, o plimbi pe străzi, a doua zi e afonă.</p>
               <p rend="justify">Victor: Eşti bătrână şi urâtă.</p>
               <p rend="justify">Artemiza: O femeie inteligentă nu-i niciodată urâtă. Şi de bătrâneţe nu scapă nimeni!</p>
               <p rend="justify">Victor, simţind nevoia s-o insulte: Eşti o fată bătrână.</p>
               <p rend="justify">Artemiza: Tu să fii sănătos! (Râde cu poftă.) Confidenţial. Am iubit în cincinale.</p>
               <p rend="justify">Victor (trântind uşa): Iago!</p>
               <p rend="justify">Artemiza (îl cheamă): Victor.</p>
               <p rend="justify">El nu se întoarce, dar ea îi vorbeşte, ca şi când ar fi de faţă: Ţi-ai făcut de cap. Nu-i nimic. Şi năzbâtiile astea pot fi de folos, dacă ştii să te opreşti la timp. Ajunge! Aşa nu se mai poate! Adună-te. Nu mai şovăi. Caută-ţi drumul, alege. Barca asta se clatină. Uite. Mie mi-e greaţă. Îţi dau tot ce am. Dar pleacă de aici, din casa asta. Nu mai ai nevoie de trei dădace. Fugi mâncând pământul! Nu mă întreba unde. La dracu! Dar să scrii, să cunoşti viaţa, să suferi, să iubeşti şi să urăşti. Atunci ai să scrii. Auzi? Să deschizi ochii mari în jur şi să cauţi să înţelegi prezentul şi mai ales viitorul. Ai talent, Victor. Dumnezeu îţi dă, dar nu-ţi bagă în traistă. Nu te potrivi la ţâfnele maică-ti, la fanteziile ei maladive. Scutură-te de trecut, dar bine, cum se scutură pământul când e cutremur. Las-o în pace pe Voica. Pleacă. Du-te unde vezi cu ochii. Umple-ţi sufletul de viaţă adevărată, vie. Umple-ţi ochii de frumuseţea ei! Ştiu, îmi porţi un ghimpe că i-am deschis ochii Voicăi. Numai asupra fanfaronadei tale nu şi asupra însuşirilor bune, care, orice s-ar spune, le ai şi atârnă mai greu la cântar. Am făcut-o spre binele ei şi al tău. Sunteţi prea tineri ca să vă legaţi de mâini şi de picioare, şi sunteţi artişti. Să nu uitaţi asta. Arta cere jertfe. N-o să le puteţi face decât pornind liber care-ncotro. Poate într-o zi o să vă întâlniţi. Ea o cântăreaţă, tu un poet. Un scriitor. Dar până atunci, am socotit că e mai bine să-ţi spun aşa. Pe limba mea: lasă fata în pace! Iar ei – nu-i de tine, fetiţo!</p>
               <p rend="justify">Complotul împotriva mea dăinuia. Complotul tăcerii. Mi se părea că toţi îmi sunt duşmani. Chiar şi Costache. Într-o noapte, când am rămas fără vin, fără bani, mi-am adus aminte că mai am în pod câteva sticle de Cotnari. Acont din zestrea pe care urma s-o primesc dacă, de ziua mea, mă logodeam cu un miel nevinovat, Armanda. Se făceau mari pregătiri şi eram plictisit, exasperat. Nicoleta pretindea că-i însărcinată. Vinovatul, eu. Costache, îndrăgostit de Nicoleta, nu bănuia nimic. Degeaba căutam să-i deschid ochii. Ce tot umbli cu proasta asta? Ce-ţi pierzi vremea? Ce poţi tu să discuţi cu ea?</p>
               <p rend="justify">—  Mie să-mi spui dacă erai beat. Nu-i aşa că erai beat? Cum ai putut să spui că a împlinit optsprezece ani la tine-n pat? Ticălosule!</p>
               <p rend="justify">—  In vino veritas.</p>
               <p rend="justify">Mi-a tras o palmă.</p>
               <p rend="justify">—  Costache, eşti un idiot, un dobitoc. Când vrei să fii fericit, închizi un ochi. Tu îi închizi pe amândoi. Eşti laş.</p>
               <p rend="justify">—  Eşti beat în permanenţă, Victor. Asta-i singura ta scuză.</p>
               <p rend="justify">—  Mai am nişte sticle de Cotnari. Vino cu mine. Trebuie să ajungem în pod.</p>
               <p rend="justify">—  Dacă retragi ce-ai spus.</p>
               <p rend="justify">—  Nu retrag nimic. Eşti prietenul meu. Hai să bem.</p>
               <p rend="justify">Costache mi-a întors spatele. Eu nu-mi găseam cheia. Am scotocit în toate buzunarele. În cap mi se-nvârtea basamacul. Am căutat în toate buzunarele. În cele din urmă am bătut la uşă discret. Nu voiam să-l trezesc pe Barotă şi nici pe Geta, inamicul meu cel mai înverşunat. Voica plecase din Bucureşti şi nu ştiam unde. Sus, la mansardă, fereastra deschisă, lumina aprinsă. Am strigat: „Eu sunt. Victor.” Eram sigur că Artemiza o să mă audă. De când n-avea picioare, auzea ca un iepure. Sigur că nu vroiam s-o mai văd, dar ea o s-o trimită pe Clem. Nimeni nu ştie mai bine să umble în vârful picioarelor. De două ori pe noapte cobora să-i deschidă lui Dagobert. Dar uite că nu apărea bunicuţa. M-am urcat în copac. Nu pentru prima dată. Cunoşteam drumul, din cracă-n cracă. Aud vocea groasă a Misei: „Vezi ce vrea cimpanzeul?!” Clemansa o linişteşte: „Ma chérie, c'est le vent.15” „E cimpanzeul!” repetă cu autoritate Artemiza. Eram gata să pun piciorul pe fereastră, când îl văd ca într-o apă care se mişcă pe Barotă.</p>
               <p rend="justify">—  Ei, ce cauţi acolo?</p>
               <p rend="justify">—  Îl caut pe Victor.</p>
               <p rend="justify">—  Când ai să-ţi rupi gâtul, n-ai să mai faci filosofie! Hai, dă-te jos.</p>
               <p rend="justify">—  Îl caut pe Victor, pe onoarea mea.</p>
               <p rend="justify">—  Dă-te jos imediat!</p>
               <p rend="justify">—  Vreau să-i cânt o serenadă zeiţei Themis. Zeiţa dreptăţii, mătuşica mea, fecioara rătăcită. Uite şi bunicuţa. Acum o să apară şi mama: „Eu sunt, bună mamă. Fiul tău iubit, eu, şi de la oaste.” M-am încurcat.</p>
               <p rend="justify">—  Când bei nu te-ncurci.</p>
               <p rend="justify">—  Când nu beau, n-am curaj să stau de vorbă cu tovarăşul Barotă.</p>
               <p rend="justify">—  Vino să stăm de vorbă. Ai grijă să nu cazi.</p>
               <p rend="justify">Am început să cobor din cracă-n cracă şi nu s-ar fi întâmplat nimic, dacă n-ar fi apărut mama „despletită şi cernită”. Când a tras un ţipăt: „Victor!” am alunecat de pe ultima cracă. Barotă m-a prins, m-a susţinut cât a putut, dar mi-am scrântit piciorul. Dacă nu mă prindea, îmi rupeam picioarele amândouă sau şira spinării. Aşa, m-am ales doar cu o entorsă şi cu dispreţul lui. Acum era convins că sunt iremediabil pierdut şi că trebuie să o scape pe Voica de mine.</p>
               <p rend="justify">Uneori întrerup lectura şi-i pun lui Victor întrebări, parcă-i cer socoteală: „N-ai încercat să stai de vorbă cu Barotă?” Răspunsul îl găsesc pierdut printre foile nenumerotate:</p>
               <p rend="justify">Barotă a venit să mă vadă. Aveam piciorul imobilizat, genunchiul umflat, împachetat în vată, strâns într-un bandaj compresiv.</p>
               <p rend="justify">Îl credeam ursuz, violent. Barotă are un suflet înşelat de tot ce se poate numi poezie şi un fel de nostalgie a anilor care au pregătit eliberarea şi a primilor ani care au urmat. Mi-a vorbit despre copilăria lui.</p>
               <p rend="justify">Fiu de pescar, n-a apucat să înveţe decât patru clase primare, într-un sat – Murighiol, în Deltă. Acolo se-njghebase o şcoală, adică o clasă şi se adusese un profesor. Dar era nevoie de cel puţin şapte elevi şi erau numai şase. „M-au adus pe mine dintr-un sat vecin – Uzlina – şi nimeni nu îndrăznea să-mi spună nici du-te mai încolo, că dacă mă supăram şi plecam, se închidea şcoala. Şi aşa am făcut patru clase primare. Aş vrea ca fetele mele să înveţe cât mai mult, să ajungă unde n-am putut eu să ajung. Îmi părea bine când îi vorbeai Voicăi despre teatru, muzică, pictură. Îi cântai la pian, îi dădeai lecţii de franceză. Te admira grozav, şi pentru Voica, admiraţia e totul! Acum e nemulţumită de tine şi de ea. Crede că din cauza ta ia note proaste. Şi eu tot aşa cred. Victor, e timpul să-ţi bagi minţile-n cap, să înveţi, să te ţii pe picioarele tale. Crezi c-ai să poţi să trăieşti ca maimuţele, căţărându-te-n copaci? Vrei să-ţi hrăneşti nevasta cu alune?”</p>
               <p rend="justify">—  Încă nu m-am gândit cum să-mi hrănesc nevasta. Câţi ani aveai dumneata când te-ai însurat?</p>
               <p rend="justify">—  Treizeci.</p>
               <p rend="justify">—  Şi până atunci n-ai fost îndrăgostit, tovarăşe Barotă. Şi n-ai sărutat nici o fată? Şi n-ai făcut nici un chef? Şi nu te-ai urcat în copaci? Cum se face că aţi fost toţi neprihăniţi, cuminţi. Şi „fete-mari”. Toţi câţi ne daţi lecţii, azi? Dumneata ştii bine că tinereţea nu-i uşoară. E amară şi dulce ca o nucă întreagă, cu coajă şi miez. Când întâlneşti iubirea la treizeci de ani e mai uşor. Eu am întâlnit-o la douăzeci. Tata mi-a lăsat o trusă chirurgicală şi cărţi de medicină. Dar eu n-am reuşit la examenul de admitere. La Drept am intrat, fiindcă aşa dorea mătuşa mea, Artemiza. După un an am renunţat, fiindcă nu mi-a plăcut. N-aş fi fost niciodată un strălucit maestru al barei, aşa cum visa ea. Filologia, sper s-o termin, ca să am o licenţă, dar mama n-are răbdare. Vrea să mă însor. Mi-a pus în braţe un album să-mi aleg o nevastă. Parcă e o ţaţă de.</p>
               <p rend="justify">—  Victor, e mama ta!</p>
               <p rend="justify">—  Îl întrerupe Barotă.</p>
               <p rend="justify">—  Mi-e silă.</p>
               <p rend="justify">—  Mie spune-mi ce ai de gând să faci. După ce îţi iei licenţa?</p>
               <p rend="justify">—  Vreau să fiu scriitor şi asta nu e o meserie. E un blestem.</p>
               <p rend="justify">—  Eu cred că e o meserie, dacă o iei în serios. Dar mi se pare că tu nu iei nimic în serios. Te gândeşti că se vor găsi întotdeauna destui proşti ca să muncească pentru un geniu ca tine. Ia, spune drept, nu gândeşti aşa?</p>
               <p rend="justify">Nu îndrăzneam să-i mărturisesc că şi asta îmi trecuse prin cap. Voiam să scap de privirea lui vânătă, ascuţită ca un tăiş de lamă.</p>
               <p rend="justify">—  Tot ce pot să spun e că o iubesc pe Voica.</p>
               <p rend="justify">—  Să iubeşti e frumos, băiete, şi mai ales plăcut. Dar mai departe?</p>
               <p rend="justify">—  Dumneata de câte ori ai ţinut o fată în braţe te-ai gândit mai „departe”?</p>
               <p rend="justify">—  Dacă Voica e pentru tine una din fetele pe care le ţii în braţe.</p>
               <p rend="justify">Lui Barotă îi năvălise sângele în obraz şi-i pierise în aceeaşi clipă, lăsându-i faţa albă ca hârtia. S-a ridicat să plece.</p>
               <p rend="justify">—  M-aţi înţeles greşit. Nu mă cunoaşteţi.</p>
               <p rend="justify">—  Te-am înţeles prea bine. Te uiţi în jurul tău şi-ţi spui: nu s-a schimbat nimic. Sau nu s-a schimbat mare lucru. Ei bine, te înşeli. Altădată, un băiat ca tine trecea neobservat. Acum iese la iveală, ca musca-n lapte. Uşile i se închid. Rămâne pe dinafară, izolat, singur. Să vezi ce singur ai să fii! Ai să te crezi persecutat? Nu, ai să fii scos din joc. Voica e din alt aluat. Visul ei e să ajungă la Operă, şi cine-i stă în cale e duşmanul ei. Şi al meu! Spune, Victor, cum o ajuţi să-şi realizeze visul? Poate că nu-i prea târziu s-o ajuţi. Am încredere în tine.</p>
               <p rend="justify">—  Vreţi să-mi daţi o dovadă?</p>
               <p rend="justify">—  Spune.</p>
               <p rend="justify">—  Aş vrea să ştiu unde-i Voica.</p>
               <p rend="justify">—  La Baia-Mare. Studenţii dau acolo un spectacol.</p>
               <p rend="justify">Cine putea să-i împrumute bani de drum? Artemizei nu-i va cere pentru nimic în lume. Cine şi-ar fi putut închipui că tocmai ea. Singurul om întreg în casa asta. Singura fiinţă în care avea încredere. De când i-a murit câinele, Victor era convins că numai Artemiza îl iubeşte. Intrigantă? Nu şi-o imaginase. Sufragetă de pe vremea războiului cu burii, cum îi plăcea să spuie, nevoia ei de a apăra femeia se exacerbase tocmai fiindcă nu mai pleda. Fiindcă nu le mai apăra la Curtea cu Juri, le apăra oricum, oriunde. Se desfiinţase Curtea cu Juri. Dar nu apărătorii din oficiu. Au căpătat drepturi femeile, dar Themis, continua să lupte pentru drepturile lor. (Pentru traducerea lor în fapt, se scuza Artemiza.) „Bătrână maniacă!” repeta Victor furios.</p>
               <p rend="justify">Singurul prieten care-i mai rămăsese, Costache. Dovadă că acceptase să se întâlnească cu el, deşi era supărat. Costache nu-l va lăsa. Îi va împrumuta bani.</p>
               <p rend="justify">Dar la „Ambasador”, unde aveau întâlnire, o singură masă liberă. O fată se îndreaptă într-acolo, ajunge înainte, ocupă masa.</p>
               <p rend="justify">—  Aştept o prietenă – îi spuse intimidată.</p>
               <p rend="justify">—  Dar până vine. Dacă doriţi.</p>
               <p rend="justify">Părea foarte impresionată că-l vede sprijinindu-se în cârje şi se interesa să afle ce i s-a întâmplat. Îi zâmbea şi-i vorbea, ca şi când l-ar fi cunoscut. Victor, văzându-l pe ospătar a comandat un şpriţ şi două cafele. Fata avea chef de vorbă: „Aţi venit odată la Tânărul Scriitor. Eram acolo. Când v-au apărut poemele, le-am citit.”</p>
               <p rend="justify">Victor nu mai ştie când a dat pe gât şpriţul, cafeaua. Fata a spus: „A venit prietena mea”, şi atunci l-a descoperit şi el pe Costache, la o masă mai depărtată. Mulţumind pentru ospitalitate, i-a făcut semn ospătarului, arătându-i unde se mută (se înţelegea că acolo va achita consumaţia).</p>
               <p rend="justify">—  Faci pe interesantul. Îl primi acru Costache, arătându-i cârjele.</p>
               <p rend="justify">—  Azi e ultima zi. Vreau să plec la Baia-Mare.</p>
               <p rend="justify">—  În ce scop?</p>
               <p rend="justify">—  Documentare„ e parola. Şi, imitând-o pe Voica: Au fost oameni care şi-au lăsat nevasta, copiii şi au plecat la Polul Nord. Tu n-ai curajul să coborî într-o mină. O ştii pe Voica! Ridică nasul, sprâncenele şi-ţi vorbeşte ex catedra! „Victor, trebuie să-ţi găseşti vioara, arcuşul timpul tău.”</p>
               <p rend="justify">—  Voica are dreptate. Şi după un Eminescu s-a născut un Arghezi.</p>
               <p rend="justify">—  Bine că recunoşti. În sfârşit.</p>
               <p rend="justify">—  Hai. Nu mai exagera! Nu face pe nebunul! Spune ce vrei?</p>
               <p rend="justify">—  Un mic împrumut. Vreau să scap de sindrofia pe care o pregăteşte mama de ziua mea.</p>
               <p rend="justify">—  Anul trecut ai spus la fel şi te-ai amuzat copios.</p>
               <p rend="justify">—  Am băut copios, asta-i altceva.</p>
               <p rend="justify">Costache îi făcu obişnuita morală şi chemă ospătarul la plată.</p>
               <p rend="justify">—  Mai întâi, două cafele şi un şpriţ – făcu Victor.</p>
               <p rend="justify">—  S-a plătit.</p>
               <p rend="justify">—  Cum s-a plătit? Cine a plătit?</p>
               <p rend="justify">Şi, întorcând capul, instinctiv, spre masa unde se aşezase la început, îşi dădu scama într-o clipă de situaţia penibilă în care fusese pus. Fetele nu mai erau acolo.</p>
               <p rend="justify">—  Nu ţi-am spus, nu ţi-am arătat că mă mut aici? Apoi, către Costache:</p>
               <p rend="justify">—  Îţi dai seama? O fată, pe care nici nu ştiu cum o cheamă, nici de unde s-o iau, a plătit pentru mine. Ce-o să creadă? Şi, enervat, s-a ridicat în picioare şi a ţipat la ospătar: Dobitocule, ţi-am făcut semn că mă mut. Ţi-am arătat masa. Unde ţi-e capul?</p>
               <p rend="justify">—  Ce-ai spus?</p>
               <p rend="justify">—  Îl înfruntă omul pe acelaşi ton.</p>
               <p rend="justify">Victor a ridicat o cârjă, gata să-l izbească. Dar Costache, apucându-l de braţ:</p>
               <p rend="justify">—  Eşti nebun!</p>
               <p rend="justify">Într-o clipă s-a îngrămădit lumea. Victor a lăsa cârjele şi a dispărut.</p>
               <p rend="justify">Ore întregi, la Miliţie, a explicat. Ospătarul recunoaşte că n-a fost lovit, dar nu-i iartă gestul, jignirea. Cum a îndrăznit să-i spună „dobitocule”? Dar Victor ştia una şi bună: că nu poate admite ca o fată necunoscută să plătească pentru el. Şi-a ieşit din fire. Îi pare rău. Nu s-a putut stăpâni.</p>
               <p rend="justify">—  De ce umbli cu cârje, dacă n-ai nevoie? Ca să ai cu ce să loveşti? De unde ai cârjele? Le împrumuţi, ca cerşetorii care împrumută copii ca să inspire milă?</p>
               <p rend="justify">Au trecut patru ore până s-a încheiat procesul-verbal, până a scăpat de acolo. Era peste măsură de enervat. Îşi amintea de Barotă: „Azi ţi-ai rupt piciorul, mâine o să-ţi frângi gâtul”. Vinovat e Costache, deşi n-ar putea spune de ce e de vină Costache. E de vină mama care a încurajat prietenia asta: „Las' că-i bine să fii prieten cu Costache”. Artemiza e şi ea vinovată. „Costache ţine la tine. E dintre prietenii tăi, singurul care-mi place.” Îl ridica în slăvi: „Versurile lui Costache n-au o frumuseţe în sine, dar sunt însufleţite de tot ce face vigoarea clasei lui. Simţi undeva o violenţă de revoluţionar.” Şi vorbele Artemizei îi răsună în minte, mărindu-i furia: „Costache, cu toate atributele lui de intelectual, rămâne un proletar. Tu, Victor, cauţi ziua de ieri – la propriu şi la figurat – Costache, ziua de mâine.” Hm! Costache şi Costache! Voicăi îi plac mai mult versurile lui Costache. „Au o sinceritate, un optimism.” Şi Costache a ajuns să se creadă poet. „Altădată stătea gură cască şi îmi asculta poeziile, îmi sorbea cuvintele. Acum s-a emancipat, S-a urcat scroafa-n copac.”</p>
               <p rend="justify">Victor îşi dădea seama că ceea ce l-a legat de Costache era admiraţia lui nelimitată. Pentru el nu exista un poet mai talentat decât Victor Movilă. În şedinţe îi cânta în strună. Lua cuvântul înaintea altora şi îl susţinea chiar când greşeala lui era cusută cu aţă albă. Buna credinţă, cinstea lui Costache treceau asupra lui Victor. În schimb, el îi stiliza poeziile. Îi împrumuta cărţi, îl chema să asculte muzică. Îl învăţa să înţeleagă un tablou. Stând de ani de zile la cămin şi, mâncând la cantină, Costache era bucuros să găsească o casă deschisă, o masă bună şi. pe Nicoleta. De unde să ştie că o să se îndrăgostească? Era obligat să-i spuie de la început că trăieşte cu ea?! Dacă n-ar fi fost el, ar fi fost altul, alţii.</p>
               <p rend="justify">Era în dreptul bisericii, când a auzit un strigăt disperat:</p>
               <p rend="justify">—  Victor!</p>
               <p rend="justify">Nicoleta, în haină albă de ploaie (o spăla la două-trei zile), cu părul oxigenat, lucind ca oglinda (toţi banii şi-i dădea la coafor), cu pantofii lustruiţi (mania ei, să-şi lustruiască tot timpul pantofii), cu o servietă umflată ia subţioară – căra totdeauna ceva.</p>
               <p rend="justify">—  Ce-i cu tine? Ce vrei? De ce-mi ieşi în cale?</p>
               <p rend="justify">—  Victor, nu mai pot amâna. Trebuie să vorbeşti cu doctoriţa. Pe mine m-a refuzat. Te rog, du-te! La urma urmei, ştie cine eşti. Ea şi tatăl tău. Cine nu ştie?</p>
               <p rend="justify">—  Asta nu te priveşte pe tine. Alt doctor nu mai există?</p>
               <p rend="justify">—  N-am bani şi mi-e frică. Uite, tu poţi să-i dai. Uite, trusa chirurgicală a tatălui tău. Ştiu că are nevoie. Azi a aruncat trei bisturie în timpul unei operaţii. Mi-a spus sora.</p>
               <p rend="justify">—  De unde o ai? Cum ai găsit-o?</p>
               <p rend="justify">—  Am văzut unde ai pus-o. Vroiai s-o vinzi, ştiu eu de ce. Dar eu nu pot să mai amân. Dacă nu mă ajuţi, mă duc la Costache şi-i spun tot. Şi-i cer bani.</p>
            </div>
            <div type="div2" rend="P4">
               <head>Capitolul VII.</head>
               <p rend="justify">Neliniştea Elenei creşte odată cu norii care se adună, umflă coroanele copacilor, scutură frunzele, florile, le împrăştie în fereastra ei.</p>
               <p rend="justify">Unde e Victor? Pentru ce are iar nevoie de bani? Să fi aflat că se întoarce logodnicul, că se mărită Voica? De când cu Voica, e nervos, arţăgos, vine târziu acasă. Tat-su leit. Uneori, nici nu ştie pe care din ei îl aşteaptă. Adineauri parcă-şi aştepta bărbatul. Visase cu ochii deschişi: Era botezul lui Victor. Toată lumea la biserică, toţi invitaţii-n păr. Puiu, nicăieri. Elenei i se pare că de douăzeci şi unu de ani aşteaptă la aceeaşi fereastră. Altădată, întârzia Puiu. Acum, Victor. Şi, căutând să se liniştească: „E obiceiul lui Victor să întârzie, tat-su. Leit. Mâine nu-l las să iasă din casă, ca să nu am emoţii. Musafirii sunt poftiţi la ora opt. O să fie o petrecere comme dans les beaux vieux temps.16 O să se danseze, o să se cânte. O să curgă şampania! Elena îşi ridică uşor, ca pentru dans, poalele rochiei. Ce mult îi plăcea să danseze. Ceaiurile de la „Principele Mircea”, seratele de la Cercul Militar! Logodna. Deodată se uită împrejur, îngrijorată. Pereţii au ochi şi urechi, nimeni nu trebuie să prindă de veste că poartă o rană în suflet. Botezul a fost de mult şi Puiu până la urmă a venit. Nu l-a recunoscut, a leşinat. Ei şi? Puiu a rămas cu ea. De ochii lumii, dar a rămas. Bine că i-a făcut un copil. Copilul ei!</p>
               <p rend="justify">Repezindu-se la sertarul comodei, cu frică să nu intre cineva pe uşă, scoate o rochie de organdi, roşie ca flacăra. Roşu-portocaliu. Am s-o pun de ziua lui. Când o să vadă Clem, o să leşine. Cum de n-a găsit şi combinezonul de tafta? Făcea ape, ape, fâşâia. Rochia cu un furou obişnuit e prea transparentă. Dar mişcarea umerilor ei ascuţiţi parcă ar spune: ei, şi?</p>
               <p rend="justify">Lista invitaţilor era sub sfeşnicul de argint. O ia s-o mai citească o dată. Toţi au primit să vie. Chiar şi generalul, neconsolatul logodnic al Misei, chiar şi bătrânul Charles-Rodolphe. O fi venit şi la botezul lui Victor? Nu-şi mai aminteşte să-l fi văzut altfel, decât călare la Şosea, făcându-i semn binevoitor de departe. Nu, la botez n-a venit, s-a scuzat politicos: Yvonne avea pojar. Asta înseamnă că e mai mare decât Victor. Dar ce contează doi-trei ani? Cine şi-ar fi închipuit atunci că Victor ar avea şanse la mâna prinţesei? Poate chiar mâine să anunţe logodna. Dacă Victor ar asculta-o. Parcă-l aude: „Are un cap de cal.” Da, dar va avea Vlaşca şi Teleormanul. E deşteaptă, cultivată, rasată. Artemizei nu-i place: „ţâfna ei grecească”. Dar Artemiza cui nu-i găseşte cusur? Nicoleta „e de un servilism suspect”. Victor „a răsturnat-o” pe cufărul Clemansei. Vocabularul Artemizei. „Tu i-ai înnădit-o. Lenuţo.” Bine am făcut. Trebuia să-mi scap băiatul de chivuţa de jos. Darclée a doua. Voica Barotă. Nicoleta e fata lui tante Virginie, născută. Ce curios că am uitat cum e născută. Şi dacă taică-su se întoarce.</p>
               <p rend="justify">Elena încearcă la pian o melodie din opereta Prinţesa Dolarilor. Am văzut-o după război. Cu Leonard. Mă întreb cum a convins-o Victor pe Clem să-i dea pianina. Pianul ar fi fost mai de efect. Un pian de concert în mijlocul podului, ce poate să fie mai original? Dar cum să-l ducem? „Taie-i coada”, a spus Artemiza, bine dispusă şi veninoasă. Nici măcar gălbenarea n-o îmblânzeşte! Dacă ar vrea să îmbrace jacheta ei smocking, să-şi puie bluza albă scrobită, papion negru şi o camelie, ca pe vremuri, şi să apară între oaspeţi. Aş instala-o într-un fotoliu. Artemiza Mândru, prima femeie înscrisă în Barou. Dar ţi-ai găsit, Misa să-mi facă o plăcere! Dacă s-ar însura Victor cu chivuţa de jos, sunt sigură că ar coborî din pat, aşa cum poate când vrea, m-ar pune s-o gătesc, ba ar chema şi fotograful să-i facă o poză cu paharul de şampanie în mână, la dreapta lui Barotă. Pe când aşa, „între fosilele pe care le-ai poftit, am să par şi eu o fosilă” – i-a spus.</p>
               <p rend="justify">Elena e iar la fereastră: „De ce întârzie Victor? Copacii se despletesc jalnic, strada e pustie. De ce s-a certat Victor cu Nicoleta, de ce mi-a cerut bani? Toate certurile cu Puiu începeau de la bani. Bani şi bani. Când am să scap de obsesia banilor? Unde e vremea când Misa băga mâna-n buzunar: „Na, fetiţo, nu te necăji.„ Scotea bani din chimir şi unchiul Mac: „Ia, fetiţo, dar să nu ştie Clem.„ Curios, singurul om care nu trebuia să-i cunoască necazurile era mama ei. Chiar când Puiu, furios că nu primea zestrea promisă ca să iasă din armată, a părăsit-o – toată lumea vorbea în şoaptă, să nu afle Clem. Suferea de migrene şi trebuia menajată. Puiu dispăruse. Ea căuta să-şi procure luminal, după zile şi nopţi de aşteptare. Clemansa trebuia menajată, să nu se necăjească. Totdeauna a fost menajată. Ce timpuri! Oftează Elena. Treceam din braţele Misei pe genunchii lui Mac şi amândoi mă îndopau cu bomboane şi bani ca să tac. Şi acum, tot ea cu gura mare: „Codoaşă ai fost de mică, Lenuţo. Da, da, ştii tu ce vreau să spun. Cine i-a adus-o pe Nicoleta lui Victor?„ Ce-i pasă Misei? Şi-a făcut mendrele. Odată povestea cum a apucat-o o furtună pe munte – „eram într-un grup de tineri„ – cineva a întrebat: „Ce căutai acolo cu ei?„ „Je couchais avec„17 – a răspuns. Consternare generală. Abia după câteva secunde a izbucnit primul hohot de râs şi au urmat altele. Glumise sau nu? Atunci avea haz. Acum stă în pat şi are păreri. E uşor să ai păreri când ai o pensie mare şi drepturi de autor pentru traduceri, adnotări, colaborări. Când totul îţi vine de-a gata, la pat, e uşor să faci pe comunista şi să faci sat cu de-alde Barotă. Câteodată îmi vine să-mi iau lumea-n cap, să las totul baltă, să fug în lume. Dar nici luxul ăsta nu pot să mi-l permit. Am un copil. Să-l văd la casa lui, să-i găsesc o nevastă, care să-i poarte de grijă. Eu am obosit. Oare copilul ăsta îşi dă seama de sacrificiile mele? Ştie cât m-am zbătut ca să-l primească în liceu? Cum s-o fi zvonit că suntem moşieri? A trebuit să dovedească, pledând zile în şir că moşia a fost în realitate un proces pentru o moştenire la care ar fi avut dreptul străbunica lui Victor, apoi fiicele ei. Artemiza a renunţat. Clemansa a câştigat procesul în ultima zi a lui '47. Ghinion! Dar nu-i nimic, vremurile se schimbă. Şi moşia, care nu a fost nici a bunicii, nici a Clemansei, nici a mea, va fi a lui Victor. Degeaba râde Misa cu poftă şi-şi izbeşte fruntea: „Asta moşie, fetiţo. Uite moşia mea! Inteligenţa, talentul, astea-s moşii! Pune-l pe Victor să-nveţe. Nu-i băga în cap gărgăuni. Nae Mândru, bunică-tu a vândut lumânări în Piaţa de Flori, bomboane pentru colivă şi o aristocrată scăpătată l-a luat fiindcă avea bani. Asta a fost revoluţia burgheză; burghezia pornită de la opinci a vrut să aibă blazoane. Cererea a fost aşa de mare, că au început să se importe blazoanele din Fanar şi de la Roma.„ Când Misa se crede la bară, cine-o mai poate opri? Dar ea, Elena, ştie una şi bună: că numele are nevoie de bani şi banii de nume. Idealul ei pentru Victor: o fată cu zestre. Movilă e un nume cunoscut de pe vremea lui Ştefan cel Mare. Dar numai averea mai poate să-i dea strălucire. Şi dacă Victor se însoară cu o fată bogată. „Mai lasă fumurile şi sindrofiile„, îi spune Misa. Ba nu le las şi. De ziua lui.”„</p>
               <p rend="justify">Elena îşi încearcă iar rochia de bal a Clemansei în faţa oglinzii. Pentru Victor o să fie o surpriză. E obişnuit s-o vadă în negru, râde de ea: „despletită şi cernită”. Pentru el, nu-i o femeie, poate doar o femeie bătrână. Dar doctoriţa purta iarna asta o căciuliţă roşie! Poate că mai are amanţi! Ea ştie să trăiască, ştie de ce-a trăit. Eu am fost o proastă. Aşa mi-a spus Bazil: „Verişoară, proastă ai fost. Dar nu-i prea târziu. Was nicht war, das kann noch werden.18 Ce curios că l-am întâlnit tocmai când voiam să-l invit. Cu un gest ştrengar, i-a ridicat bărbia. Ha, ha, ha, râde Elena şi, mişcându-se în faţa oglinzii, cu rochia prinsă cu amândouă mâinile în talie, începe să fredoneze: Comme la fumée d'une cigarette. Şi gândurile ei se împrăştie ca fumul, sar ca nişte spiriduşi de pe o sârmă pe alta.</p>
               <p rend="justify">Dar angoasa îşi face loc: Unde e Victor? De câţi ani îşi pune întrebarea asta? Ce greu l-a crescut! An de an l-a împins. Profesorii spuneau: „E inteligent, dar capricios, distrat, răsfăţat”. De ce nu? Atâta copil am şi eu. E frumos, cultivat, inteligent, talentat. Recunoaşte şi Misa că e talentat. Şi totuşi, în ultima clasă de liceu, cât p-aci să-l elimine. Nu învăţa, nu-i păsa de nimic. Scria poezii, citea. Ce disperată a fost când au chemat-o la şcoală! Ce inspirată a fost când a spus: „Îi e foame! E distrat, fiindcă-i flămând!” Se uitau profesorii unii la alţii. Elenei îi vine să râdă. Nu e ea nepoata Artemizei? Aşa-i venea Misei, când pleda, câte o idee, pe neaşteptate, o idee care dărâma dintr-o suflare castelul din cărţi de joc pe care-l ridicase adversarul. De ce n-ar avea şi ea, Elena, idei sclipitoare? A fost o adevărată stupoare când a spus: „Băiatul nu învaţă, fiindcă-i e foame. Pensia e mică. Am o mamă bătrână, o mătuşă şi mai bătrână infirmă. Desigur că aţi auzit de Artemiza Mândru.” Elena râde. De la o vreme i se-ntâmplă s-o apuce un râs, pe care nu şi-l poate stăpâni. O umflă râsul, ca pe vremea când era şcolăriţă. Era un adevărat chin că n-avea voie să-şi dea drumul, să râdă după pofta inimii. Acum îşi dă drumul. Şi dacă e de faţă Clemansa, râde şi ea, fără să ştie de ce, ca să n-o contrazică. „Nu-i nimic. Mai bine să mă creadă nebună, dar să-mi ştie de frică. Misa se uită câteodată la mine ciudat. Vrea să ştie de ce râd. Dar eu am şi uitat. Da, nu mai ştiu de ce râdeam. Da, pensia e mică. O mătuşă oloagă, victima monarhiei.” Elena se învârte iar în faţa oglinzii şi se întreabă: cum i-ar sta cu părul vopsit? Roşu ca flacăra, roşu ca rubinul. A povestit despre accidentul de la 8 iunie, despre prăbuşirea tribunei, despre morţi şi răniţi. Când e vorba de Victor e inspirată. Nu-şi pierde şirul. „Copilul creşte, e prea înalt pentru vârsta lui, şi toată noaptea scrie. Poate că va fi un mare scriitor. Şi n-am cu ce să-l hrănesc. Are nevoie de o hrană mai substanţială. Da, da. Nu se poate concentra, fiindcă-i e foame.” „Şi dumneavoastră nu aveţi nici o slujbă?” – a întrebat-o unul dintre profesori tocmai când ceilalţi erau câştigaţi de partea ei. „Nu uitaţi că am în grijă două bătrâne şi un copil.” Îşi aminteşte cum a intrat în panică: să nu apară Clemansa cu părul ca pana corbului, cu faţa ca laptele, cu turbanul din petale de catifea roz, legat cu o voaletă vişinie, cu rochiţa imprimată cu flori roz pe fond negru. Era vara, în ajun de examene. Putea să apară cu tocuri înalte, gentuţă de argint! „Unde-o fi gentuţa de argint? N-am văzut-o în cufăr. Şi nici face-ŕ-main-ul. Poate să-l fi luat tot eu şi să-l fi pus în sertar. Nu mai ţin minte de la mână pân' la gură! Nu găsesc trusa chirurgicală. „Şi Elena deschide alt sertar, dar îl închide la loc şi dă fuga la fereastră. Pe unde umblă copilul? Misa îşi bate joc: „Ce copil? Împlineşte douăzeci şi unu de ani! E bărbat!” Nu, Victor nu o să fie niciodată un bărbat. E copilul meu, al meu. Dar de ce întârzie?”</p>
               <p rend="justify">Turlele bisericii Visarion îi amintesc botezul. Trebuia să afle toată lumea că soţul ei s-a întors acasă, că a părăsit-o pe doctoriţă, că sunt fericiţi, că au un copil, un băiat. Neapărat, băiat. Şi băiat a fost. Victorie! Ce nume frumos: Victor! Doctoriţa, de ciudă, a dispărut. Artemiza îi dădea zor că a plecat la Congresul din Scoţia. Chiar acolo, în biserică, şi-a găsit să spuie că doctoriţa a plecat la Congresul din Scoţia. Sigur că m-a pufnit râsul! O ţărancă la Congresul din Scoţia! Da, a pufnit-o râsul şi nu s-a mai putut opri. A avut o criză de râs. Nimic altceva. Şi acum îi vine să râdă. Şi privirea ei şovăielnică trece de la turlele bisericii Visarion la casa de alaiuri. Cine ar fi crezut că o să se lăfăie aici doctoriţa? Ce neruşinare! Şi, uitând ca de obicei că de douăzeci şi cinci de ani casa nu mai e a lor, spune cu voce tare: „Tot a noastră o să fie. Acolo m-am născut. Acolo se dădeau seratele, ceaiurile. Acolo apărea Clemansa, frumoasă în rochiile ei decoltate. Toate le purta pe combinezon de tafta. Pe Misa parcă o văd în taior negru, cu bluza scrobită, cu papion. Scapără de vervă. Mac era gelos. Mac era gelos şi pe Clemansa şi poate şi pe mine. Dădea pe gât pahar după pahar. Mai ales când lipsea Artemiza. Când o vedea, plescăia de plăcere. Da, când o vedea era bine dispus şi puteai să-i ceri orice. „Ia spune, Lenuţo, pe care-l vrei? Mi se pare că ţi-a căzut cu tronc vărul' Bazil, cavaleristul! Nu? Dar doctorul Movilă? Îi stă bine uniforma de ofiţer. Frumos bărbat! Parcă-i un faraon. Hai să vedem ce-i de făcut? Vrea să iasă din armată şi are nevoie de bani. Şo pe el! Ha, ha, ha.„ Mac râdea zgomotos. Era cireşul înflorit, ca acum; în vară, nunta cu alai la biserica Visarion. În toamnă, cearta cea mare. Şi dispariţia lui Puiu.”</p>
               <p rend="justify">Elena priveşte iar pe fereastră cerul încărcat. Când s-au adunat norii? Unde e Victor? Mintea ei face iar drum înapoi. Se vede la Salvare. O soră îi şterge fruntea, o mângâie. „Aveţi răbdare, o să vină.” De unde ştia, şerpoaica? Nu cred că s-au cunoscut când a venit Puiu la spital. S-au cunoscut înainte? Ce curios! Abia acum îşi dă seama că Voica seamănă cu doctoriţa. Nasul scurt, uşor acvilin, gâtul lung, ţinuta trufaşă. Ce au femeile astea de ştiu să ţie capul sus? Şi Elena se repede la oglindă şi-şi potriveşte iar, peste rochia ei neagră, uzată, rochia roşie a Clemansei. Nu o purtase Clem în seara logodnei ei? Mac, nervos, o îndemna pe Artemiza să bea. Artemiza, necruţătoare, i-a dat peste mână, şampania s-a vărsat. Clemansa şi-a muiat degetele în şampanie: „O să-mi poarte noroc!” Elena se întreabă iar dacă mama ei ştia sau nu. Altădată Mac, cu paharul la gură, cu privirea tăioasă, o insulta pe Artemiza. Se auzea cum îi scrâşnesc dinţii. Artemiza nu clipea, Clemansa broda pe etamină transparentă, ca un abur mov, doi porumbei albi într-un colţ: „Un portvizit de ziua lui Mac.” „Unde o îi portvizitul? Am să i-l dau lui Victor de ziua lui.” Pe Elena o pufneşte râsul. Croitorul lui Mac găsise în buzunarul unui client o agendă cu adrese şi, între ele, adresa Artemizei şi numărul ei de telefon. Misa rânjea ridicând o sprânceană şi trăgea un fum din ţigaretul de sidef: „E şi clientul meu, nu numai al croitorului tău.” Iar Mac, hohotind: „Curat client”. „Câţi clienţi ai, domnişoară? Mulţi? Plătesc bine?”. Elena vede mâna ridicată a Misei, mâna osoasă, gata să lovească, şi retrăieşte intens încordarea de atunci. Inima i se făcuse cât un purice. Artemiza era gata să-l plesnească pe Mac. Dar Clemansa, cu zâmbetul ei blajin, îi prinse mâna: „Lasă, să treacă de la tine, Misico! Lui Mac nu-i plac femeile emancipate, tu ştii că nu-i plac intelectualele. Avocatele.”</p>
               <p rend="justify">Elena râde. Lui Mac nu-i plăceau avocatele, dar îi plăcea Avocata. De ce n-are şi ea curajul Misei? Tupeul ei? Parcă o vede arătându-i lui Mac ziarul: „Vezi ce scrie aici? Curtea cu Juri. Artemiza Mândru a pledat la Curtea cu Juri în procesul. Asta înseamnă că. Am clienţi.” Mac se învineţea, roşea, se îngălbenea şi mai dădea pe gât câte un pahar. Despre atmosfera asta viciată, Puiu spunea: „Le quai des brumes”19, şi într-o zi a început şi el să bea. Mac îl scuza: „Doctoriţa asta e ocnă. Lasă, Lenuţo, o să-i treacă.” „Fă-i un copil.” O îmboldea şi Clemansa: „Da, da, fă-i un copil!” Clemansa avea totdeauna dreptate. Avea idei puţine dar bune. „Hai să plecăm la Sinaia.” Şi aşa s-a întâmplat. Mac a câştigat la ruletă. Puiu a fost chemat telefonic. I s-au dat banii făgăduiţi ca să iasă din armată. Victor s-a născut nouă luni mai târziu.</p>
               <p rend="justify">În faţa ferestrei, Elena respiră cu nesaţ aerul rece care anunţă furtuna. Mâine e ziua lui Victor. Dacă doctoriţa ar ieşi acum din casa de alături, i-ar striga: „Mâine e ziua lui Victor. Te invit.” „De ce nu? Să vie să vadă ce băiat am. Inteligent. Frumos. Cultivat. Talentat.” Elena trage aerul rece în piept. Copacii parcă se umflă şi ei de plăcere. „Băiatul meu e poet.” Ar vrea s-o întrebe pe rivala ei: „Tu ce ai? O casă plină de copii, dar nu sunt ai tăi. Copii părăsiţi la maternitate, luaţi de la Casa copilului. Luaţi de la orfelinat. Eu am unul, dar e al meu.” Degeaba o laudă Misa: „E asistent universitar. E o personalitate. E tânără, frumoasă, timpul parcă n-a trecut peste ea. Când a auzit că nevasta amantului ei o să aibă un copil, i-a dat un picior undeva.” Da, aşa s-a întâmplat. Dar Elena tocmai asta nu-i iartă. I-a trimis acasă bărbatul umilit, o epavă.</p>
               <p rend="justify">Poate că are dreptate Barotă, poate că Dumnezeu nu există. Altfel cum s-ar putea să trăiască aici, sub ochii ei, să înflorească acolo în casa părintească, să uite lumea că e o neruşinată? Că a trăit fără sfială cu un om însurat. Doctoriţa, trimiţându-i bărbatul acasă, i-a luat până şi dreptul de a se văita, de a fi o victimă. „O urăsc!” şoptesc buzele ei uscate, subţiri. O fată de la ţară, cu găuri la pingele, o slujnicuţă oacheşă, slabă ca Voica Barotă. Are acum maşină la scară, fotografia în ziare. Dar supărarea îi trece şi-i vine să râdă: „Scoală-te tu, să mă aşez eu.” Şi iar aceleaşi idei, aceleaşi amintiri, traduse în fraze cu aceleaşi cuvinte, macină mintea ei obosită, când deodată îşi vede bărbatul intrând în casa de-alături. „Puiu, şoptesc buzele ei. Nu, nu! Nu, sunt nebună. E Victor!” şi scoate un răcnet de fiară înjunghiată:</p>
               <p rend="justify">—  Victor!</p>
            </div>
            <div type="div2" rend="P4">
               <head>Capitolul VIII.</head>
               <p rend="justify">Încărcat cu toată ura pe care o supsese odată cu laptele mamei, uitată dar stârnită acum de Nicoleta, Victor a intrat la doctoriţa Ursu.</p>
               <p rend="justify">—  Sunt Victor Movilă, a început fără altă introducere.</p>
               <p rend="justify">—  Ştiu, a răspuns liniştită.</p>
               <p rend="justify">Îl văzuse de multe ori venind spre casă sau plecând. Avea exact mersul tatălui lui. Îl simţeai dezordonat, distrat, după cum se oprea din mers căutând parcă să-şi amintească ce zi este, cât e ceasul, cine-l aşteaptă.</p>
               <p rend="justify">Victor o vedea pentru întâia dată de aproape pe Ursoaica, rivala, „Ocna”, inamicul numărul unu al familiei, sperietoarea de ciori. Dar ţinuta femeii, dreaptă în faţa lui, mândră şi demnă, neaşteptat de frumoasă şi încă tânără, ochii stilizatori, îl descumpăneau şi, ca să nu-şi trădeze intimidarea, repetă agresiv:</p>
               <p rend="justify">—  Sunt fiul doctorului Movilă.</p>
               <p rend="justify">—  Am citit câteva poezii semnate de dumneata într-o revistă.</p>
               <p rend="justify">—  V-au plăcut?</p>
               <p rend="justify">—  Nu sunt critic literar.</p>
               <p rend="justify">Ce zâmbet fermecător are şi ce voce profundă!</p>
               <p rend="justify">—  Totuşi, vă puteţi da seama dacă cineva are talent sau nu.</p>
               <p rend="justify">—  Sunt prea multe cazuri când se confundă talentul cu dexteritatea. Se scriu poezii şi de dragul unor potriviri de cuvinte. Un fel de ala-bala-portocala. Dar poate că nu mă pricep. Sunt medic chirurg.</p>
               <p rend="justify">Voica spunea cu aceeaşi mândrie, cu aceeaşi palpitare a nărilor: Sunt studentă.</p>
               <p rend="justify">—  Ştiu că mânuiţi bine bisturiul.</p>
               <p rend="justify">—  Totdeauna cu folos.</p>
               <p rend="justify">—  Restul, literatură?</p>
               <p rend="justify">—  Întreabă Victor cu un zâmbet trist, ironic.</p>
               <p rend="justify">Semăna halucinant cu tatăl lui.</p>
               <p rend="justify">Pentru ea, şi azi ca şi atunci, tot ce nu era concret, tot ce nu se putea trata, tăia, extirpa cu bisturiul, tot ce nu se putea coase cu catgut, tot ce nu se putea pipăi, palpa, tot ce nu se putea folosi practic, tot ce nu se putea construi sau dărâma, cu mâinile sau cu maşinile dirijate de oameni, însemna treabă de oameni fără treabă, adică literatură. Să frămânţi o pâine cu mâinile tale, să construieşti un pod sau o casă, asta înţelegea. Chiar şi zborul imaginaţiei, când trebuie să ducă la o descoperire ştiinţifică, practică, le înţelegea. Literatura însemna pentru ea o clipă de odihnă, ca şi ţigara din care trăgea cu nesaţ, după operaţie, ca patinajul sau tenisul, pe care le mai practica şi acum, după anotimp, dimineaţa devreme, înainte de a începe munca la spital.</p>
               <p rend="justify">—  Restul, literatură. Râse doctoriţa arătându-şi dinţii, albi, sănătoşi. Romanele, piesele de teatru, filmele de dragoste mă distrează; uneori se numesc drame, alteori tragedii, dar în viaţa de toate zilele, toate se termină într-un pat. Noroc că patul aduce pe lume copii şi eu îi ador. Mai ales în clipa când scot primul ţipăt. Îmi place să-i primesc pe peronul vieţii. Mormolocul, când îl iau în braţe, e călduţ ca o pâine când iese din cuptor. E sănătos, voinicuţ. Eu îl salt în braţe, el miorlăie, şi populaţia se înmulţeşte.</p>
               <p rend="justify">Victor îşi aminti de Nicoleta şi aruncă o privire pe fereastră. Îl aştepta.</p>
               <p rend="justify">—  Nu-i chiar aşa de simplu. Tinereţea nu e uşoară. Nu sunteţi de aceeaşi părere?</p>
               <p rend="justify">—  A mea a fost grea. Până la douăzeci de ani nu mi-am îngăduit nici o plăcere, nici o vacanţă. Trebuia să muncesc, să răzbesc. Alergam în cursa vieţii ca o gloabă nehrănită, neţesălată, încovoiată de greutăţi, alături de cai de curse bine hrăniţi, îngrijiţi după tipic, cu încărcătura reglementară, uşoară. Cursa era nedreaptă şi grea. Condiţiile inegale. E uşor să spui: şi altădată ieşeau la iveală cei înzestraţi, dovada doctoriţa Ursu. Dar cine i-a numărat pe cei căzuţi în drum? Cine ne calculează uzura, oboseala cu care am ajuns la potou, noi, gloabele care am alergat în cursă?! Nu-mi îngăduiam pe atunci nici o clipă de odihnă, nici o sărutare, nici un somn care să mă sature, nici un pahar de vin. Nimic din ce-mi cerea timp şi bani. Două drumuri pe jos, zilnic, de la Facultatea de medicină la Vatra Luminoasă, unde eram internă. Uneori mă culegea în drum un bătrân birjar care se retrăgea cu trăsura lui. „Nu ţi-e frică, fetiţo, cu mortul subţioară?” mă întreba. Mortul era craniul pe care-l luam cu mine, ca să mai studiez la cămin. Când nu aveam gărzi de noapte, făceam gărzi particulare, tot noaptea. Ziua o luam de la început. În ultimul an, am lucrat la Salvare. Accidente, sinucideri. Femei, mai ales. Una din ele se numea Elena Movilă. Cerea mereu să-şi vadă bărbatul şi eu mă întrebam cum arată un bărbat care-şi duce femeia la sinucidere. Convingerea că-i un monstru creştea pe măsură ce timpul trecea şi el refuza să vie. A treia noapte a apărut. Camera era luminată numai de pâlpâirea verzuie a unei candele.</p>
               <p rend="justify">Doctoriţa revede scena. Totul se deapănă în faţa ei, ca într-un film pe care-l revezi după ani de zile. O clipă s-au privit fără nici un cuvânt. S-au pomenit într-un câmp magnetic. Dar toate astea ţin de trecut. Ce rost are să-i facă destăinuiri lui Victor, ce ar putea înţelege? De multe ori a încercat şi ea să-şi disece starea sufletească de atunci. Parcă ar fi dat pe gât, dintr-o data, o sticlă de Cotnari vechi. Era ameţită, nu ştia ce să spună. El parcă nu ştia pentru ce venise. Mişcau buzele fără să audă nimic. Se încruntau şi unul şi altul, deschideau ochii mari şi iar îi micşorau, ca nişte copii care vroiau să priceapă ceva ce se întâmplă, de obicei, celor mari. Numai în vis timpul are aceste măsuri năzdrăvane, numai în basme se însăilează, cât ai clipi, un destin. Medici amândoi, chirurgi, nu credeau nici în vise, nici în stele. Dimpotrivă, găseau, amuzându-se, explicaţii pentru orice miracol. Ea spunea: „Mă aşteptam la o mutră de asasin. Poate de aceea mi s-a părut că ai ochi blânzi, un zâmbet bun, trist, deşi cam ironic.” Iar el: „Mă aşteptam să dau de faţa uscată, rea a Elenei, de nasul ei ascuţit, de umerii ei osoşi, şi iată o fată plinuţă, cu talie subţire, cu forme de amforă, o faţă de copil, un păr numai inele întunecate, mătăsoase, zbârlite. Ce frumoasă eşti!” a şoptit. Iar ea, parcă pentru întâia dată vedea un bărbat.</p>
               <p rend="justify">Dar toate astea s-au întâmplat cu douăzeci şi cinci de ani în urmă. Ce vroia Victor acum? Ce avea în servieta aceea umflată, pe care o lăsase pe marginea mesei? Ce vroia să ştie? Ce minciuni i s-au spus?</p>
               <p rend="justify">—  De ce aţi fost atât de dură, de neiertătoare, când aţi aflat că mama va avea un copil? De ce l-aţi dat pe uşă afară? E adevărat? Tata a căutat, prin toate mijloacele să se întoarcă, să vă împăcaţi. Vă telefona zilnic, vă aştepta ore întregi în faţa spitalului, la toate colţurile de stradă. Vă trimitea bilete, scrisori, vroia să vă vorbească. De ce nu l-aţi primit?</p>
               <p rend="justify">—  Ce-ar fi putut să-mi spuie? O poveste cu barza care aduce copiii? Meseria mea mă împiedică să cred că barza aduce copiii. El mi-ar fi spus: „Sunt nenorocit”. Eu aveam să-i răspund: „Eşti însurat, vei avea un copil.” Copilul e acum în faţa mea. Ca să-l pot privi în faţă mi-am sacrificat dragostea.</p>
               <p rend="justify">—  Numai pentru asta?</p>
               <p rend="justify">—  Şi fiindcă nu suportam minciuna. Şi fiindcă nu voiam, nu puteam să-l împart. Credeam că e numai al meu, că de soţia lui îl leagă numai un act de stare civilă, o convenţie socială şi mila. Dar făcea dragoste cu ea.</p>
               <p rend="justify">Şi, ca să-şi stăpânească încă furia vie după atâţia ani, îl întrebă pe Victor, de parcă în clipa asta ar fi intrat pe uşă:</p>
               <p rend="justify">—  Aş putea să ştiu cu ce îţi pot fi de folos?</p>
               <p rend="justify">Victor îşi aruncă iar privirea pe fereastră. Nicoleta îl aştepta.</p>
               <p rend="justify">—  Trusa chirurgicală a tatălui meu. Murmură cu vocea nesigură, scoţând din servietă o cutie neagră, plată şi parcă nou-nouţă.</p>
               <p rend="justify">Doctoriţa încearcă să-şi stăpânească surpriza. Băiatul are nevoie de bani şi eu, ca o năroadă, îmi pun întrebări, îi fac confidenţe.</p>
               <p rend="justify">—  Mărturisesc că aş avea nevoie de un bisturiu bun, spuse în clipa când Victor deschise cutia, şi, luând cuţitaşul în mână, se oglindi în el, cu plăcerea unui copil care capătă o jucărie pe care o dorea de mult.</p>
               <p rend="justify">—  Azi aţi aruncat trei în timpul unei operaţii.</p>
               <p rend="justify">Victor observă surpriza doctoriţei. O sprânceană se ridică pe fruntea prea mobilă în contrast cu rigiditatea umerilor, a gâtului întins.</p>
               <p rend="justify">—  Vom avea şi noi, în curând, căută doctoriţa să-şi stăpânească surpriza.</p>
               <p rend="justify">—  Dar până atunci?</p>
               <p rend="justify">—  Până atunci, probabil că dumneata ai nevoie de bani – i-a răspuns cu o ironie în privire şi o siguranţă care-l umileau.</p>
               <p rend="justify">Dar hotărât să iasă cu capul sus din întâmplarea asta, Victor îi întinse cutia:</p>
               <p rend="justify">—  Vroiam să v-o dăruiesc.</p>
               <p rend="justify">—  Mă feresc de Danai, chiar când aduc daruri – surâse doctoriţa, cu toată siguranţa pe care şi-o recăpătase.</p>
               <p rend="justify">—  E o amintire de la tatăl meu. Credeam că v-ar face plăcere.</p>
               <p rend="justify">—  Am depănat şi aşa prea multe amintiri – i-a replicat, cu o promptitudine care nu mai lăsa nici o portiţă deschisă. Pentru poeţi, amintirile sunt o sursă de inspiraţie, şi dacă ţi-am fost de folos, cu atâta mai bine. Numai că, mi se pare, că în afară de talent şi inspiraţie, mai trebuie şi muncă.</p>
               <p rend="justify">—  Muncă şi iar muncă! Nu mai auzim altceva şi nu mai vorbim despre altceva. Şi, amintindu-şi cuvintele pe care Barotă i le spusese cu ironie, le repetă cu cinism: Se vor găsi totdeauna destui proşti care să muncească pentru câţiva poeţi cu talent sau poate cu geniu.</p>
               <p rend="justify">Doctoriţa roşi de ciudă, gata să-l dea afară. Dar, aruncând o privire pe fereastră, o recunoscu pe fata care o căutase la spital de dimineaţă. Acum îl aştepta pe Victor şi înţelegea de ce. Încântată că a găsit fraza cu care să încheie discuţia, zâmbi cu indulgenţă:</p>
               <p rend="justify">—  Ei, hai, te-a aşteptat destul biata fată!</p>
               <p rend="justify">—  Da, s-a întâmplat. Începu Victor.</p>
               <p rend="justify">—  Se tot întâmplă între băieţi şi fete, mai ales primăvara.</p>
               <p rend="justify">În clipa aceea Victor simţi că o urăşte pe ea, pe Nicoleta, pe Voica, pe toate femeile din lume. Şi cine spune că n-a simţit niciodată nevoia să ucidă, minte!</p>
            </div>
            <div type="div2" rend="P4">
               <head>Capitolul IX.</head>
               <p rend="justify">Clemansa ardea de curiozitate. „Ce-o fi făcut Victor la doctoriţa Ursu? Doar aşa, ca să-i facă maică-si în necaz? Biata Elena, de-o săptămână tot umblă, cară şi aduce, cumpără-vinde, ca să-l serbeze de ziua lui. N-are inimă copilul ăsta! Numai de n-ar avea sărmana Elena un şoc.” Până n-a venit Victor acasă n-a îndrăznit să coboare s-o vadă. A aşteptat mai întâi să vină Victor acasă.</p>
               <p rend="justify">—  E caz de puşcărie. O necăjeşte Artemiza.</p>
               <p rend="justify">Clemansa tresare.</p>
               <p rend="justify">—  Ce-i caz de puşcărie, Miso? Doar e fata noastră.</p>
               <p rend="justify">—  Dar ilustratele sunt ale vecinilor. Să le iei corespondenţa, înseamnă să le faci şicane.</p>
               <p rend="justify">—  Tocmai asta e, că nu le găsesc.</p>
               <p rend="justify">—  De aia te tot foieşti, femeia lui Dumnezeu? Vezi că le-a luat Elena.</p>
               <p rend="justify">—  A fost aici? Când? Eu unde eram?</p>
               <p rend="justify">—  În pod. Ca să vezi cufărul dacă e în siguranţă, dacă lacătul e bine închis, dacă să-l mai fereci o dată.</p>
               <p rend="justify">—  L-am acoperit cu un preş.</p>
               <p rend="justify">—  L-ai camuflat.</p>
               <p rend="justify">—  Vai, Miso, toate le ştii, eu credeam că dormi.</p>
               <p rend="justify">—  Am să am timp destul să dorm pe lumea cealaltă. Mult a fost, puţin a rămas.</p>
               <p rend="justify">—  Ce tot spui, Miso? Ştii, chiar voiam să te-ntreb: ţie nu ţi-e frică de moarte?</p>
               <p rend="justify">—  Dacă nu mi-a fost frică de viaţă.</p>
               <p rend="justify">—  Cum o fi pe lumea cealaltă, Miso? Tu te-ai gândit?</p>
               <p rend="justify">—  Sigur. Am prostul obicei să mă gândesc.</p>
               <p rend="justify">—  Şi cum o fi?</p>
               <p rend="justify">—  Aşa cum a fost până nu m-am născut.</p>
               <p rend="justify">Clemansa rămâne o clipă năucă de simplitatea acestui răspuns, apoi suspină:</p>
               <p rend="justify">—  Toate le ştii, Miso!</p>
               <p rend="justify">Atât de mult s-a obişnuit să gândească Artemiza în locul ei, încât se întreabă cu grijă: „Ce-am să mă fac când n-are să mai fie?” Căci, „fără s-o doboare inteligenţa”, cum spune Artemiza, Clemansa îşi dă seama cât îi e de necesară această minte care rumegă şi interpretează pentru ea toate întâmplările zilei. Cu instinctul ei de animal, înţelege că mintea asta, care frământă şi tălmăceşte pentru ea toate întâmplările zilei, mintea Artemizei, atât timp cât scapără aici, dă vieţii ei un sens. Altminteri, ar muri de plictiseală. Şi totuşi, asta n-o împiedică să-şi dorească, în ascuns, o eliberare. Toate planurile ei de viitor încep din clipa „Când Misa n-o să mai fie.”</p>
               <p rend="justify">—  Tu ce crezi, Miso, de ce s-o fi dus Victor la doctoriţa Ursu?</p>
               <p rend="justify">—  Lasă asta, mai bine du-te şi vezi ce face Elena cu ilustratele. Hai, pune-le în cutia cu scrisori, ce mai aştepţi?</p>
               <p rend="justify">Artemiza era nerăbdătoare să ştie ce se întâmplă jos între Elena şi Victor. Ilustratele erau un pretext.</p>
               <p rend="justify">—  Ţi-am spus, Clem: e caz de puşcărie.</p>
               <p rend="justify">—  Fugi, soro!</p>
               <p rend="justify">—  Eu nu pot să fug că n-am picioare. Repede-te tu. Hai, nu mai sta!</p>
               <p rend="justify">Clemansa dădu fuga, dar se întoarse din prag.</p>
               <p rend="justify">—  Miso, crezi că fata lui Barotă.</p>
               <p rend="justify">—  Las-o tu pe fata lui Barotă. Ştii bine despre cine-i vorba.</p>
               <p rend="justify">—  Mi se pare că Nicoleta.</p>
               <p rend="justify">—  Ţi se pare? Nu mi-ai spus tu că Nicoleta doarme aici. Că ai dat odată peste ei. Că o răsturna pe cufărul tău? Şi acum umbli cu „mi se pare?”</p>
               <p rend="justify">Clemansa înghite în sec.</p>
               <p rend="justify">—  Cine te-ar auzi, Miso.</p>
               <p rend="justify">—  N-ar crede că sunt fecioară, nu-i aşa? Dar tu ce crezi? Sunt fecioară sau nu?</p>
               <p rend="justify">—  Dacă nu te-ai măritat.</p>
               <p rend="justify">—  Ei şi, asta-nseamnă că nu m-am „răsturnat”? Şi Artemiza râde cu poftă, uitându-şi o clipă boala. Dar privirea stupidă a Clemansei, ochii aceia goi, care clipesc întruna, îi readuc senzaţia de greaţă, care nu-i dă pace de câteva zile. Ei, lasă, nu te mai frământa, Clemişor, o să-ţi strici tenul, şi nu leşina, că n-are cine să-mi aducă „ultimele ştiri”.</p>
               <p rend="justify">Când Clemansa trecu pe la uşa Elenei, o izbi mai întâi tăcerea dinăuntru. Sigur, Misa o s-o ia repede: „Prostul satului, femeia lui Dumnezeu, de ce n-ai intrat să vezi ce-i acolo?”</p>
               <p rend="justify">Deodată, auzi vocea lui Victor:</p>
               <p rend="justify">—  Nu te mai gargarisi cu eroismul tatei. N-a fost un erou. A fost un biet om nenorocit. Abia acum îmi dau seama. Şi să mă slăbeşti cu familia! De la o vreme nu aud decât familia şi familia. Care familie? „Delegaţia” sau „Bébé Cadum”, care găseşte că e spiritual să intre în cămară şi să stingă tot ce găseşte? „Prinţesa” cu semidocţia ei agresivă sau alţii care altădată nu ne dădeau bună ziua?</p>
               <p rend="justify">Clemansa, băgând de seamă că uşa nu-i închisă, doar crăpată, o mai împinge puţin. Elena stătea în picioare în mijlocul odăii, cu crucea mare de argint pe piept, cu brăţările toate de argint. Vorba Misei: „De la o vreme, prea se împodobeşte. Parcă nu-i a bună.” Nasul Elenei parcă se albise, se lungise, se subţiase. „Cum seamănă cu tat-su!” se miră Clemansa. Şi, pentru prima dată după aproape cincizeci de ani, îi revine clar în minte figura primului ei soţ, levantin sprâncenat, cu ochii mari, codaţi, cu nasul lung, subţire, ascuţit. Pe Victor nu-l vede nicăieri. Clemansa îşi mai vâră o dată nasul pe uşă. Victor, cu spatele spre ea, sta pe scaunul pianului. Elena striga:</p>
               <p rend="justify">—  Mie să-mi răspunzi ce-ai căutat acolo?</p>
               <p rend="justify">„Are dreptate, se gândeşte Clemansa, ce-a căutat la Ursoaica?” Dacă ar afla, ar lăsa totul baltă şi ar da fuga să-i spună Misei.</p>
               <p rend="justify">—  Nu-mi place să mă pândeşti, să mă spionezi. Pe tata l-ai pândit, l-ai spionat toată viaţa, nu-ţi ajunge?</p>
               <p rend="justify">—  Tu ştii cât rău mi-a făcut neruşinata? A trăit cu tatăl tău în văzul lumii.</p>
               <p rend="justify">—  Să-i fie de bine. Tata nu te iubea, asta ar fi fost de-ajuns ca să fii nefericită. Pe cine iubea, ce importanţă are?</p>
               <p rend="justify">—  Nu are importanţă cu cine mă-nşela?</p>
               <p rend="justify">—  Dacă n-ai fi ameninţat cu sinuciderea, dacă i-ai fi redat libertatea, s-ar fi însurat cu femeia pe care o iubea. Dar ai preferat să te înşele.</p>
               <p rend="justify">—  N-ai suflet!</p>
               <p rend="justify">—  Strigă Elena ieşită din minţi.</p>
               <p rend="justify">—  De la tine am învăţat că sufletul te încurcă în vremurile astea. Şi, răsucindu-se cu scaunul, făcu câteva acorduri. Apoi, cu faţa din nou spre Elena:</p>
               <p rend="justify">—  Fii mulţumită că am venit acasă. Ştii că am fost reţinut la Miliţie? Am scăpat ca prin urechile acului.</p>
               <p rend="justify">Dar Elena are o idee fixă:</p>
               <p rend="justify">—  Ce-ai căutat alături?</p>
               <p rend="justify">„Ciudat, nu-i pasă, nu-i pasă de ce am fost reţinut acolo, ce mi s-a întâmplat.”</p>
               <p rend="justify">—  Bine, să stăm de vorbă, ca între gangsteri.</p>
               <p rend="justify">—  Lasă limbajul Misei. Tu ştii că, dacă nu-mi puneam toată voinţa, toată viaţa în joc, ai fi ajuns şofer de taxi, ca vărul nostru Bazil? A cui a fost ideea să pleci pe şantier?</p>
               <p rend="justify">—  A ta. Dar, după două săptămâni, mi-ai trimis o telegramă că ai murit, să viu urgent înapoi. Pentru ca acum să te lauzi cu eroismul meu pe şantier. Aşa cum nu mai conteneşti cu eroismul tatei.</p>
               <p rend="justify">—  Şi ce vrei să spui? N-a fost un erou, tatăl tău?</p>
               <p rend="justify">—  A plecat pe front fiindcă se înăbuşea în casa asta. Un om cu aripi frânte. Ca mine. Am să-mi iau câmpii şi eu. Mă sufoc.</p>
               <p rend="justify">—  Şi fiindcă te sufoci aici te duci acolo? Şi, întinzând din nou mâna spre fereastră, teatral: Ce-ai căutat la ea?</p>
               <p rend="justify">Clemansa împinge uşa câte puţin, să vadă mai bine. Altminteri – vorba Misei – teatru la microfon.</p>
               <p rend="justify">Camera părea dintr-o dată goală. Parcă era o scenă luminată numai într-un unghi al ei. Nu erau aprinse decât lumânările pianului, cu becuri electrice. „De ce o fi stând Elena cu lumina asta chioară? Nu seamănă cu mine. Se bucura Clemansa, eu la lumină nu fac economie.” Simţea de fiecare dată o plăcere stranie când vedea că fata ei nu-i seamănă deloc. Parcă voia să se convingă că nu e a ei. Că e prea tânără, ca să aibă o fată. Clemansa nu vrea nici în gând să pomenească vârsta Elenei.</p>
               <p rend="justify">—  Am vrut să-i vând trusa, se auzi vocea lui Victor, venind din celălalt colţ al odăii.</p>
               <p rend="justify">—  Cum ai îndrăznit?</p>
               <p rend="justify">—  Urlă Elena.</p>
               <p rend="justify">—  Trusa? E tot ce mi-a rămas de la tatăl tău.</p>
               <p rend="justify">Clemansa aude „trăsura” şi se-ntreabă: „Când a avut Puiu trăsură?”</p>
               <p rend="justify">—  Femeia asta care mi-a luat bărbatul!</p>
               <p rend="justify">Erau acum iar amândoi faţă-n faţă.</p>
               <p rend="justify">—  Poate te vrea şi pe tine?! Ce poţi să ştii? Râdea Elena forţat.</p>
               <p rend="justify">Clemansa îşi aminti că aşa râdea şi Mac, atunci când era furios pe Misa. „Cu femeile astea emancipate, poţi să te aştepţi la orice”, spunea Mac.</p>
               <p rend="justify">—  Poţi să fii liniştită. Nu i-am plăcut deloc. Dar ea. Ea mi-a plăcut. Şi-l înţeleg pe tata. E o femeie adevărată.</p>
               <p rend="justify">„Parcă îl împinge necuratu'.” gândi Clemansa. „Ce Dumnezeu! N-are minte copilu' ăsta?!”</p>
               <p rend="justify">—  Ce înseamnă „o femeie adevărată”? Ce au ele, femeile adevărate şi noi nu avem. Avem şi noi, zău că avem şi noi.</p>
               <p rend="justify">—  Mamă, nu fi vulgară.</p>
               <p rend="justify">—  Vulgară? Eu?!</p>
               <p rend="justify">Clemansa o vedea în plină lumină. Ochii Elenei erau imenşi, nările dilatate. Dreaptă, înaltă, cu crucea mare de argint lucind pe piept, cu mâinile atârnând sub greutatea brăţărilor, cu privirea ţintă spre uşă. Clemansa dădu un pas înapoi.</p>
               <p rend="justify">—  Vulgară!</p>
               <p rend="justify">—  Repeta Elena înaintând spre Victor, gata parcă să-l strângă de gât. Atunci cum e chivuţa de jos? Cum e? Dacă eu sunt vulgară, cum sunt fetele lui Barotă?</p>
               <p rend="justify">—  Mamă, nu-ţi dau voie.</p>
               <p rend="justify">—  Nu-mi dai voie? Cine eşti tu să-mi dai sau să nu-mi dai voie? Uiţi tot ce-am făcut pentru tine?</p>
               <p rend="justify">—  Ştiu, dar nu mai pot! Plec şi nu mai vreau să faci nimic pentru mine.</p>
               <p rend="justify">—  Victor, se înmuie deodată vocea Elenei, mâine e ziua ta. Puişor. Îl cunoştea, era în stare să dispară, să nu vină acasă, s-o facă de râs.</p>
               <p rend="justify">—  Am pentru tine o surpriză. Nu mai eu ştiu cât am alergat! Rudele noastre nu mai au telefon. M-am dus pe la fiecare să-i invit. O să vie şi unchiul nostru. Charles-Rodolphe, prinţul.</p>
               <p rend="justify">—  Escrocul?</p>
               <p rend="justify">—  Întrebă Victor, nepăsător.</p>
               <p rend="justify">Clemansa înghiţi în sec. Escrocul era unchiul Lică.</p>
               <p rend="justify">—  Escroc? Charles-Rodolphe?</p>
               <p rend="justify">—  Se simţi ofensată Elena. Era unul dintre cei mai bogaţi oameni din ţară!</p>
               <p rend="justify">—  Când furi, e uşor.</p>
               <p rend="justify">—  Cine te-a „prelucrat”? Doctoriţa sau fetele lui Barotă? Asta o fi alianţa dintre ţărani şi muncitori? Asta-i învăţat la şcoala lor?</p>
               <p rend="justify">—  În orice caz la şcoala voastră am învăţat că Tache Mândru, străbunicul, l-a luat de barbişon şi i-a strigat „Escrocule!”</p>
               <p rend="justify">—  Confunzi – făcu Elena jignită.</p>
               <p rend="justify">—  Pe unchiul Lică l-a făcut escroc. Lică „trăsură” i se spunea, că nu se dădea jos din trăsură. Pentru tine m-am judecat cu unchiul Lică. Ultimul ban l-am cheltuit pentru tine.</p>
               <p rend="justify">—  De ce? Ca să-mi atârni o tinichea de coadă, în al doisprezecelea ceas?</p>
               <p rend="justify">—  Ce tinichea? Era moştenirea la care aveau dreptul mama şi Misa.</p>
               <p rend="justify">„Mama”, şopteşte Clemansa. Şi parcă nu-i vine să-şi creadă urechilor. „Mama.” Niciodată Elena nu-i spusese mamă.</p>
               <p rend="justify">—  Într-o zi, tot a noastră o să fie!</p>
               <p rend="justify">—  Bătea Elena din picior cu toată convingerea.</p>
               <p rend="justify">Victor izbucni în râs:</p>
               <p rend="justify">—  Paşte, murgule, iarbă verde!</p>
               <p rend="justify">Râsul Artemizei, întocmai. Semăna atât de mult, încât Clemansa privi sus, în capul scărilor, să vadă dacă nu cumva era acolo năzdrăvana.</p>
               <p rend="justify">Victor vru să deschidă fereastra, dar Elena se împotrivi. Ploaia bătea în geam. Bătea atât de tare, încât Clemansei i se făcu frică şi frig. Ar vrea să plece, dar mai întâi trebuie să afle de ce-a fost Victor la doctoriţă.</p>
               <p rend="justify">—  Să vedem cine râde la urmă, băiete! Dacă nu perseverezi, dacă nu ai în viaţă un ţel.</p>
               <p rend="justify">Dar Victor o întrerupe:</p>
               <p rend="justify">—  Ai pus degetul pe rană. N-am nici un ţel. E mai rău decât să n-ai busolă în largul mării.</p>
               <p rend="justify">Clemansa nu pricepea nimic, dar era în vocea lui Victor o dezamăgire, o tristeţe atât de cumplită, încât o prinse îngrijorarea. Tocmai acum, de ziua lui. Să nu se îmbolnăvească.</p>
               <p rend="justify">—  Tu m-ai învăţat că un ţel, oricare ar fi, te încurcă. Deviza ta era: văzând şi făcând. Ei da, poate că e bine să asişti ca un spectator la toate câte se întâmplă. Poate că e bine, dar e foarte trist. Vezi furtuna asta? Noi stăm cu geamul închis şi aşteptăm să treacă, ploaia o privim pe fereastră, aşteptăm să treacă, mâine o să fie soare, frumos, dar noi n-o să stăm în arşiţa lui. O să aşteptăm să treacă arşiţa, să treacă vara, să treacă toamna, să treacă iarna. Să treacă anotimp după anotimp, ca să se schimbe vremea şi vremurile. Aşa m-ai învăţat, să închid ochii şi să aştept. Să mă joc de-a baba oarba, în loc să trăiesc.</p>
               <p rend="justify">Clemansa nu înţelegea nimic din toate astea. „Pare tare necăjit, bietul copil, parcă-i bolnav.”</p>
               <p rend="justify">Elena, dimpotrivă, era acum bine dispusă. Se-nvârtea prin odaie, aproape că dansa.</p>
               <p rend="justify">—  Victor, de ziua ta, o să avem şampanie. Şi zece sticle de Cotnari vechi. Vechi. O să vezi ce vin grozav! Armanda se topeşte după tine. Cât despre Nicoleta. Ce să mai vorbim!</p>
               <p rend="justify">—  Să n-aud de ea!</p>
               <p rend="justify">„Aşa-i trebuie – se bucură Clemansa.</p>
               <p rend="justify">—  Ce-a căutat cu el în pod, pe cufărul meu?! De când i-am văzut, îl visez pe Barotă.” Grozav ar coborî acum să asculte la uşa lui. Să se uite pe gaura cheii, să-l vadă. Dar nu se clinteşte.</p>
               <p rend="justify">Elena e din ce în ce mai veselă.</p>
               <p rend="justify">—  Bine că nu ţi-a luat trusa!</p>
               <p rend="justify">Vorbea precipitat.</p>
               <p rend="justify">—  Ţi-am găsit discurile pe care le doreai: Darius Milhaud, Germaine Tailleferre, Francis Poulenc.</p>
               <p rend="justify">Era în glasul ei o vibraţie pe care Clemansa n-o recunoştea.</p>
               <p rend="justify">—  Armanda o să recite. Recită foarte frumos! Tu singur ai observat că e ca un pastel. Fiecare din mătuşile ei are câte o vie. Îţi dai seama, Victor.</p>
               <p rend="justify">Elena e lângă el, gata să-i mângâie părul, dar el o împinge brutal.</p>
               <p rend="justify">—  Lasă-mă! Mi-e silă. Mi-e silă de toată lumea asta, pe care o înnădeşti aici.</p>
               <p rend="justify">—  De ce ţi-e silă? Fiindcă tragi a sărăcie, tragi la vecinii de jos! Ţi-e gândul tot la chivuţa ta! Ei, află că se mărită, ţi-a luat-o înainte. Chivuţa se mărită. Spoi tingiri. Voica Barotă se mărită! Trebuie să fie ofiţerul care venea pe-aici, când s-au mutat! Vreun fost lingurar!</p>
               <p rend="justify">Şi Elena, apăsând pe clape cu un singur deget, fredonează: Comme la fumée d'une cigarette20.</p>
               <p rend="justify">—  Nu-i adevărat!</p>
               <p rend="justify">—  Ţipă Victor scos din minţi.</p>
               <p rend="justify">—  Ba-i adevărat!</p>
               <p rend="justify">Şi, cu un aer triumfător, Elena luă de pe comodă câteva ilustrate şi i le vârî lui Victor sub nas.</p>
               <p rend="justify">Clemansei i se opri răsuflarea. Ilustratele! Cum de-au ajuns aici? Cum să mai pună mâna pe ele?</p>
               <p rend="justify">Elena râdea forţat.</p>
               <p rend="justify">—  Tudor nu-i logodnicul? Nu i-ai stricat tu căruţa? Poate că i-ai stricat şi mireasa.</p>
               <p rend="justify">—  Nu-ţi permit!</p>
               <p rend="justify">—  Se înfurie Victor.</p>
               <p rend="justify">—  N-am obiceiul să-ţi cer voie, mucosule! Uite, aici. Toate sunt pentru Voica Barotă.</p>
               <p rend="justify">Şi, cu supremă satisfacţie, îi întinse ilustratele.</p>
               <p rend="justify">—  Ce caută aici? Cum îndrăzneşti să citeşti o corespondenţă care nu-ţi aparţine? Mă dezguşti!</p>
               <p rend="justify">—  Strigă Victor.</p>
               <p rend="justify">Şi, fiindcă Elena continua să-i vâre sub nas ilustratele, Victor îi dădu una peste mână şi ieşi, trântind uşa.</p>
               <p rend="justify">—  Au!</p>
               <p rend="justify">—  Se auzi ţipătul ascuţit al Clemansei, pe care Victor, fără să vrea, o îmbrânci.</p>
               <p rend="justify">—  Victor! Se auzi strigătul disperat al Elenei.</p>
               <p rend="justify">Dar Victor sări treptele câte două, căzu în gol, se lovi de cineva în holul întunecos, şi, înjurând, ieşi în stradă.</p>
            </div>
            <div type="div2" rend="P4">
               <head>Capitolul X.</head>
               <p rend="justify">Abia după ce trecu de biserica Visarion şi ajunse în bulevardul proaspăt spălat de ploaie, Victor se întrebă de cine s-a împiedicat a doua oară şi dacă putea să fie Clemansa în două exemplare, să-i stea de două ori în cale, sus, în faţa uşii şi jos, lângă ultima treaptă. Dar dacă nu te împiedici de Clemansa în casa asta, de cine să te-mpiedici? Cine pândeşte pe scări, la uşi? Să fi ajuns la această dexteritate încât să asculte în acelaşi timp şi la etaj şi la parter? Să se fi dat de-a dura pe scară şi să fi ajuns jos înaintea lui? Nu-i nimic. E tinerică bunicuţa. Se scoală, îşi scutură rochiţa, îşi aranjează zulufii la tâmple, şi, în pantofiorii cu tocuri înalte, dă fuga sus să raporteze superiorului. Dar dacă jos era Barotă? Dacă l-a îmbrâncit? O să spună cu drept cuvânt că sunt nişte sălbatici vecinii de sus, burjuii. Poate că nici pentru Voica n-am fost altceva decât băiatul vecinilor de sus – un burghez. Voica se mărită? Foarte bine. Toată lumea va fi mulţumită. Dacă eu m-aş însura cu Voica s-ar sinucide în acelaşi timp tatăl ei şi mama mea. Nu, Barotă nu e omul care să se sinucidă. Oamenii ca el nu abandonează terenul. Când i-am propus Voicăi să fugim în lume, a crezut că glumesc. „Totuşi, Capuleţii şi Montaguii nu vor admite nici în ruptul capului ca tu să fii a mea.” Dacă aş întâlni-o acum, i-aş râde-n nas. „Tu nu eşti Jeanne Hébuterne. Tu n-ai să mori niciodată din dragoste. Nu eşti Julieta. E drept că, la început, nici Julieta n-a vrut să moară. A simulat. Tu nici să simulezi nu ştii. Tu eşti Voica, Voica Barotă.” Îmi place cum ridici năsucul când te prezinţi „Voica Barotă”. Julieta era mai modestă. Ştiu ce ai să răspunzi, îţi cunosc repertoriul: „Ea nu trebuia să-şi apere demnitatea. Făcea parte din clasa privilegiată.” Da, îţi cunosc răspunsurile, îmi place încrederea ta în tine. Orgoliul, demnitatea ta. Voica, ce multă nevoie aş avea în seara asta de tine! Ţi-aş povesti întâmplarea din cafenea şi tu m-ai înţelege: O fată care habar n-am cine e, de unde s-o iau, a plătit pentru mine. N-am avut dreptate să fiu furios pe ospătar? Furios eram din cauza ta. Sigur, nu trebuia să-l insult, nici să ridic mâna! Dacă ne-am putea stăpâni! Dacă ai fi aici, să-ţi spun ce am pe suflet! Dar nu am pe nimeni. Numai bolta cerească deasupra mea, conştiinţa din mine! Ce bine ştiu oamenii geniali să spună lucrurile cele mai simple. Dar pentru asta au trebuit mai întâi să fie geniali. Ca să spui: Mehr Licht21, trebuie să fii Goethe. Adică să scrii Faust. Ce-o fi cu şedinţa la care am fost chemat? Dacă e pentru mine? Dacă s-a aflat? Nu, n-a avut când să se afle. Paşii se apropiau din ce în ce. Altădată, nu le-ar fi dat importanţă. Dar acum îl scoteau din sărite. De ce dracu nu mai apare o cârciumă? Cine-o fi individul care mă urmăreşte? Ce vrea? Paşi de bărbat, asta e sigur. Am să mă întorc şi am să-i spun: „Imbecilule, ce vrei de la mine? Nu mă interesează bărbaţii. Nici femeile nu mă mai interesează. Sunt mort.” Ce-ar fi să fac stânga-mprejur şi să-l plesnesc? El o să rămână uluit, eu am să-i spun: „un act gratuit.”</p>
               <p rend="justify">Întorcând capul, Victor văzu un tânăr înalt, cam deşelat, puţin adus din spate. Ce vrea?</p>
               <p rend="justify">—  Ce vrei? L-a întrebat, cerându-i parcă socoteală pentru tot ce i se întâmplase în ziua aceea.</p>
               <p rend="justify">—  Nimic. Avem acelaşi drum.</p>
               <p rend="justify">—  Eu mă duc să mă spânzur.</p>
               <p rend="justify">Horia zâmbi.</p>
               <p rend="justify">—  Ţi-ai încheiat toate socotelile, nu mai ai nimic de făcut, nici o ţintă?</p>
               <p rend="justify">—  Suntem mulţi fără ţintă. Proşti, dar mulţi. „Unde l-am mai văzut pe lunganul ăsta?”</p>
               <p rend="justify">—  Proşti, da. Mulţi, zău nu cred – spuse Horia.</p>
               <p rend="justify">—  Fiindcă mint şi se bat cu pumnii-n piept, demagogii. Apoi, neaşteptat, bruscând lucrurile: Hai să bem un şpriţ. Caut o cârciumă.</p>
               <p rend="justify">Abia acum, la lumina felinarelor din Piaţa Victoriei, Horia îl vedea bine. Un băiat frumos, sprâncenat, care nu putea să nu-ţi atragă privirea. Nasul drept, buzele cam groase, cu măiestrie arcuite, ochii negri, înfundaţi sub pomeţi de copil.</p>
               <p rend="justify">—  Nu semeni a borfaş.</p>
               <p rend="justify">—  Borfaş?</p>
               <p rend="justify">—  Se miră Victor.</p>
               <p rend="justify">—  Ce căutai acolo, pe-ntuneric, pe scară? Cum mi-ai căzut în spate? Şi, dacă ai văzut că ai trântit un om, de ce nu ţi-ai cerut scuze? De ce n-ai stat să vezi ce i s-a întâmplat? De ce ai fugit?</p>
               <p rend="justify">—  Aş putea mai curând să te-ntreb eu ce căutai acolo? Dar ştii că mi-ai dat o idee? Borfaş. Iată o soluţie. Tocmai mă-ntrebam cum să-mi câştig existenţa.</p>
               <p rend="justify">—  Şi altă soluţie n-ai găsit?</p>
               <p rend="justify">—  Nu.</p>
               <p rend="justify">—  Nu cumva eşti Victor Movilă?</p>
               <p rend="justify">—  Vreau să rămân incognito.</p>
               <p rend="justify">—  Să-ţi fie de bine.</p>
               <p rend="justify">Când Victor ridică braţul să smulgă o crenguţă, Horia primi un duş de apă în obraz.</p>
               <p rend="justify">—  La urma urmei unde mergi?</p>
               <p rend="justify">—  Să mă spânzur, ţi-am spus!</p>
               <p rend="justify">Stelele se înmulţeau de parcă o mână nevăzută aprindea pe cer câte o candelă.</p>
               <p rend="justify">—  Credeam că glumeşti, dar, dacă vorbeşti serios, nu avem acelaşi drum.</p>
               <p rend="justify">—  Bei?</p>
               <p rend="justify">Horia nu pricepe.</p>
               <p rend="justify">—  Te-am întrebat dacă bei.</p>
               <p rend="justify">—  Ce să beau?</p>
               <p rend="justify">—  Ceai de tei. De cozi de cireşe, de siminichie.</p>
               <p rend="justify">—  Apoi, tare ca unui surd: Ce-ţi place? Vinul, ţuica, basamacul. Ce preferi?</p>
               <p rend="justify">—  Eu?</p>
               <p rend="justify">—  Făcu Horia preocupat de altceva.</p>
               <p rend="justify">—  Nu, Popescu.</p>
               <p rend="justify">—  Şi, cu o duritate neaşteptată: Ai fost atât de fericit în viaţă că n-ai avut nevoie să bei?</p>
               <p rend="justify">—  Am băut o singură dată, când a-mplinit bunica şaptezeci de ani. Când am luat primul meu salariu de inginer. I-am cumpărat un batic cu flori roşii, am gătit-o, am luat-o de braţ şi: „Hai, domnişoară, în oraş să-i tragem un chef.” Ne-am întors ca nişte cheflii. Vorbeam tare, râdeam tare. Lumea se uita la noi şi nu ştia ce să creadă. Bunica mă arăta ca pe-o minune: „Nepotul meu a ieşit inginer. Da, da, inginer adevărat.” N-am avut mamă.</p>
               <p rend="justify">—  Dacă ai şti ce cătuşe îţi pune. Eşti cu prietenii undeva, şi ţi-ar face plăcere să mai rămâi cu ei, dar ştii că te aşteaptă în colţul străzii sau la fereastră, îi ard ochii în cap de grijă; zici că nu-ţi pasă, dar nu mai ai astâmpăr, răbdare, chef. Dacă într-o noapte nu vii acasă, înnebuneşte de-a binelea.</p>
               <p rend="justify">—  Mie mi se pare o adevărată fericire să aibă cineva grijă de tine, să te aştepte. Şi, în gândul lui. „Poate că Geta mă aşteaptă. Ce-ar fi să mă întorc. De ce nu m-a lăsat să-i spun ce s-a-ntâmplat, în continuare? Ceilalţi mi-au întors spatele. Au plecat. Tatăl tău s-a întors, m-a ajutat să văd unde-i greşeala. Înseamnă că nu s-a supărat.”</p>
               <p rend="justify">—  Fericire!</p>
               <p rend="justify">—  Scrâşneşte Victor.</p>
               <p rend="justify">—  Habar n-ai! Dacă te îndrăgosteşti, îţi spionează paşii, îţi pândeşte mişcările. Vrei să te însori, nu-i place fata. În schimb, îţi aduce în casă tot felul de lighioane, ca să te însoare după socotelile ei.</p>
               <p rend="justify">Horia se gândeşte la mama Geniei, la Barotă. E normal să vrei să asiguri fericirea copilului tău. Numai că fiecare are altă noţiune despre fericire! Cum o fi acel Matei, pe care Barotă îl regretă atât de mult? De ce-ar merita-o el pe Geta, mai mult decât mine? Cum a iubit-o? Se poate iubi în mai multe feluri?</p>
               <p rend="justify">Victor se opri în faţa unei cârciumi.</p>
               <p rend="justify">Horia ar vrea să plece, dar îi e sete. Şi apoi, obosit peste măsură, sau poate tocmai de aceea, îşi dădea seama că nu va putea dormi. Dar, de îndată ce a intrat l-a izbit neplăcut fumul de ţigări, de cârnaţi prăjiţi, de butoaie goale, de pivniţă, de mucegai.</p>
               <p rend="justify">Victor ochi o masă.</p>
               <p rend="justify">—  Ce vin îţi place?</p>
               <p rend="justify">—  Totul e să aibă sifon.</p>
               <p rend="justify">—  Am înţeles: un şpriţ rece şi nişte mititei. Şi acum, spune-mi, inginerule, ce făceai acolo, pe-ntuneric. O aşteptai pe Geta? Sau plecai de la ea. Eu sunt vecinul de sus; Victor. Pramatia de Victor. Tot ce se spune despre mine e adevărat, Da. Am fost, sunt, şi am să fiu totdeauna îndrăgostit de Voica. Şi, ca să-i fac mamei în ciudă, aş fi în stare să mă însor, cu ea.</p>
               <p rend="justify">—  Numai pentru asta?</p>
               <p rend="justify">—  Şi ca să n-o ia altul. Câinele grădinarului. Îşi păzeşte osul. Uite şi prietenul meu Costică. Toţi ospătarii sunt prietenii mei, afară de unul cu care m-am certat azi. Un cap pătrat cu care am ajuns la Miliţie. Şi, către ospătar: O baterie, Costică. Vinul casei, şase mititei, sifon rece!</p>
               <p rend="justify">—  Azi am avut o zi grea – continuă Victor – mi-am ieşit din minţi, când am auzit că Voica se mărită cu Tudor, locotenentul invizibil. Voica pretinde că e pentru ea ca un frate. Dar se mărită cu el. De ce-or fi vrând toate fetele să se mărite? Suprema dovadă de dragoste pe care poţi să i-o dai unei fete e s-o ceri de nevastă.</p>
               <p rend="justify">Horia zâmbeşte. „Abia aştept s-o ţin în braţe, să fie a mea. Nevasta mea. A mea toată noaptea. Să descifrez această amară şi dulce enigmă care e femeia mea.”</p>
               <p rend="justify">—  O cunoşti pe Voica? Are o faţă prelungă, smeadă, buze roşii, groase, ochii îndepărtaţi, lungi, uneori gălbui ca mierea, alteori verzi ca frunza crudă, gene castanii, dese ca nişte periuţe. Numai marea e atât de schimbătoare ca ochii ei. Ochii lui Barotă. Dar ai lui sunt înguşti ca o linie, ca un ascuţiş de lamă. Ai ei, mari, nesăţioşi, curioşi să ştie, să afle, să surprindă tot ce se mişcă pe pământ, pe sub pământ, în aer, în apă. Geta e mai frumoasă. Voica e mai mult decât frumoasă. Numai natura are forţa asta de a varia culorile, lumina, densitatea aerului, vibraţia, dintr-o clipă într-alta. Dar ce are mai atrăgător e gura. Dinţii prea mari, dar strălucirea lor îţi ia ochii. Când se supără, se cutremură munţii. Ca o adevărata artistă, îşi permite să fie ea însăşi în orice împrejurare. Chiar şi capriciile, ţâfnele ei sunt de mare actriţă.</p>
               <p rend="justify">Toate astea îl interesau pe Horia, dar nu-i plăcea ca despre sora Getei să-i vorbească un necunoscut, un chefliu. Ce-ar spune Geta dacă l-ar vedea aici?</p>
               <p rend="justify">—  Şi de ce s-a terminat? Sau de ce v-aţi certat?</p>
               <p rend="justify">—  Întreabă Horia.</p>
               <p rend="justify">—  Poţi să ştii vreodată de ce-a început şi de ce s-a terminat? Poate fiindcă ea e fata lui Barotă, îndrăcită, mândră, comunistă din născare, şi eu, băiatul mamei mele. O burgheză cu fumuri şi pretenţii de aristocrată. Voica pretinde că sunt superficial, fiindcă mi-a venit totul de-a gata.</p>
               <p rend="justify">—  Şi nu-i aşa?</p>
               <p rend="justify">—  Dacă te gândeşti la bunurile de larg consum.</p>
               <p rend="justify">—  Şi chiar la cele spirituale.</p>
               <p rend="justify">—  Da, am avut acasă o bibliotecă medicală, una juridică şi una literară. Voica nu-mi iartă biblioteca asta. Are un fel de ostilitate, o mândrie stridentă a originei ei: „Tata a făcut numai patru clase primare”. Ei şi? Pentru asta merită o decoraţie? Sau eu, pentru că am moştenit o bibliotecă, trebuie să devin miner? Voica e convinsă că numai aşa aş putea să rup cu lumea mea.</p>
               <p rend="justify">—  La urma urmei, eu tot nu ştiu care e lumea ta! A dumitale.</p>
               <p rend="justify">—  În seara asta ne putem tutui. Uite că a venit băutura. Mâine, dacă nu vrei, nu mă cunoşti.</p>
               <p rend="justify">Victor turnă vin în pahare şi, după prima sorbitură:</p>
               <p rend="justify">—  În seara asta, dacă nu ne-ntâlneam.</p>
               <p rend="justify">—  Îţi alegeai altă cârciumă.</p>
               <p rend="justify">—  Crezi că nu mai sunt tineri care se sinucid?</p>
               <p rend="justify">—  În orice caz, nu când sosesc mititeii.</p>
               <p rend="justify">Victor dădu pe gât paharul şi începu cu totul firesc:</p>
               <p rend="justify">Viaţa m-a somat, Ca un pai am ascultat de porunca ei: hai!</p>
               <p rend="justify">Şi făcând la fel cu întregul norod am vrut să aleg, între pur, între glod.</p>
               <p rend="justify">Versurile astea le-am scris când aveam doisprezece ani.</p>
               <p rend="justify">În faţa adevărului am stat ca un bou privind cum se clatină sfânta mea casă, Şi vrând să caut mugurul nou, Prea mult mă aplecai pe terasă.</p>
               <p rend="justify">Horia fu cucerit de farmecul vocii, gravă şi caldă, alta decât cea răstită de mai-nainte.</p>
               <p rend="justify">—  Şi acum ce scrii?</p>
               <p rend="justify">—  Poezii decadente. Nu te speria, aşa sunt considerate acum. Peste zece ani vor trece poate drept prea cuminţi.</p>
               <p rend="justify">—  Şi până atunci?</p>
               <p rend="justify">—  Traduc sonetele lui Shakespeare.</p>
               <p rend="justify">Risipitoare frumuseţe, de ce să-ţi cheltuieşti al frumuseţii tale har, păstrându-l numai pentru tine.</p>
               <p rend="justify">Natura nu dă nici un dar, îl împrumută doar, Şi ca să spun drept, celor risipitori.</p>
               <p rend="justify">Îţi place?</p>
               <p rend="justify">Ca filomela-n pragul verii cântă şi îşi opreşte cântul, când vin zilele fierbinţi.</p>
               <p rend="justify">Nu fiindcă vara-i mai puţin frumoasă-acum, Decât atunci când imnurile-i triste făceau să tacă noaptea, Dar muzica-i sălbatică încearcă fiecare ramură, Şi fructele, crescute mari, îşi pierd deliciul rar.</p>
               <p rend="justify">Horia se gândea: Geta are dreptate când spune despre Victor: brânză bună în burduf de câine. Dar e talentat! Ce ciudat contrasta vocea lui cu înfăţişarea de copil bosumflat. O gropiţă i se adâncea în obraz, de îndată ce schiţa un surâs. Sigur că a fost dintr-acei copii pe lângă care nu poţi să treci fără să te opreşti să-i mângâi, să-i întrebi: Cum te cheamă? Câţi ani ai?</p>
               <p rend="justify">—  Trebuie să existe un motiv care a declanşat furtuna. Cine-i de vină?</p>
               <p rend="justify">—  Aş putea să spun: Nicoleta.</p>
               <p rend="justify">—  Există şi o Nicoleta?</p>
               <p rend="justify">—  Floare carnivoră.</p>
               <p rend="justify">—  Nu-nţeleg.</p>
               <p rend="justify">—  Femeia blândă şi dulce, care-şi încolăceşte braţele moi după gâtul masculului, îl topeşte şi-l digeră. Nicoleta mă consumă trupeşte, Voica sufleteşte. Şi, dând pe gât un pahar cu vin:</p>
               <p rend="justify">—  Dacă nu mă-nţelegi, sau eşti ipocrit, sau eşti de origină sănătoasă.</p>
               <p rend="justify">—  De unde ştii de ce origine sunt?</p>
               <p rend="justify">—  Se vede de la o poştă.</p>
               <p rend="justify">—  Asta mă onorează.</p>
               <p rend="justify">—  Da. Aveţi un fel de snobism ŕ rebours. Altădată părea interesant să treci drept om din lumea mare. Acum e la fel de interesant să pari din lumea multă.</p>
               <p rend="justify">—  Poate, cine vrea neapărat „să pară” una sau alta. Dar un om trebuie „să fie” nu „să pară”. Lăsând la o parte străbunicii, bunicii, mătuşile, tu ce eşti, Victor, şi, mai ales, ce vrei să fii?</p>
               <p rend="justify">—  Din furtuna vieţii nu m-am ales decât cu câteva idei şi nici cu un sentiment”, spune Peciorin. Mătuşa mea, Artemiza, i-a dovedit Voicăi negru pe alb că sunt un mincinos. Poate că sunt modest. Mi se pare că n-aş fi în stare să exprim, tot atât de bine cu alţii, ceea ce simt. Ce vină am că mi-a luat-o înainte Lermontov, bunăoară.</p>
               <p rend="justify">—  Ai băut destul, Victor. Eu zic să te lepezi de toate tinichelele pe care sfânta ta clasă ţi le-a legat de coadă. Pleacă de-acasă. Şterge-o!</p>
               <p rend="justify">—  Uşor de spus. Ai văzut multe case cu bilete de închiriat lipite de geam? Se pare că existau înainte, dar eu, de când m-am născut.</p>
               <p rend="justify">—  Eu ştiu ce înseamnă să n-ai un acoperiş, un pat. Când am venit în Bucureşti. Ce mare mi s-a părut oraşul! Palatul Telefoanelor parcă ameninţa să-mi cadă-n cap. Forfota lumii, vacarmul. Parcă erau într-un film, care vrea cu tot dinadinsul să te strivească. Am coborât spre Cişmigiu. De la o tarabă, am cumpărat un kilogram de struguri. Se pornise o ploaie grozavă. Lacrimile îmi curgeau pe obraz amestecate cu picăturile de ploaie. Un copil a venit şi s-a adăpostit lângă mine, vârându-se sub punga de struguri pe care o ţineam la piept. Simţeam copilul lipit de coapsă şi-mi părea bine că pot să-i fiu de folos.</p>
               <p rend="justify">—  Trebuie să-nţeleg că n-ai să mă laşi nici pe mine în drum? Erou pozitiv, ce mai-ncolo-ncoa. Pariez că eşti fiu de ceferist!</p>
               <p rend="justify">—  Ai câştigat pariul. Numai că eu nu l-am cunoscut pe tata. Împlinisem abia un an când a avut un accident de locomotivă. Trebuia să i se taie piciorul şi n-a acceptat. A preferat să moară.</p>
               <p rend="justify">—  Erou negativ.</p>
               <p rend="justify">—  Era îndrăgostit de mama şi n-ar fi vrut să-l iubească din milă. Iar ea îl iubea aşa de mult încât, după un an, s-a stins. M-a crescut bunica. La unsprezece ani am venit singur în Bucureşti, să caut un prieten al tatei de care ştiam numai că e înalt, frumos, brunet, are mustaţă mare neagră, îl cheamă Vasile şi, dacă am să-l găsesc, are să mă ajute.</p>
               <p rend="justify">—  Şi l-ai găsit?</p>
               <p rend="justify">—  Da, dar până atunci, am vândut pe stradă limonadă, seminţe, baloane colorate, ziare. Am fost ucenic la o brutărie. Copilul brutarului se trezea în toiul nopţii, şi eu trebuia să mă joc cu el, până i se făcea somn şi adormea. Tu spui: o iubesc pe Voica, dar eu nu-nţeleg cum o iubeşti?!</p>
               <p rend="justify">—  Uneori aş vrea să fim singuri pe o stâncă, înconjuraţi de apă, să ne uităm unul în ochii altuia şi apa să crească în jurul nostru şi noi să nu vedem, să nu ştim, să nu ne sinchisim de nimic.</p>
               <p rend="justify">—  Să muriţi împreună. Ei bine, eu, cu fata pe care-o iubesc, vreau să trăiesc împreună. Să fie a mea, femeia mea, înţelegi, Victor? Să-mi împart cu ea patul, masa, casa, grijile, bucuriile, necazurile.</p>
               <p rend="justify">Horia îl vede pe Barotă cu mâinile pe umerii Getei. „Ce-i, fata mea? Tu crezi că viaţa o să fie o primăvară lungă, şi fericirea ca o halviţă de care întinzi şi tot întinzi? Dar, zilele cenuşii, înfrângerile, lipsa de bani, nedreptăţile, ploaia, vântul, furtuna, înzăpezirile, îngheţul nu înseamnă viaţă şi, adeseori, fericire? Fericirea seamănă mai curând cu acele ochiuri de apă care se ivesc când începe dezgheţul, cu ceea ce simţi când vezi primii muguri pe crengile goale, când natura se scutură de iarnă.”</p>
               <p rend="justify">—  Totuşi, Eminescu n-a iubit-o pe Veronica Micle, aşa cum spui tu: „Hai să împărţim patul, pâinea, viaţa.”</p>
               <p rend="justify">—  Atunci îndrăznesc să spun că n-a iubit-o. A fost o beţie, un vis, o evadare, sau cine ştie ce atracţie, care are nevoie de un ambalaj poetic. Dar eu înţeleg că, atunci când iubeşti, femeia să intre cu totul în circuitul tău psihic, fizic, intelectual, nevoia de a o simţi alături să fie ca nevoia de aer, să simţi că, pentru ca s-o uiţi, ar trebui să mori.</p>
               <p rend="justify">—  Crezi că există un singur fel de a iubi, o singură iubire? Geta e singura fată pe care ai iubit-o?</p>
               <p rend="justify">—  Recunosc că, oricât de tânăr ai fi, porţi cu tine un trecut care pe celălalt îl nelinişteşte, îl chinuie. Îţi vine să ştergi ochii iubitei, cum ai şterge o tăbliţă ca să nu rămâie nici o urmă din ceea ce era scris înainte. Şi, fiindcă asta nu se poate, cauţi s-o pedepseşti, îi arăţi şi tu tăbliţa pe care s-au înscris bucuriile şi necazurile tale. Ei, Victor, ce te uiţi aşa la mine? Credeai că poeţii au monopolul complicaţiilor sufleteşti? Noi, inginerii, numai compasul şi rigla? Am văzut cum ne simplifică scriitorii, cum ne compromit în romanele lor. Nu au nici curiozitate, nici fantezie, nici aripi. Dar să fii poet înseamnă să zbori unde alţii nu pot să ajungă.</p>
               <p rend="justify">—  Dacă zbori, îţi frângi aripile.</p>
               <p rend="justify">—  Vlaicu şi alţii cum au riscat? Dar pentru asta îţi trebuie pasiune şi sinceritate. Trebuie să ştii să lupţi pentru ce crezi şi pentru ce te doare, să nu fii flecar şi fanfaron, să te gargariseşti cu vorbe umflate ca sinucidere, moarte, să bei şi să spui anecdote şi să te crezi un erou din vremea lui Lermontov. Poeziile voastre sunt, de la o vreme, pline de inovaţii tehnice, de eprubete, de strunguri. Dar ce ştiţi voi despre poezia laboratorului, despre pasiunea căutării, despre fiorul găsirii? Ca să smulgi necunoscutului secretul, să creezi ceva nou, e nevoie de o gestaţie ca pentru naşterea unui copil, ca pentru apariţia unei flori care n-a existat până la tine.</p>
               <p rend="justify">—  Trebuie să recunosc că eşti mai inteligent decât alţi ingineri şi cu un vocabular ceva mai variat. Dar tot despre laborator şi despre experienţe ai vrea să scriu, nu-i aşa? Ei bine, eu vreau să scriu despre dragoste, despre stele, despre o bucată de zahăr care se topeşte într-o ceaşcă de ceai. Ai văzut vreodată cum cade o bucată de zahăr din mâna unei fete pe care o iubeşti, cum se topeşte în ceaşca de ceai? Şi către ospătar:</p>
               <p rend="justify">—  Mai adu o sticlă de vin.</p>
            </div>
            <div type="div2" rend="P4">
               <head>Capitolul XI.</head>
               <p rend="justify">În odaia lui Barotă, Elena, sprijinită de uşă, repeta cu tremolo în voce:</p>
               <p rend="justify">—  Copilul meu. Băiatu'! A dispărut. A lipsit toată noaptea.</p>
               <p rend="justify">În picioare, Barotă răspunde liniştit:</p>
               <p rend="justify">—  S-a făcut şi el băiat mare.</p>
               <p rend="justify">—  Dumneata nu poţi să-nţelegi – se smiorcăie Elena.</p>
               <p rend="justify">—  Dumneata nu eşti mamă.</p>
               <p rend="justify">—  Asta aşa-i. Surâde Barotă.</p>
               <p rend="justify">—  Nu sunt mamă. Dar, ca tată, înţeleg că un copil care se ascunde de mama lui, trebuie să aibă motive serioase.</p>
               <p rend="justify">Elenei îi sclipesc ochii de indignare.</p>
               <p rend="justify">—  Motive? L-am crescut cu sacrificii, pe care dumneata nu le poţi bănui. I-am dat o creştere – şi, căutându-şi cuvântul – impecabilă.</p>
               <p rend="justify">—  Da, am văzut. Ştie să sărute mâna, nu-şi vâră degetele în nas, ciripeşte franţuzeşte şi înjură româneşte. Dar nu ştie că săpunul cu care se spală nu creşte în pom. Pâinea nu pică din copac, ca mana din Biblie. Cineva munceşte, ca el să le aibă. Un băiat care nu ştie să-şi coasă singur un nasture sau să-i facă mamei un ceai când vine acasă obosită, după părerea mea, nu e bine crescut.</p>
               <p rend="justify">—  L-am ocrotit.</p>
               <p rend="justify">—  L-aţi răsfăţat. Nu vă supăraţi, doamnă, dar, după mine, e neinteresant un băiat care caută fericirea în clondirul cu vin.</p>
               <p rend="justify">—  Viaţa noastră a fost grea, foarte grea.</p>
               <p rend="justify">—  Şi a noastră, uşoară?</p>
               <p rend="justify">—  Nu e la fel. Nu vi se pun beţe în roate.</p>
               <p rend="justify">—  Cine-i pune beţe-n roate lui Victor? Cine-l ţine legat de o corabie care se scufundă?</p>
               <p rend="justify">—  Eu? Eu îl ţin legat? Nu l-am trimis pe şantier, la Bicaz? Nu-l trimit la şedinţe?</p>
               <p rend="justify">—  Ziua îl trimiteţi la şedinţe, să se bată cu pumnul în piept, seara îi înnădiţi aici tot felul de petrecăreţi. „Du-te pe şantier, băiatul meu. Eşti deştept, bun de gură, cântă-le în strună. Dacă ai talent, măcar să-ţi folosească. Scrie cum le place „lor„, dar să nu pui suflet. Demagogia e la modă. Fii demagog.”</p>
               <p rend="justify">—  N-am venit să primesc o lecţie.</p>
               <p rend="justify">—  Tocmai voiam să vă întreb de ce aţi venit.</p>
               <p rend="justify">—  Băiatul meu. Nu ştiu unde s-a dus. N-a venit toată noaptea. N-a dormit acasă.</p>
               <p rend="justify">—  E prima oară?</p>
               <p rend="justify">—  Da. Nu. Chiar aşa, toată noaptea, nu. Nu s-a mai întâmplat.</p>
               <p rend="justify">—  O să vă obişnuiţi. E bărbat.</p>
               <p rend="justify">Dar Elena parcă nu aude:</p>
               <p rend="justify">—  Sunt disperată! L-am aşteptat toată noaptea. Dumneata ştii ce-nseamnă o noapte întreagă? La fereastră, la poartă, pe stradă, pe străzi. De dimineaţă îl caut peste tot. Nu mai ştiu unde să mă duc. L-am căutat şi alături. Da. L-am căutat şi acolo. Dar ea nu era acasă. Mi s-a spus că e la spital. Acolo mi s-a spus: „Operează”! Am aşteptat. Telefonul suna mereu. Am urmărit nu ştiu câte conversaţii. Cazuri. Ea n-a venit. Cred că n-a vrut. Şi timpul trecea. N-am mai avut răbdare. Am plecat. Am venit aici.</p>
               <p rend="justify">—  Credeţi că l-am ascuns în garderob?</p>
               <p rend="justify">—  Poate ştiţi ceva. Poate v-a spus. E ziua lui. Am o mulţime de invitaţi. M-am dus la fiecare acasă. N-au telefon. Nu mai au nici telefon. Nu mai au nimic, nimic.</p>
               <p rend="justify">—  Când caută, mai găsesc ei o bijuterie de familie, un covor persan – zâmbi Barotă, dar îl izbi o anumită lucire în ochii Elenei, o ciudată grimasă a gurii, pe faţa aceea ca de carton.</p>
               <p rend="justify">—  M-am gândit că poate a avut nevoie de bani. Poate v-a cerut. Poate v-a adus trusa. Trusa chirurgicală a soţului meu. Vroia s-o vândă.</p>
               <p rend="justify">—  Eu lucrez la o fabrică de instrumente chirurgicale. Ce să fac cu o trusă?</p>
               <p rend="justify">—  Avea nevoie de bani. Poate că vroia să plece.</p>
               <p rend="justify">—  Unde să plece? Prea o duce bine aici. Are trei dădace. Unde mai găseşte aşa pleaşcă?</p>
               <p rend="justify">—  Nu mă are decât pe mine, şi am obosit. Vreau să-l însor. Eu nu mai pot să am grija lui. Nu mai pot. Aş vrea să-i găsesc o fată. O fată bună.</p>
               <p rend="justify">—  Care să-i gătească, să-i spele rufele, să-i lustruiască pantofii, să-i lege şireturile, să-i moaie posmagii.</p>
               <p rend="justify">—  Să-i poarte de grijă când eu n-am să mai fiu.</p>
               <p rend="justify">—  Altă mamă, altă dădacă. Doamnă, nu credeţi că ar fi timpul să-l înţărcaţi? Să-l lăsaţi să ia viaţa în piept?</p>
               <p rend="justify">—  El e poet. Are talent. Pentru copilul ei, o mamă e în stare de orice.</p>
               <p rend="justify">—  Sunt mame şi mame.</p>
               <p rend="justify">—  Asta da. Sunt mame şi mame. Eu mi-am sacrificat viaţa. Am făcut sacrificii, pe care dumneata nu poţi să e bănuieşti. Am mâncat pâine goală pentru ca el să aibă.</p>
               <p rend="justify">—  Cozonac.</p>
               <p rend="justify">—  Să aibă de toate.</p>
               <p rend="justify">—  Ce aţi făcut pentru sufletul lui?</p>
               <p rend="justify">Elena îl priveşte perplexă. „Cine îndrăzneşte să mă judece pe mine?”</p>
               <p rend="justify">—  Mi-am călcat pe inimă şi l-am căutat alături. La doctoriţa. Femeia asta a trăit cu soţul meu. Eu am închis ochii, ca să nu-l despart pe Victor de tatăl lui. Şi acum m-am umilit şi m-am dus la ea. Acolo. Nu ştiu dacă dumneata înţelegi. Mi-a luat bărbatul. Acum vrea să-mi ia copilul.</p>
               <p rend="justify">Barotă o priveşte atent. Elena a izbucnit într-un hohot de plâns. Un plâns nervos, nestăpânit. Barotă n-a suportat niciodată lacrimile femeilor.</p>
               <p rend="justify">—  Staţi jos, liniştiţi-vă! Vă aduc un pahar cu apă.</p>
               <p rend="justify">Şi, în timp ce Elena soarbe apa ca un copil însetat, Barotă se gândeşte ce să-i spuie ca s-o liniştească.</p>
               <p rend="justify">—  Ei, cum de am uitat! L-am întâlnit pe prietenul lui.</p>
               <p rend="justify">—  Costache?</p>
               <p rend="justify">—  Întreabă Elena între sughiţuri.</p>
               <p rend="justify">—  Da. Costache. Au chefuit toată noaptea. De ziua lui Victor.</p>
               <p rend="justify">—  De ziua lui Victor.</p>
               <p rend="justify">—  Şopteşte Elena îmblânzită, căpătând culoare în obraz.</p>
               <p rend="justify">—  Mai mulţi prieteni – spune Barotă – nu ştiu la care din ei a dormit. După-masă au o şedinţă, pe urmă vin toţi aici, să mai ciocnească un pahar.</p>
               <p rend="justify">—  O să vie?</p>
               <p rend="justify">—  Sigur! Victor m-a invitat şi pe mine.</p>
               <p rend="justify">Elena începe să râdă. Acum e convinsă că Victor o să vie. Numai el era în stare să-l invite pe Barotă ca să-i facă ei în necaz! Şi Elena, care fusese toată noaptea, toată ziua, chinuită de teamă şi de griji, se simţi deodată atât de liniştită, încât, într-un elan de generozitate, îl pofti şi ea:</p>
               <p rend="justify">—  Să veniţi! Avem zece sticle de Cotnari. Avem şampanie. Avem de toate.</p>
               <p rend="justify">Era încredinţată că de petrecerea pe care o pregătise atât de minuţios, depindea tot viitorul ei şi al lui Victor.</p>
            </div>
            <div type="div2" rend="P4">
               <head>Capitolul XII.</head>
               <p rend="justify">Artemiza, proptită în perne, întindea pe coperta de piele cafenie, pe care scria cu litere aurite Albumul avocaţilor din România, cărţile de joc pentru o pasienţă. Asta i se întâmpla numai când voia să-şi domolească nervii.</p>
               <p rend="justify">—  Miso!</p>
               <p rend="justify">—  Strigă Clemansa alarmată, fără a-şi lua ochii de pe fereastră. Dimineaţa avea foi plisate, aşa, cu nişte carouri. Acum, parcă aduce cu Elena. Zău daca nu aduce cu Elena.</p>
               <p rend="justify">—  Te-ai ramolit, fetiţo?!</p>
               <p rend="justify">Era prea aprigă duşmănia Elenei, prea veche ura ei împotriva doctoriţei, ca să-şi poată imagina cineva o situaţie ca asta.</p>
               <p rend="justify">—  Ce-ar fi, Clem, să intri în câmpul muncii ca detectiv? Ţin minte că citeai cu nesaţ Frumoasa Alexandrina sau otrăvitoarea din Giurgiu.</p>
               <p rend="justify">Clemansa, pentru care era literă de evanghelie tot ce spunea Artemiza, încercă să se liniştească.</p>
               <p rend="justify">—  Mi-aduc aminte. Era cu o femeie care a vrut să-şi omoare bărbatul. Ce carte!</p>
               <p rend="justify">—  Suspină Clemansa, cu nostalgie pentru acele vremuri. Şi totuşi, îndoiala rămânea. Semăna cu Elena. Ce să caute Elena acolo? S-o fi dus să-i ceară socoteală.</p>
               <p rend="justify">—  Avea un copil, nu-i aşa. Clem? Şi un amant.</p>
               <p rend="justify">—  Da, a vrut să-i dea soţului o linguriţă de dulceaţă în care a pus otrava. Dar, când să ia soţu' dulceaţa, copilul s-a repezit şi a luat linguriţa.</p>
               <p rend="justify">—  Şi ea l-a lăsat?</p>
               <p rend="justify">—  Te pui cu dracii de copii? Dacă nu-l lăsa, prindea de veste soţu' că-i otrăvită dulceaţa.</p>
               <p rend="justify">—  Logic. Şi ce-a făcut?</p>
               <p rend="justify">—  I-a dat altă dulceaţă.</p>
               <p rend="justify">—  Ce simplu! Şi totul s-a terminat cu bine, nu-i aşa? Şi, căutând să vadă dacă soru-sa e vicleană sau proastă:</p>
               <p rend="justify">—  Dar, la urma urmei, cu ce-o supăra bietul om?</p>
               <p rend="justify">—  Păi, nu ţi-am spus? Alexandrina avea un amant.</p>
               <p rend="justify">—  Şi a sacrificat copilul?</p>
               <p rend="justify">—  O fi făcut altul – replică Clemansa, cu o seninătate care o înfioară pe Artemiza.</p>
               <p rend="justify">„Oare prostia, la un anumit grad, se poate schimba în cruzime? Oare, nu e îngrijorată şi ea de dispariţia lui Victor? O fi simţit vreodată Clemansa fiorul maternităţii? Îşi aminteşte vreodată că a purtat-o pe Elena în pântec? Că Victor, copilul Elenei, e într-un fel şi al ei?”</p>
               <p rend="justify">—  Să ştii că s-a dus să-l caute.</p>
               <p rend="justify">—  Cauţi acul în carul cu fân – spune Artemiza, care nu-şi poate închipui că Elena a intrat în casa doctoriţei.</p>
               <p rend="justify">—  S-o fi văzut când i-a spus că Voica se mărită şi a vrut să-i bage sub nas cărţile poştale! Să-l fi văzut pe Victor cum şi-a ieşit din fire şi i-a dat peste mână. Ilustratele, pe jos. El, la uşă, glonţ, dă peste mine, mă îmbrânceşte gata să mă omoare. Elena, după el. Eu, şontâc-şontâc, cum am putut, am intrat şi am strâns cărţile poştale. Ia uite ce vânătaie! Şi Clemansa îşi ridică rochia lungă de culoarea acadelei roz, acest roz care-i dă Artemizei o senzaţie de greaţă.</p>
               <p rend="justify">—  Bine că le-am pus în cutia de scrisori, Miso. Mi-am luat o piatră de pe inimă! Şi, aşezându-se pe marginea patului Artemizei, îşi potrivi ochelarii ca să urmărească pasienţa.</p>
               <p rend="justify">—  Îţi iese?</p>
               <p rend="justify">—  Nu iese niciodată.</p>
               <p rend="justify">—  Atunci de unde ştii c-o să vie?</p>
               <p rend="justify">—  Ştiu că are să i se facă foame şi are să vină să pape.</p>
               <p rend="justify">—  Ca Dagobert! Unde-o fi cotoiul mamii?</p>
               <p rend="justify">„M-aş duce la baba Tinca – se gândeşte Clemansa. M-aş duce să-mi dea în cărţi.” De douăzeci de ani trăieşte cu frica să nu dea baba Tinca pe-aici. Să nu afle de nenorocirea cu tribunele. Să nu afle Misa că baba Tinca i-a prevestit nenorocirea! „O să fie poftită de cineva mare. Să nu se ducă.” Cine să fie mai mare ca regele. Dar, atunci, de ce-a tot îmbiat-o: „Du-te, Miso. Auzi, să ai tu invitaţie la tribună şi să nu te duci.” De unde să ştiu ce-o să se-ntâmple? Caută să se apere Clemansa. Nici astăzi, după douăzeci de ani, nu-şi îngăduie să recunoască în gândurile ei cele mai tainice pricina adevărată pentru care a îndemnat-o pe sora ei să se ducă. De câte ori n-o tot încearcă Artemiza: „Tu ştii ce-i gelozia, Clem? Nu te-a pişcat niciodată?” Nu, sunt lucruri care trebuie ferecate cu şapte lacăte. Nici chiar ea nu mai trebuie să ştie că ştie. Degeaba o tot iscodeşte. Cât despre nenorocitele alea de tribune.! Cine şi-a închipuit c-or să cadă? Şi, fără să-şi dea seama, buzele ei murmură:</p>
               <p rend="justify">—  N-a avut noroc.</p>
               <p rend="justify">—  Cine n-a avut noroc?</p>
               <p rend="justify">—  Întreabă Artemiza, răsfoind distrată un roman poliţist.</p>
               <p rend="justify">Speriată, prinsă parcă asupra faptului, Clemansa se bâlbâie:</p>
               <p rend="justify">—  Elena, sărăcuţa. N-a avut noroc. Abia a venit, a întrebat de el şi a plecat. Mi s-a părut că a intrat alături. Dar, vorba ta, ce să caute fata noastră la Ursoaica? Simt că mă apucă durerea de cap. Miso, mă laşi să aduc cufărul aici? Poate că mai e timp. Tot la asta mă gândesc. Cine ştie cum se-mbată şi le vine-n gând să umble în cufărul meu. La mine-n odaie nu mai e loc nici pentru un ac, tu ştii prea bine. Noaptea asta am visat că-mi umbla cineva în cufăr. Da, da. Am visat mâini multe. Mişunau ca viermii în cufăr.</p>
               <p rend="justify">—  Nu pot să sufăr garderoabe, cufere. Şi tot cu ochii în carte:</p>
               <p rend="justify">—  Te pomeneşti c-o fi vreun cadavru înăuntru, în cufărul tău.</p>
               <p rend="justify">—  Un cadavru? Unde? Vai, Miso, nu mă speria.</p>
               <p rend="justify">—  Detectivul descoperi într-un cufăr cadavrul unei femei mutilate şi se întrebă: Crimă sau sinucidere?”</p>
               <p rend="justify">—  Lasă glumele, Miso. Mai bine spune-mi, de ce-a fugit Victor aşa, ca nebunul? De ce n-a venit azi-noapte acasă? Şi nici azi. Tocmai de ziua lui! Dacă nu se întoarce, ce facem? Nu crezi că trebuie să primim noi oaspeţii? Doar n-o să-i lăsăm singuri în pod!</p>
               <p rend="justify">—  Să-ţi fure cufărul.</p>
               <p rend="justify">—  Nu ştiu, azi parcă toate îmi merg anapoda. De dimineaţă a venit aviatorul şi a căutat-o pe roşcata, pe urmă s-a întors Barotă cu fetele amândouă. Cu un geamantan şi pachete. Să ştii că se pregătesc de nuntă.</p>
               <p rend="justify">—  Spune, Clem, de ce ţi-ai pus lămâiţă şi a doua oară, când te-ai măritat?</p>
               <p rend="justify">—  Fiindcă-mi stătea bine.</p>
               <p rend="justify">—  Da, e un argument. Şi de ce-i spui inginerului „aviatorul”?</p>
               <p rend="justify">—  Fiindcă poartă o haină scurtă, din balonseide, strânsă în talie, umflată, şi pantaloni de aceeaşi culoare.</p>
               <p rend="justify">—  Ce fel de culoare, femeia lui Dumnezeu?</p>
               <p rend="justify">—  Tocmai, că nu prea are culoare. E aşa, ca vântul. Şi părul lui în cap e tot aşa, zburlit de vânt, ţepos, ca la arici. Tot aşa. Am văzut odată un film cu o aviatoare. Stai, cum o chema?</p>
               <p rend="justify">—  Hélčne Boucher.</p>
               <p rend="justify">—  Exact. Cum de-ţi aduci aminte? Nici nu l-ai văzut. Semăna cu doctoriţa. Tot aşa umbla cu păru-n vânt ca o aviatoare.</p>
               <p rend="justify">—  Dar ce, soro, azi e ziua aviaţiei?</p>
               <p rend="justify">—  E ziua lui Victor, dar e lungă cât o zi de post.</p>
               <p rend="justify">—  De-ar trece odată. Am grijă de cufăr!</p>
               <p rend="justify">—  De cufăr ai grijă, femeia lui Dumnezeu?</p>
               <p rend="justify">—  Păi, să vezi. Cumnata de jos.</p>
               <p rend="justify">—  Începu Clemansa.</p>
               <p rend="justify">Dar Artemiza, ieşindu-şi din fire:</p>
               <p rend="justify">—  Va să zică există cumnate de sus şi cumnate de jos.</p>
               <p rend="justify">Clemansa îşi dă seama că Artemiza o ia la vale. Dar la ce-ar folosi să se supere?</p>
               <p rend="justify">—  Ţii minte, Miso, cum dispărea Elena, pe vremuri, când îl căuta pe Puiu? Punea detectivi, îi plătea ca să-i spună pe unde umblă.</p>
               <p rend="justify">—  Clem, tu nu voiai să ştii pe unde umblă Mac, cu cine se-ntâlneşte Mac?</p>
               <p rend="justify">—  Eu? Vai, Miso, Mac mă adora.</p>
               <p rend="justify">Cu toată neliniştea care o chinuieşte, sau tocmai ca să şi-o potolească, Artemiza începe s-o iscodească pe soră-sa:</p>
               <p rend="justify">—  Numai pe tine te adora?</p>
               <p rend="justify">—  Mie mi-a lăsat pensia.</p>
            </div>
            <div type="div2" rend="P4">
               <head>Capitolul XIII.</head>
               <p rend="justify">Barotă nădăjduia în taină că, odată, în stradă, să dea de Ioana. După ce a îndemnat-o să se împace cu bărbatul ei, după ce cu brutalitate o îndepărtase de atâtea ori, la început, când îi aţinea calea, acum ardea de ciudă că nu-i mai dă semne de viaţă. Degeaba îşi spune: „Eu i-am cerut să ne despărţim. Nu se putea altfel. I s-a înapoiat omul; trebuia să rămână cu el. Adică ce, s-o împărţim? Asta nu! Să rămână cu mine? Da, aşa voia Ioana. Dar copiii sunt ai lui, nu ai mei.” Aşa i-a fost scris: de câte ori s-a apropiat de ceea ce fetele lui numesc aşa de uşor „fericire” s-a izbit, ca de o stâncă, de ceea ce el numeşte atât de greu „datorie”. În împrejurări, pe care alţii, ca să fie mulţumiţi, închid un ochi, el îi deschide pe amândoi, ba îşi mai pune şi ochelari. Ioana era ultima revenire din afundul calm şi cert al balaurului, era ultima bucurie a unui sentiment greu de mărturisit.</p>
               <p rend="justify">Ca durerea de dinţi amorţită de anestezic, care pe neaşteptate iese la iveală, dorul îşi arăta acum colţii vii, sfredelitori. Şi atunci pereţii odăii parcă se mişcau şi, ca un şcolar care nu are voie să fumeze acasă, căuta tot felul de pricini să iasă în stradă. Getii i-a spus: „Am de făcut un referat, e vorba de primirea unui tânăr stagiar. La fabrică am dosarul cu toate datele şi e mai multă linişte acolo.” Şi într-adevăr, când Voica e acasă, totul se mişcă în jurul ei, ca rotocoalele în jurul unei pietricele aruncate în apă. Se schimbă vremea brusc. Uşi, ferestre, sertare se deschid, nimic nu mai rămâne la locul ştiut. Hârtiile zboară de pe masă şi te uiţi împrejur să vezi de unde vine curentul. Neliniştea care crescuse nemăsurat în ultimele zile o pusese pe seama Voicăi, a lipsei ei prelungite. Dar Voica a venit, casa s-a umplut de fiinţa ei tumultuoasă. Se învârtea ca un titirez pe vârful picioarelor şi, sărindu-i în braţe: „De ce nu te-nsori, leule?” – „Cu cine?” – „Ia nu te mai preface, roşcovanule!” De ce s-a supărat atât de rău de o glumă zvârlită de fata lui, la întâmplare? Şi pe Ioana, de ce-a îndemnat-o să-şi primească bărbatul, să-l ierte? Numai de dragul copiilor ei, sau de grija pe care i-o dau fetele lui? Să fie, undeva, în adânc, o lipsă de încredere în viaţă? Oboseală? Teama de a lua totul de la început? Ioana, furioasă, îi vorbea numai despre bărbatul ei. Dar, în ura ei, nu se ascundea un strop de iubire? Da, viaţa a strecurat o picătură de încredere în sufletul lui, care, sub toată înfăţişarea aceea de om puternic, stăpân, sigur de el, a săpat câte puţin, mereu. Dacă cineva l-ar fi oprit acum, deodată, şi, bătându-l pe umăr, l-ar fi întrebat ce caută la doi paşi de fabrică, ar fi răspuns ca un şcolar vinovat: am de făcut un referat. Dar, el e aici pentru Geta. Nu trebuia să-i povestească ce s-a întâmplat în laborator. Nu trebuie să fie tocmai el mărul discordiei între fata lui şi omul pe care ea îl iubeşte. Scena din laborator se desfăşoară acum ca o secvenţă de film: Horia le arată şlefuitorilor baia în care urma să se întâmple „minunea” – lustruire şi ascuţire fără mâinile lor.</p>
               <p rend="justify">„Mi-au trebuit zile şi nopţi, ca să potrivesc proporţiile dintre acizi. Am căutat electroliţi pentru fiecare metal. Am găsit electrolitul pentru mai multe metale. Uitaţi-vă. Eu vâr acum stativul în baie. Acul, după cinci minute, va face drumul înapoi. Priviţi pe tablou. Aici se vede regimul de funcţionare al băii.” Şi Horia apasă pe buton, priveşte ceasul. „Voltmetrul indică tensiunea. Lucrăm la cinci volţi.”</p>
               <p rend="justify">Şlefuitorii priveau, unii cu neîncredere, alţii cu o curiozitate crescândă. El, cu emoţie, cu teamă şi cu un fel de mândrie. „Ginerele meu!” Horia vârî bisturiile în lichid. Barotă se şi vedea spumând Getei: „A reuşit!” Când, deodată, Horia sare ca ars şi-i priveşte pe şlefuitori, ca un judecător de instrucţie. Faţa i se învineţeşte, buzele îi tremură şi strigă ca scos din minţi: „Cineva a umblat aici! Cine? Cine a umblat aici? Cine a umplut baia cu apă?”</p>
               <p rend="justify">Barotă, amintindu-şi întâmplarea, strânge buzele, pumnii. „Nu-ţi dau voie!” a strigat.</p>
               <p rend="justify">Fiecare îşi arată altfel indignarea. Horia, gâtuit, descompus, îşi trece privirea de la unul la altul.</p>
               <p rend="justify">—  Toată munca mea. Zile şi nopţi.</p>
               <p rend="justify">—  Doar zăvorăşti de două ori!</p>
               <p rend="justify">—  Voiam să fiu sigur! Abia poate vorbi.</p>
               <p rend="justify">—  Voiam să fiu sigur că, în lipsa mea, nu intră nimeni. Că nimeni nu-şi vâră coada. Totuşi, cineva a intrat aici!</p>
               <p rend="justify">—  Prin gaura cheii?</p>
               <p rend="justify">—  Când cineva vrea să-ţi facă rău.</p>
               <p rend="justify">—  Nu-ţi dai seama ce vorbeşti?!</p>
               <p rend="justify">Toţi, pe rând, îi întorc spatele şi pornesc spre uşă. Numai el, Barotă, rămâne în prag, se opreşte o clipă, chibzuieşte, se întoarce, se apropie de baia cu pricina.</p>
               <p rend="justify">—  Să golim rezervorul.</p>
               <p rend="justify">—  Să-l golim. Şopteşte Horia, dar nu-i în stare să mişte un deget.</p>
               <p rend="justify">Barotă goleşte rezervorul, îl şterge, şi amândoi, în aceeaşi clipă, văd firul subţire de apă prelingându-se din robinetul de umplere al băii.</p>
               <p rend="justify">—  Robinetul n-a fost destul de bine strâns – spune Horia. Dacă făceam un dispozitiv, un preaplin, apa trecea în baia exterioară. Un lucru de nimic – suspină Horia.</p>
               <p rend="justify">—  Nu e lucru de nimic.</p>
               <p rend="justify">Acasă îi povesteşte Getei ce s-a întâmplat: „Ne-a jignit. Înţelegi? Ne-a bănuit pe toţi. Pe mine!” „Cum a îndrăznit?” – a întrebat Geta. Ochii i se aprind, ca la iepurii de casă. Privirea i se ascute şi nu te iartă. Îl iubeşte pe Horia, dar e în stare să renunţe la el. Şi toate din vina lui. „Fiindcă tot la Matei ţi-e gândul – spunea Maria – fiindcă Matei te ştie de pe vremea când ţi-a apărut poza în ziar. Fiindcă aici nimeni nu-ţi cunoaşte isprava. Nu mai pui suflet, Petre! Îţi faci datoria şi atât. Dar care e datoria, unde începe, unde sfârşeşte?” „Ei, cum? M-am întors şi i-am arătat unde-i greşeala.” „Pe urmă i-ai întors iar spatele, şi-ai plecat, umflat, plin de tine. Ai venit acasă, de parcă ai fi câştigat un meci.” Ei, Getuţo, ce zici: cine sunt eu şi cine e „ingineraşul”!</p>
               <p rend="justify">Ieşind să ia aer în curte, Horia văzu lumina aprinsă la o fereastră la parter şi se îndreaptă într-acolo. Deasupra unui dosar, capul alb, zbârlit a lui Barotă îi dădu o clipă de emoţie. Meşele răsucite îi cădeau pe frunte, ca la copii când îşi fac lecţiile. Un cap semeţ, neobişnuit. „Şi, totuşi, dacă ai şti cât e de copilăros câteodată” – spunea Geta. „Dacă i-aş bate în geam? Dacă, i-aş spune ce mă doare? De ce am trecut prin atelier, la prânz, fără să-i dau bună ziua? Eram necăjit şi îmi era ruşine că m-am poticnit iar. Iată adevărul. Dar, te pomeneşti că o să mă privească cu maliţioasă plăcere. „Dă-te cu capul de perete, băiete! Mie ce-mi pasă!„„ Horia era gata să treacă mai departe, când, simţind o prezenţă, Barotă se ridică în picioare şi se apropie de fereastră. Horia, închipuindu-şi că-i gata de atac, îşi pregăti apărarea. Dar glasul lui Barotă era calm şi cald.</p>
               <p rend="justify">—  Noroc!</p>
               <p rend="justify">—  Bună seara!</p>
               <p rend="justify">Câteva clipe mai târziu se plimbau alături sub bolta luminată ca o câmpie plină de licurici.</p>
               <p rend="justify">—  Ce noapte frumoasă! Parcă niciodată n-au sclipit stelele aşa!</p>
               <p rend="justify">—  Spune Horia.</p>
               <p rend="justify">—  Geta, când era mică, punea mereu întrebări despre stele şi cer. Voia să fie astronom…</p>
               <p rend="justify">—  Nu vrei să stăm aici?</p>
               <p rend="justify">—  Întrebă Horia, arătând lăzile din faţa magaziei de ambalaj.</p>
               <p rend="justify">Se aşezară alături şi Horia îşi deschise sufletul simplu:</p>
               <p rend="justify">—  Nu îmi închipuiam că o să mă poticnesc iar. Nu mai ştiu ce să cred. Controlez iar şi iar regimul de lucru; acelaşi, exact acelaşi, ca şi pentru faza de laborator, şi totuşi.</p>
               <p rend="justify">—  Clenci!</p>
               <p rend="justify">—  Surâse Barotă. Aşa spunea frate-meu Anton, când ne poticneam. În '48, cu paragelul. Acum îi spunem antigel şi se găseşte pe toate cărările. Dar atunci.</p>
               <p rend="justify">—  Ştiu că înainte de naţionalizare se importa paraflowul, care, introdus în cantitate mică, mi se pare 0,2 la sută, în uleiurile noastre, le împiedica să îngheţe. Noi trebuia să găsim ceva asemănător, altfel toată industria, toate mijloacele de transport ar fi stagnat în iarna aceea.</p>
               <p rend="justify">Barotă era plăcut surprins că Horia nu era străin de importanţa acelui „ceva asemănător”.</p>
               <p rend="justify">—  Problema a fost dată spre dezlegare în diferite uzine şi chiar nouă la politehnică. Eu eram atunci în anul întâi. Pe urmă, am aflat că o echipă de la o rafinărie din Ploieşti a izbutit.</p>
               <p rend="justify">—  Noi – făcu Barotă cu mândrie de copil. Echipa noastră. Lucram zi şi noapte cu scurte clipe de somn, când aţipeam de-a-n picioarelea.</p>
               <p rend="justify">—  Ei, dar până la urmă aţi izbutit – suspină Horia cu o urmă de invidie, care pe Barotă îl măguli. Da, aţi izbutit.</p>
               <p rend="justify">—  Stăruinţă, răbdare. Stăruinţă, răbdare! Încredere de fier şi răbdare.</p>
               <p rend="justify">—  Mai multă răbdare decât am eu, nu se poate! Cât despre încredere, ce să mai vorbim! Am avut eu încredere la început, darmite acum, când am depăşit faza de laborator! Acum am certitudini absolute şi totuşi, undeva, mă poticnesc. Trebuie să existe o explicaţie. Am greşit. Dar unde? Poate dacă mi-ai povesti cu amănunte, dar absolut cu toate amănuntele, cum aţi reuşit atunci.</p>
               <p rend="justify">Era acum în vocea lui Horia o disperare de copil rătăcit într-o pădure. Ajutorul pe care-l cerea îl măgulea pe Barotă, îi dădea sentimentul prestigiului de care se bucurase cu ani în urmă, îi amintea epoca eroică a primilor ani după eliberare.</p>
               <p rend="justify">—  Nu văd ce legătură are.</p>
               <p rend="justify">—  Poate că are.</p>
               <p rend="justify">După tremurul uşor al glasului, Barotă îşi dădea seama cât este de adevărat interesul lui Horia şi ghemotocul de nemulţumire în jurul căruia, cu anii, se adunaseră mereu altele, se desfăcea treptat, dezlegându-i limba.</p>
               <p rend="justify">—  Îmi aduc aminte, era o noapte senină. Stelele puzderie, ca acum, dar gerul făcea să trosnească pietrele. Aş vrea să înţelegi, cum de altfel ţi-am mai spus, că experienţele se făceau într-o hală fără uşi şi fără ferestre, aveam nevoie de ventilaţie cât mai bună, purtam şube pe noi şi încălţări de pâslă cât mai groase, ca să nu ne îngheţe picioarele. Ne înfăşuram mai întâi picioarele în ziare, apoi le viram în ciorapi de lână. Şi totuşi, nu scăpăm de frig. Din pricina oboselii şi a lipsei de somn. Gazele ne dădeau o sete de nepotolit. Usturimile ne scoteau din sărite. Într-o zi s-a găurit vasul cilindrului de reacţie. Nu ştiu cum am scăpat. Stăteam lângă aparat, ca să reglez temperatura, când m-am pomenit împroşcat cu un val de acid. Sângele m-a podidit pe nas, faţa mi-a fost furnicată, mă ustura de parcă o mie de albine m-ar fi înţepat deodată. Am ieşit afară înnebunit. Cel mai tânăr din echipă şi-a rupt halatul, mi-a înfăşurat faţa, m-a luat în cârcă, a luat prima maşină care i-a ieşit în cale şi m-a dus la spital.</p>
               <p rend="justify">—  Matei?</p>
               <p rend="justify">Barotă prinde tâlcul întrebării, dar trece uşor mai departe.</p>
            </div>
            <div type="div2" rend="P4">
               <head>Capitolul XIV.</head>
               <p rend="justify">Perdeaua subţire pendulează în dreapta şi-n stânga.</p>
               <p rend="justify">—  Parcă-i un voal de mireasă. Şopteşte Geta.</p>
               <p rend="justify">—  O coadă de smeu – spune Voica şi cere amănunte despre Mamaruca.</p>
               <p rend="justify">—  A încăput pe mâini bune. Horia a vorbit cu doctoriţa Ursu, vecina noastră. Deocamdată rămâne câteva zile în spital, numai pentru analize. E o apendicită veche. Nimic altceva.</p>
               <p rend="justify">Un cap roşcovan şi unul oacheş, proptite pe peretele alb, cu picioarele ascunse sub fustele largi, strânse în talie. Geta şi Voica sorb aerul îmbibat de respiraţia frunzelor tinere, a pomilor în floare.</p>
               <p rend="justify">—  Voica, vezi să nu răceşti. Începe să se răcorească. Nu vrei să închid fereastra?</p>
               <p rend="justify">—  Parcă-i o noapte de vară!</p>
               <p rend="justify">Liniştea e spartă din când în când de zgomote care se rostogolesc pe scări, se strecoară pe sub pereţi, trec prin pereţi; mereu altă muzică, parcă se joacă cineva să schimbe posturile la aparatul de radio sau discurile la pick-up: muzică de jazz, canţonete italiene, romanţe demodate. Râsete, veselie stridentă.</p>
               <p rend="justify">Geta se încruntă: „Au lăsat iar uşile vraişte la bucătărie, la pod.” „E ziua lui Victor” – gândeşte Voica, dar spune:</p>
               <p rend="justify">—  Artistele au venit cu tocuri înalte şi au vrut să coboare în mină. Ce-au râs minerii!</p>
               <p rend="justify">—  I-ai promis tatei că nu cobori în mină. Nu ţi-a fost frică? Ştii că nu poate să uite accidentul.</p>
               <p rend="justify">—  Care accident?</p>
               <p rend="justify">—  Nu-ţi aduci aminte? Ianoş, prietenul tatei care îţi spunea Mocuşca. A alunecat şi a venit peste el cărbunele, un bloc de o tonă. S-a găsit numai bocancul.</p>
               <p rend="justify">—  Accidente se-ntâmplă şi când traversezi o stradă!</p>
               <p rend="justify">—  Tata n-avea astâmpăr de grija ta. Nici nu ştii ce nervos e de la o vreme!</p>
               <p rend="justify">Trecându-şi mâna prin păr, cum avea obiceiul, Voica îşi desfăcu cocul, slobod, mereu gata să cadă peste umeri, pe spate. Ce dor i-a fost. Ce dor îi este.</p>
               <p rend="justify">—  Abatajele sunt susţinute de urşi, adică bârne, coloane care se pot prăbuşi.</p>
               <p rend="justify">—  Şi totuşi, eşti o fricoasă.</p>
               <p rend="justify">„Şi totuşi, am avut curajul să fug de Victor, să mă despart de el. La început mi s-a părut mai uşor!”</p>
               <p rend="justify">—  Uneori se poate întâmpla să se aprindă un strat de cărbune sau să cazi pe scări, să te dai de-a dura zeci de metri.</p>
               <p rend="justify">—  Şi atunci, ce-ai căutat acolo?</p>
               <p rend="justify">Voica e gata să mărturisească: „Voiam să-l uit”.</p>
               <p rend="justify">—  Eram curioasă.</p>
               <p rend="justify">„Ce-ar fi să-i spuie: dacă nu coboram în mină, mă înapoiam cu primul tren!”</p>
               <p rend="justify">—  Minerii sunt oameni sobri, severi. ai crede că nu ştiu să râdă. Ei bine, nu-ţi închipui cum le place muzica, dansul. Câte întrebări ne-au pus. Şi cu ce plăcere îţi arată cum e la ei sub pământ.</p>
               <p rend="justify">Zgomotul se înteţea pe scară. Se auzeau mereu paşi care urcau, uşi care se deschideau, se închideau, se trânteau.</p>
               <p rend="justify">Geta şi Voica nu voiau să bage în seamă, nu voiau să pomenească de Victor.</p>
               <p rend="justify">—  Copaci întregi se aduc pentru armare, se căptuşesc pereţii cu lemn. Bârnele ţin tavanul, după ce s-a scos cărbunele. Şi totul e boltit frumos. Să vezi, din cauza presiunii, cum cade tavanul, cum se desfac aşchii-aşchii. Atunci se scot bârnele şi se pun altele la loc.</p>
               <p rend="justify">Geta se gândeşte la Horia. Era sigură c-o să vină la gară. Ce simplu ar fi fost să se împace, dacă venea.</p>
               <p rend="justify">Voica tresare, ascultă paşii care urcă pe scară. Zgomotul uşilor, care se descind şi se închid.</p>
               <p rend="justify">—  Ştii, Geta, m-am împrietenit cu un cal. Un cal bătrân şi orb.</p>
               <p rend="justify">—  Unde?</p>
               <p rend="justify">—  Şi Geta se întreabă: „Ce face Horia acum? Dar mâine? O să mă aştepte? O să vină spre mine? Dar dacă n-o să vină?”</p>
               <p rend="justify">—  În unele galerii mai întortocheate se mai lucrează şi acum cu cai, nu cu maşini Diesel. Şi nu-i uşor să-i cobori, ştii? Trebuie să se obişnuiască cu umezeala şi lipsa de aer. Au acolo grajduri speciale şi nu sunt scoşi decât când orbesc, când le putrezesc picioarele din cauza umezelii, a prafului de piatră.</p>
               <p rend="justify">—  Bieţii cai!</p>
               <p rend="justify">—  Oftează Geta cu gândul la Horia. Nu ţi-a fost milă, Voica? Şi deodată, suspectând-o: Când erai mică, inventai tot felul de poveşti.</p>
               <p rend="justify">—  M-am convins că toate poveştile sunt adevărate. Prietenul meu, calul bătrân şi orb, e acolo de treizeci de ani. Şi mai e un cal tânăr, nemaipomenit de frumos. Păr cafeniu, mătăsos, glezne nervoase, o minune de cal! Şi o putere neobişnuită! Trage treizeci de tone.</p>
               <p rend="justify">—  Voica, exagerezi! O maşină Diesel trage.</p>
               <p rend="justify">—  Calul ăsta e un fenomen! Cine nu-l ştie? De fapt, e o iapă. Grăjdarul e foarte politicos cu ea, îi spune pe nume, o pofteşte cu toată deferenţa: „Domnişoară Margareta, vrei să faci un şut?” Şi dacă i se pare că e obosită, vine şi anunţă cu toată seriozitatea: „Domnişoara Margareta nu vrea. Nu e dispusă!” Ştie că pentru nimica-n lume nu trebuie să forţeze un cal să intre în al doilea şut.</p>
               <p rend="justify">—  Ne-ai scris că ai găsit o pisică, jos, în mină. Nu-mi vine să cred.</p>
               <p rend="justify">—  Ba da! O pisică sură. A fost albă la început, poţi să-ţi închipui, Geta? Albă de tot. Şi a devenit cenuşie, ca noaptea, numai din cauza cărbunelui. Cum a ajuns acolo, nimeni nu ştie. S-a aciuat în grajd şi s-a împrietenit cu caii. Cu şoarecii.</p>
               <p rend="justify">—  Pisica? S-a împrietenit cu şoarecii?! Voica, ai luat-o razna!</p>
               <p rend="justify">Dac-ar fi în stare s-o ia razna, ar urca scările. „La mulţi ani, Victor!” Să-l vadă doar un minut şi să fugă. Să fugă.</p>
               <p rend="justify">—  În viaţă se întâmplă atâtea lucruri ciudate! Pisica a intrat din greşeală; greşeală de tinereţe. Sunt mulţi ani de atunci şi a rămas în mină, înţelegi, Geta?</p>
               <p rend="justify">—  Trebuie să fie foarte trist să nu vezi nopţile astea înstelate.</p>
               <p rend="justify">—  E oricum trist, Geta. Dar, ca să nu se trădeze:</p>
               <p rend="justify">—  E o viaţă foarte dură, dar care îşi are poezia ei!</p>
               <p rend="justify">Parcă îl aude pe Victor: „Vrei să cobor în mină?” – „Şi de ce nu? Ai cunoaşte oameni adevăraţi, ai găsi o nouă sursă de inspiraţie!'„</p>
               <p rend="justify">De sus venea acum o melodie leşinată – Steluţa! Ce haz avea Victor când o imita pe Clemansa: „Muzica a compus-o vărul nostru, Florescu.” Tu care eşti pierdută în noaptea veciniciei.</p>
               <p rend="justify">—  Geta, de ce s-a dus tata la fabrică tocmai în seara asta?</p>
               <p rend="justify">—  Trebuie să facă un referat. Aici, nu vezi, sindrofiile se ţin lanţ.</p>
               <p rend="justify">—  Şi-n alte seri, tot aşa?</p>
               <p rend="justify">„Voica ştie că-i ziua lui Victor. De ce nu pomeneşte numele lui?”</p>
               <p rend="justify">—  Voica, de când ai venit, mi se pare că-mi ascunzi ceva. Dar eu am răbdare. Semăn cu tata. Aştept!</p>
               <p rend="justify">—  Eu nu mai am ce să ascund. Dar tu, Geta? Cum te-ai îndrăgostit de Horia?</p>
               <p rend="justify">—  Căutam secţia de modelaj, chiar în ziua în care am fost angajată. Şi am dat de el. M-a condus din atelier în atelier. Parcă era un senior mândru de colecţiile lui. „Uite un termostat hidraulic pentru cultură”, dar vocea lui suna de parcă ar fi spus „te iubesc.” „Ce s-ar face cercetătorii noştri fără termostat?” Dar eu înţelegeam: „Ce m-aş face eu fără tine?”</p>
               <p rend="justify">—  Şi i-ai căzut în braţe?</p>
               <p rend="justify">—  A scos din buzunar un bisturiu.</p>
               <p rend="justify">—  Şi a vrut să-şi taie vinele.</p>
               <p rend="justify">—  Mi-a vorbit de şlefuirea şi ascuţirea electrochimică, de importanţa ei pentru instrumentele chirurgicale.</p>
               <p rend="justify">—  Şi te-a făcut praf.</p>
               <p rend="justify">—  Lasă glumele, Voica. Îl iubesc.</p>
               <p rend="justify">—  Îţi prieşte! Te-ai făcut mai frumoasă.</p>
               <p rend="justify">Şi, privind-o atentă:</p>
               <p rend="justify">—  M-a izbit în gară frumuseţea ta.</p>
               <p rend="justify">Şi Voica e gata să repete cuvintele lui Victor: „Frumuseţea ta e lipsită de poză, e profundă. Tu nu mimezi nimic din ce e în jurul tău. Frumuseţea ta vine dinăuntru, te transfigurează.”</p>
               <p rend="justify">—  Horia îţi spune că eşti frumoasă?</p>
               <p rend="justify">—  El ştie una şi bună: eşti a mea, muierea mea!</p>
               <p rend="justify">—  Şi tu îi dai voie?</p>
               <p rend="justify">—  Recunosc vocabularul tatei. Ţii minte ce-a spus când s-a întors bărbatul Ioanei? „La urma urmii e muierea lui.”</p>
               <p rend="justify">—  Eu nu-l aprob pe tata. Nu trebuia să renunţe la Ioana.</p>
               <p rend="justify">—  Voica. Eu nu mai ştiu ce aprob şi ce nu. Parcă a fost un cutremur.</p>
               <p rend="justify">—  Vă înţelegeţi?</p>
               <p rend="justify">—  Ne certăm.</p>
               <p rend="justify">—  Cine cedează?</p>
               <p rend="justify">—  Eu.</p>
               <p rend="justify">—  Eşti pierdută.</p>
               <p rend="justify">—  Sunt nenorocită. Tata nu se împacă cu Horia.</p>
               <p rend="justify">—  Şi tu? Sunt atâţia băieţi, câte stele pe cer! Şi ţie ţi-a căşunat ingineraşul ăsta, care se uită la tata de sus!</p>
               <p rend="justify">—  De ce ingineraş? E inginer. Îl pasionează invenţiile. Îl exasperează birocraţia, comoditatea, laşitatea oamenilor. Pretinde că tata îi cântă în strună inginerului-şef, că face sat cu şlefuitorii mai retrograzi.</p>
               <p rend="justify">—  Îndrăzneşte?</p>
               <p rend="justify">—  Voica, a îndrăznit şi mai mult. L-a bănuit, adică i-a bănuit pe toţi, de sabotaj.</p>
               <p rend="justify">—  L-a bănuit pe tata?!</p>
               <p rend="justify">Voica pare revoltată, dar e atentă la ce se petrece sus. E obiceiul lui Victor să schimbe posturile la radio, să caute mereu altceva.</p>
               <p rend="justify">—  Lucrurile s-au lămurit – spune Geta – dar tata n-o să-l ierte. L-a jignit.</p>
               <p rend="justify">—  Şi tu! Nu-l mai iubeşti pe tata?</p>
               <p rend="justify">—  Mi-aş da viaţa pentru el, dacă ar fi a mea. Dar viaţa fără Horia ar fi ca o noapte fără lună, fără stele. O noapte opacă până la sfârşitul lumii. O noapte grea. Nu ştiu dacă înţelegi?!</p>
               <p rend="justify">Voica se ridică în picioare. Părul, albăstrui în lumina serii, îi acoperă umerii.</p>
               <p rend="justify">—  Dar când eu am avut nevoie de înţelegerea ta? Te-am găsit mai tare decât un zid de cărbune. Ştiai una şi bună: isprăveşte cu Victor. Argumentul tău: tata! Ei, tata e acum mai fericit?</p>
               <p rend="justify">—  Nu-i acelaşi lucru. Pe tine, în fiecare primăvară te zguduie un cutremur. Adu-ţi aminte când a plecat Tudor în China. L-ai condus la gară. Te-ai întors emoţionată, schimbată. Mi-ai spus că te-ai logodit.</p>
               <p rend="justify">—  Nu mai ştiu. Nu auzeam ce spune. Parcă nu mai era Tudor, prietenul nostru. Pleca departe. La Moscova, la Pekin. Creştea în mine un fel de mândrie. Parcă retrăiam ziua când a apărut fotografia tatei în prima pagină. Ţii minte?</p>
               <p rend="justify">—  Tata a fost primul meu iubit!</p>
               <p rend="justify">—  Şi al meu!</p>
               <p rend="justify">Şi capetele celor două fete se apropiară iar şi zâmbetele lor se topeau şi amintirea rivalităţii lor le apropia şi mai mult sub bolta acestei nopţi de primăvară caldă.</p>
               <p rend="justify">Urmă o tăcere în care strada, casa, fură cuprinse de zgomotele învălmăşite ale sindrofiei de sus, şi sufletul Voicăi, gândurile ei, de prezenţa lui Victor.</p>
               <p rend="justify">—  Ascultă, Voica. Acum ai fost acolo sus. Ai fi băut, ai fi fumat, ai fi ieşit încălzită. Te-ai fi plimbat pe străzi. Ţii minte când ţi-ai pierdut vocea de tot? A trebuit să-ţi amâni examenul.</p>
               <p rend="justify">—  Bine că s-a sfârşit.</p>
               <p rend="justify">Şi, ridicându-şi părul, Voica îl învârti iar cu o singură mişcare în creştetul capului şi se îndreptă spre fereastră.</p>
               <p rend="justify">—  Voica, vrei un ceai, să pun apa să fiarbă?</p>
               <p rend="justify">De sus venea acum o muzică ciudată.</p>
               <p rend="justify">—  Festinul păianjenului, şopteşte Voica.</p>
               <p rend="justify">E  în odaia lui Victor. Apa clocoteşte în samovar. „Cărbunii i-am încins într-un fier de călcat, spune Victor. Ceştile mi le-a dăruit Artemiza. Le-a adus de la Egger, o localitate de lângă Marienbad. Acolo a cunoscut-o Goethe pe Ulriche şi s-au îndrăgostit. El avea şaptezeci de ani. Ea nouăsprezece. A cerut-o în căsătorie, dar n-a căpătat învoirea familiei. Ulriche nu s-a mai măritat niciodată, şi până la nouăzeci de ani, cât a trăit, i-a adus în fiecare an lui Goethe, de ziua lui, un buchet de flori pe mormânt. Poate că Goethe şi Ulriche au băut ceai din ceştile astea. Poate că sunt vrăjite.” Victor a turnat ceaiul în ceşti, ea a luat cu mâna o bucată de zahăr şi a lăsat-o să cadă în ceaşca lui, apoi încă una. Privea cum se topesc bucăţile de zahăr, simţea că se topeşte voinţa ci: „Cum ţi-ai păstrat aerul ăsta feciorelnic şi vicios în acelaşi timp, Voica? Cred că s-ar putea scrie mai mult despre gura ta decât despre surâsul Giocondei.”</p>
               <p rend="justify">—  Ţie îţi place muzica asta?</p>
               <p rend="justify">Voica se întoarce spre Geta ca trezită din vis. Aceeaşi muzică se transmitea la radio atunci, şi Victor a întrebat-o: „Îţi place?”</p>
               <p rend="justify">—  Festinul păianjenului. Un balet de Albert Roussel. Scena, la ridicarea cortinei, reprezintă în prim-plan o imensă pânză de păianjen. În faţa ei, evoluează carnivorul. Două, trei efemeride au şi fost prinse în pânza ucigaşe, altele îi dau târcoale.</p>
               <p rend="justify">—  Ce multe lucruri ştii, se minunează Geta.</p>
               <p rend="justify">—  Ce scump le-am plătit!</p>
               <p rend="justify">Era în braţele lui Victor, legănată de apele scânteietoare ale ochilor lui ameţiţi. O dureau ochii. Buzele îi erau obosite, dar dorinţi pătimaşe necunoscute îi treceau prin coapse, prin sâni, şi reînnoiau setea, nesaţul buzelor. Întreaga ei fiinţă urmărea cu ochii deschişi acel soi de înec, de sfârşit şi de început, paradisul din care Eva a fost izgonită, bucuria de a descoperi pământul. Între privirile şi buzele lor nu mai era loc pentru nici o întrebare, nici un gând, nici o teamă. Razele soarelui o căutau, o prindeau, o legănau, le simţea pe braţe, pe pântec, pe coapse. „- Voica, „toată viaţa am aspirat să iubesc o fiinţă cu o dragoste absolută, echivalând cu credinţa care transcende raţiunea din care s-a născut şi care există apoi din propria ei viaţă.„„ Dar până şi în clipele acelea repeta frazele altora. „Actul dragostei nu devine un deliciu senzual, ci un extaz, care face să dispară diferenţa între două fiinţe. Amanţii care cunosc asta, întâlnesc echivalentul morţii şi al poeziei.” Cum a putut să-i şoptească în clipele acelea cuvinte scoase dintr-o carte22, învăţate pe dinafară, repetate poate şi în alte împrejurări. Cum ar putea să-l ierte? Cum ar putea să uite?</p>
               <p rend="justify">—  Ce seară înstelată!</p>
               <p rend="justify">—  Spune Geta.</p>
               <p rend="justify">Ce opacă era seara aceea. Victor îi lua capul în mâini, îi sorbea gura. Pe urmă, nu mai ştie. Izbeau în geam picături ca nişte pietricele. Lovea piatra în geam, în acoperiş, în uşă. Loveau pumnii cuiva care vroia să intre. Amândoi ştiau cine e.</p>
               <p rend="justify">—  Îl mai iubeşti?</p>
               <p rend="justify">—  O întreabă Geta.</p>
               <p rend="justify">—  Mă gândesc numai la el. La tot ce a fost. Numai când îi scriu mă liniştesc.</p>
               <p rend="justify">—  Îi scrii?</p>
               <p rend="justify">Geta, care punea în tot ce făcea şi spunea frâna măsurii, scoase aproape un strigăt.</p>
               <p rend="justify">Dar Voica începu cu glas liniştit, scăzut:</p>
               <p rend="justify">Tu ai murit, pe tine te-ntâlnesc la tot pasul, Tu, cel pe care l-am iubit şi-l iubesc ca pe-un mort.</p>
               <p rend="justify">De ce-mi ieşi în cale ca orice altul?</p>
               <p rend="justify">Din tot ce-a fost patimă şi dezamăgire cât a trecut?</p>
               <p rend="justify">Cât a rămas?</p>
               <p rend="justify">Din zborul meu către tine, spre piscuri muiate-n albastru, Din căderile în prăpăstii îngheţate şi negre, Unde, de ce m-am oprit? Unde mă aflu?</p>
               <p rend="justify">M-ai jupuit, m-ai fărâmiţat, m-ai murdărit.</p>
               <p rend="justify">Cum de-am ieşit din visul ăsta urât mai întreagă, Mai bogată, mai vie?</p>
               <p rend="justify">Tu ai murit. Eu sunt vie.</p>
               <p rend="justify">Şi zilnic aproape de tine mă gândesc la ce-a fost, La ce-o să fie!</p>
               <p rend="justify">Ochii-mi ard de lacrimi încremenite. Sufletul mi-e pârjolit.</p>
               <p rend="justify">Tu ai rămas în amintire întreg, viu, ca o făclie.</p>
               <p rend="justify">Dar tu eşti mort, iubitul meu. Făclia arde la căpătâiul dragostei mele şi nu-mi pare rău.</p>
               <p rend="justify">Dragostea mea a murit, dar în cenuşă mai sunt fărâme incandescente, vii.</p>
               <p rend="justify">Dac-ai veni, dac-ai sufla, s-ar aprinde.</p>
               <p rend="justify">Flăcăruile albastre s-ar roşi, s-ar întinde.</p>
               <p rend="justify">Vâlvătăile m-ar cuprinde iar, fără milă.</p>
               <p rend="justify">Dar tocmai asta nu vreau. Prin ele o dată am trecut, Le-am simţit arsura, M-am zvârcolit în focul dragostei şi n-am pierit.</p>
               <p rend="justify">Am scăpat vie!</p>
               <p rend="justify">Acum, în prospeţimea zăpezii, am simţit ghioceii.</p>
               <p rend="justify">Pe crengi arse de frig simt, presimt mugurii.</p>
               <p rend="justify">Îi văd, îi aud cum se sparg.</p>
               <p rend="justify">Am să-i aştept.</p>
               <p rend="justify">Am să duc întâile frunze, Toată primăvara am s-o duc la mormântul dragostei mele.</p>
               <p rend="justify">Acolo, ştii unde.</p>
               <p rend="justify">Pe maidanul pe care ai zvârlit-o ca pe-un gunoi.</p>
               <p rend="justify">Uite cum străluceşte, Ca un licurici într-o pădure. Noaptea.</p>
               <p rend="justify">Dragostea mea a murit!</p>
               <p rend="justify">Dar uite-o întreagă în steaua de-acolo, Întâia stea pe tot necuprinsul acestui amurg, Uite-o întreagă în lacrima care a rămas agăţată între gene.</p>
               <p rend="justify">De emoţie, Voica nu mai poate articula nici un cuvânt. Geta se întoarce şi-o priveşte, îngrozită. Îi ia mâinile, îi şterge lacrimile care se rostogolesc pe obraz.</p>
               <p rend="justify">—  Aşa de mult îi iubeşti?</p>
               <p rend="justify">—  S-a terminat, Geta, n-avea grijă. Pentru mine iubirea înseamnă vrajă. Şi vraja asta, Victor a rupt-o. Iubirea pentru mine e ca polenul de pe aripile fluturelui. Trebuie să mă ajute să zbor. Victor a risipit polenul. Dar m-a ajutat să mă gândesc la multe lucruri. Şi, încercând să glumească:</p>
               <p rend="justify">—  Tata nu trebuie să ştie că scriu poezii, are şi altminteri destule necazuri cu mine. Cu noi!</p>
               <p rend="justify">Geta îi mângâie obrazul ca unui copil necăjit.</p>
               <p rend="justify">Pe stradă se auzeau paşi. Felele se ridicară în picioare deodată, speriate, ciuliră urechile, apoi se repeziră la fereastră, ca doi căţeluşi care-şi aşteaptă stăpânul.</p>
            </div>
            <div type="div2" rend="P4">
               <head>Capitolul XV.</head>
               <p rend="justify">Horia scoate un pachet de ţigări şi-i oferă lui Barotă.</p>
               <p rend="justify">—  Mulţumesc, m-am lăsat de tutun, tot atunci. Gura parcă-mi era arsă; oamenii cu ochii cât cepele, feţele, încordate, gura, uscată. Aşteptam. Temperatura scădea sub zero grade, minus un grad, minus două, minus trei grade, minus patru.</p>
               <p rend="justify">Barotă urmărea, reflectându-se pe faţa lui Horia, în ochii cu pupilele mărite, pe fruntea lui severă, emoţiile prin care trecuse el însuşi atunci.</p>
               <p rend="justify">—  Şi mai departe?</p>
               <p rend="justify">—  Am ajuns la unsprezece grade. Noi eram mulţumiţi, nu era un succes, dar eram pe calea cea bună.</p>
               <p rend="justify">—  Şi a mai durat mult?</p>
               <p rend="justify">—  Întreabă Horia îngrijorat, uitând că antigelul a fost găsit cu ani în urmă; parcă se temea să nu îngheţe motoarele, să nu se oprească.</p>
               <p rend="justify">—  Zile şi nopţi de-a rândul până am ajuns la douăzeci de grade. Minus douăzeci de grade. Produsul nostru avea aceeaşi eficacitate cu paraflowul care nu se mai putea importa.</p>
               <p rend="justify">—  Frumoase clipe!</p>
               <p rend="justify">—  Şopteşte Horia.</p>
               <p rend="justify">—  Da, sunt clipe care te despăgubesc de toate înfrângerile şi te fac să vezi că viaţa e totuşi frumoasă.</p>
               <p rend="justify">—  Totuşi – repetă Horia oprindu-se în faţa laboratorului. Înţeleg de ce e Geta mândră de tatăl ei.</p>
               <p rend="justify">—  Da, e mândră?</p>
               <p rend="justify">—  Întreabă Barotă cu un zâmbet care-i luminează faţa încălzită, faţa întinerită, o faţă de copil.</p>
               <p rend="justify">—  Geta spune: „Gând tata zâmbeşte, parcă înfloreşte o livadă”.</p>
               <p rend="justify">—  Fetele mele sunt tari în vorbe meşteşugite. Voica scrie poezii şi crede că nu ştiu.</p>
               <p rend="justify">Era dornic să ajungă mai repede acasă. I se întâmpla adeseori să-i fie dintr-o dată aşa dor de fetele lui! Dar Horia, nesăţios, punea mereu întrebări.</p>
               <p rend="justify">—  Şi când aţi ajuns la faza industrială totul a mers normal?</p>
               <p rend="justify">—  Aş, de unde! S-au schimbat dozajele de materii care trebuiau să intre în reacţie, s-au variat timpii de lucru. Nu ştiam unde e clenciul. Când măsurăm temperatura lichidului din recipient, temperatura era într-un fel, când introduceam clorul, creştea.</p>
               <p rend="justify">—  Temperatura?</p>
               <p rend="justify">—  Da, acolo ne-am poticnit.</p>
               <p rend="justify">—  Acum ştiu – sare Horia – şi dacă aş avea pe cineva să mă ajute.</p>
               <p rend="justify">—  Păi, eu de ce sunt aici?</p>
               <p rend="justify">—  Dar. Horia se bâlbâie de emoţie.</p>
               <p rend="justify">—  Durează patru ore numai pregătirea băii! Şi, ridicând privirea spre cer:</p>
               <p rend="justify">—  A apărut o stea!</p>
               <p rend="justify">—  Nu-i nimic, stelele o să aştepte!</p>
               <p rend="justify">Se apucară de treabă, în tăcere, ca şi cum de ani de zile ar fi lucrat cot la cot: Barotă – liniştit, abil, atent, Horia – cu privirea concentrată, severă.</p>
               <p rend="justify">—  Totul e acum, când punem la fiert, să reuşim să menţinem temperatura între 100-120 de grade. Altfel se strică electrolitul. Nu-i uşor să menţii temperatura între 100-120 de grade! Totul depinde acum de asta! Aşa încât, te rog să închizi robinetul de gaz, mai mic sau mai mare, exact cum am să spun eu.</p>
               <p rend="justify">Horia vorbea pe un ton autoritar, care nu-l mai supăra pe Barotă.</p>
               <p rend="justify">—  Să nu depăşească pentru nimic în lume 120 de grade.</p>
               <p rend="justify">Nu-i băiat rău, gândi Barotă, dar îi lipseşte stăpânirea de sine. Îi venea să-i spună: Ţine-ţi firea, băiete. Dar se reţinu şi cu atenţia încordată, liniştit, vrând parcă să-i transmită calmul lui, să-i dea o lecţie de stăpânire de sine, puse mâna pe robinet.</p>
               <p rend="justify">—  Deschide – porunci Horia, ca un comandant de vapor. 90. 90,5. 100. Mai mare. 115. Atenţie! Strânge! Închide!</p>
               <p rend="justify">Temperatura creştea.</p>
               <p rend="justify">—  Strânge. Strânge.</p>
               <p rend="justify">—  Strigă Horia.</p>
               <p rend="justify">Degeaba încearcă Barotă să strângă, robinetul e înţepenit.</p>
               <p rend="justify">—  Strânge!</p>
               <p rend="justify">—  Urlă Horia ca ieşit din minţi.</p>
               <p rend="justify">—  Riscăm totul acum. 120.</p>
               <p rend="justify">Barotă priveşte împrejur. Horia nu înţelege ce-l preocupă tocmai acum când totul e în joc. Dar cât ai clipi, Barotă pune mâna pe o bucată de pânză subţire, înfundă gura de gaz, cere un cleşte. Horia a înţeles şi-i întinde cleştele. Barotă reuşeşte să înfunde focul cu palma. Îl ustură groaznic, dar a reuşit să menţină temperatura la 120 de grade.</p>
               <p rend="justify">—  E bine!</p>
               <p rend="justify">—  Strigă Horia. 120 de grade! Electrolitul e preparat. Acum eu am să măsor densitatea, dumneata ai să notezi variaţia ei, în timp ce scade temperatura. Aşteptăm până la optzeci.</p>
               <p rend="justify">„Oare băiatul ăsta n-a văzut că mi-am ars palma?” – dar, descleştându-şi dinţii, Barotă întreabă:</p>
               <p rend="justify">—  Şi acum?</p>
               <p rend="justify">—  Legăm pe bara catodică oţelul respectiv. Te rog, dă drumul la curent. Bine! Acum potrivim tensiunea şase volţi. Cu densitatea 40 de amperi.</p>
               <p rend="justify">—  Cât timp trebuie să rămână oţelul în baie?</p>
               <p rend="justify">—  Cinci minute.</p>
               <p rend="justify">„Uşor de spus”, mormăie Barotă, care ar vrea să aibă răgazul să-şi sufle în palmă. Trec două minute fără o singură vorbă. Trec greu. Horia şi Barotă stau încordaţi cu câte un termometru în mână. Nu vorbeşte decât arsura din palma lui Barotă şi răspunsul lui tăcut. „Bine că am salvat electrolitul. Să vedem acum unde-i clenciul!”</p>
               <p rend="justify">Horia verifică temperatura:</p>
               <p rend="justify">—  Avem tocmai optzeci de grade.</p>
               <p rend="justify">—  Nouăzeci şi cinci – spune Barotă.</p>
               <p rend="justify">Horia încruntat măsoară iar şi repetă răspicat:</p>
               <p rend="justify">—  Optzeci.</p>
               <p rend="justify">Barotă nu se lasă. Vâră iar termometrul în lichid, îl scoate şi, în aparenţă, liniştit:</p>
               <p rend="justify">—  Nouăzeci şi cinci.</p>
               <p rend="justify">O  clipă se privesc unul pe celălalt, faţă-n faţă, se înfruntă ca doi cocoşi. În ochii lui Horia scapără insulte: „Eşti nebun!” „Ce, sunt chior?” întreabă privirea lui Barotă.</p>
               <p rend="justify">Dar nu se pronunţă nici un cuvânt.</p>
               <p rend="justify">Barotă nu mai simte arsura din palmă. Horia a vârât iar termometrul:</p>
               <p rend="justify">—  Optzeci!</p>
               <p rend="justify">Barotă mai măsoară şi el o dată şi, încleştându-şi fălcile, strângând pumnii ar vrea să lase totul baltă, şi să-i întoarcă spatele acestui zevzec. Dar faţa lui Horia se înseninează în aşa măsură, sprâncenele se ridică pe frunte atât de caraghios, colţurile gurii exprimă atâta bucurie, încât Barotă aşteaptă o explicaţie.</p>
               <p rend="justify">—  Ia să vedem unde pui dumneata termometrul!</p>
               <p rend="justify">Întrebarea e atât de liniştită, tonul atât de vesel, încât Barotă nu mai pricepe nimic.</p>
               <p rend="justify">—  Uite aici, lângă piesă l-am pus. Aici…</p>
               <p rend="justify">—  Lângă piesă? Chiar aici? Glasul lui Horia e din ce în ce mai emoţionat, pupilele dilatate, faţa numai surâs şi blândeţe. Aici.</p>
               <p rend="justify">Barotă nu mai ştie ce să creadă.</p>
               <p rend="justify">—  Ei, vorbeşte odată!</p>
               <p rend="justify">—  Acum am înţeles!</p>
               <p rend="justify">E  atâta uimire, atâta naivă uimire în ochii măriţi şi uşor umeziţi ai lui Horia, că oricine ar putea citi în ei fericirea, dar Barotă tocmai îşi pierde răbdarea şi ridică vocea, de parcă Horia ar fi surd:</p>
               <p rend="justify">—  Ei, ce-i aici? Ai găsit clenciul?</p>
               <p rend="justify">Horia şi-a dat seama că electrolitul, în imediata apropiere a metalului introdus rămâne mai cald, iar spre zonele îndepărtate mai rece. Că această diferenţă nu se producea în baia cea mică, unde cantitatea de metal e neînsemnată, ci numai aici, unde cantitatea mare de metal influenţează temperatura electrolitului.</p>
               <p rend="justify">—  Uite-aici, în jurul piesei – strigă Horia – unde pui dumneata termometrul, temperatura e mai mare. Apoi, mai domol:</p>
               <p rend="justify">—  Din cauza piesei, electrolitul se încălzeşte mai mult aici, temperatura se ridică la nouăzeci şi cinci de grade. Iar eu am nevoie de optzeci. Degeaba aveam eu optzeci în celelalte puncte. Tocmai aici, unde mă interesează pe mine să fie optzeci, aici e mai mult. Uite de ce nu reuşeam.</p>
               <p rend="justify">—  Păi asta ni s-a întâmplat şi nouă atunci cu paragelul, se luminează Barotă. Ne trebuie un agitator. Să uniformizăm temperatura, aşa am făcut şi noi atunci. Doar am vorbit de agitator.</p>
               <p rend="justify">—  De unde să-l iau acum?</p>
               <p rend="justify">Horia era atât de fericit, că nu mai vedea în faţa ochilor. Barotă pune mâna pe o baghetă de sticlă.</p>
               <p rend="justify">—  Poftim!</p>
               <p rend="justify">—  Nu, ţine-l dumneata. Trebuie să agiţi tot timpul baia.</p>
               <p rend="justify">—  Mie-mi spui?!</p>
               <p rend="justify">Şi, în timp ce agita lichidul, Horia, cu inima bătându-i de parcă ar fi trebuit în clipa următoare să smulgă o stea de pe cer, scoase bucata de oţel din baie şi, transfigurat de parcă zeci de reflectoare aruncau asupra lui lumina, i-o întinse lui Barotă.</p>
               <p rend="justify">—  Argint curat! Aur alb. Ce zici?</p>
               <p rend="justify">Şi Horia luă câteva bisturie, le introduse în baie şi, fără să spună vreun cuvânt, aştepta, nu ca un inginer, ci ca un copil, să se repete minunea. Apoi, scoţându-le pe rând, i le arătă lui Barotă.</p>
               <p rend="justify">—  Ei, ce zici, lucesc? Taie? Sunt ascuţite? Şi, tot el, cu naivă mândrie: Uite, taie ca briciul. Şi, smulgându-şi un fir de păr din cap, îl taie cu bisturiul în două.</p>
               <p rend="justify">Barotă luă cuţitaşul şi, la fel de copilăros, întinse uşor ascuţişul pe încheietura mâinii. Horia îl luă de braţ.</p>
               <p rend="justify">—  Să mergem. Uite ce noapte frumoasă!</p>
               <p rend="justify">Bolta era sinilie, stropită cu paiete de argint.</p>
               <p rend="justify">—  Să mergem – spuse Barotă. Geta o să ne facă un ceai.</p>
               <p rend="justify">Horia era atât de turburat, încât nu mai putu scoate un cuvânt. Cum de-a înţeles Barotă că dorinţa lui cea mai mare ar fi s-o vadă pe Geta? Să-i spună: „Acum ştiu ce fel de om e tatăl tău. Acum te înţeleg.”</p>
               <p rend="justify">—  Dar poate s-a culcat – încearcă o ezitare de bună creştere.</p>
               <p rend="justify">—  Sunt sigur că fetele mele mă aşteaptă. Avem şi o sticlă de vin. Am pregătit-o ca s-o sărbătorim pe Voica.</p>
               <p rend="justify">O  umbră trece peste bucuria lui Barotă. E ziua lui Victor. Sindrofia de sus nu-i pentru fata lui o încercare prea grea?</p>
               <p rend="justify">—  Nu ştiu cum să-ţi mulţumesc. Spune Horia.</p>
               <p rend="justify">—  Lasă, o să ai prilejuri destule. Dacă Geta o să fie mulţumită. Şi căutând să-şi stăpânească tulburarea: Să ştii că fata asta nu-i uşor de strunit.</p>
               <p rend="justify">—  Ştiu!</p>
               <p rend="justify">—  Se repezi Horia.</p>
               <p rend="justify">—  Ei, cum aşa? Vă cunoaşteţi numai de câteva luni.</p>
               <p rend="justify">—  Mă cunosc pe mine de 25 de ani.</p>
               <p rend="justify">Horia îi amintea lui Barotă propria lui tinereţe.</p>
               <p rend="justify">—  Dar pe ea, „mâţa blânda”. O cunoşti? Sau ea nu intră în socoteala asta?</p>
               <p rend="justify">—  Mai întâi nu mi se pare blândă.</p>
               <p rend="justify">—  Ei, asta-i bine. E bine că ţi-ai dat seama. Ai văzut că din te miri ce se întunecă şi începe să tacă, şi tace, şi creşte în ea supărarea, ca un aluat în care ai pus drojdie şi l-ai aşezat pe marginea plitei.</p>
               <p rend="justify">—  Asta mă scoate din sărite. Aş vrea, când o supără ceva, să-mi spună fără ocol. Aşa, de la obraz. Să vedem ce-i de făcut, poate are dreptate.</p>
               <p rend="justify">—  Sigur, aşa ar fi bine. Dar ea nu-i aşa cum ar fi bine, nu e aşa cum vrem noi, e aşa cum e.</p>
               <p rend="justify">—  Învăţul are şi dezvăţ.</p>
               <p rend="justify">—  N-are, Horia, ascultă-mă pe mine. Fetele mele sunt gemene, dar nu seamănă una cu alta. Voica, ce-i în guşă şi-n căpuşă. Pe ea n-o jigneşti cu una cu două. Foc de paie, se supără şi-i trece. O singură dată şi-a pierdut capul, dar chiar şi atunci când am întrebat-o: „Te doare tare?” – mi-a răspuns: „Da, mă doare, dar când mă doare, cânt mai frumos. Şi pentru mine asta-i totul.” Geta pare mai rece, mai chibzuită, dar e mai pătimaşă, mai dârză.</p>
               <p rend="justify">—  Lasă că ştiu eu cum e GETA!</p>
               <p rend="justify">—  Îşi pierde Horia răbdarea. Şi îmi place aşa cum e. Şi chiar dacă nu-mi place totdeauna, e a mea.</p>
               <p rend="justify">Barotă rămâne o clipă încurcat. Caută să-l înţeleagă pe tânărul ăsta, aşa de sigur de el şi atât de stăpân pe fata lui. Ar vrea parcă să-i ceară socoteală, ce înseamnă „e a mea”, dar, punându-i uşor mâna pe umăr, îl priveşte drept în faţă.</p>
               <p rend="justify">—  Aşa şi trebuie să fie. Eu am alintat-o. Tu să rupi pisica.</p>
               <p rend="justify">—  Cum să rup pisica?</p>
               <p rend="justify">—  La ţară, când ginerele trece pragul casei cu mireasa în braţe şi-i iese pisica în cale, lasă mireasa jos, ia pisica şi-o rupe în două. ca să vadă nevasta ce bărbat straşnic este el, şi să-i ştie de frică.</p>
               <p rend="justify">Şi Barotă începe să râdă cu poftă.</p>
               <p rend="justify">Horia ascultă acest râs sănătos, familiar, pe care parcă în copilărie, cândva, îl mai auzise, care parcă-i însoţise primii paşi, primele jocuri, şi după care, fără să ştie, tânjise.</p>
               <p rend="justify">—  Trebuie să inventăm altceva, metoda cu pisica e depăşită.</p>
               <p rend="justify">Horia privea acum cu ochi senini de copil pomii ninşi de petale. În copaci sclipea câte o stea jucăuşă. „Viaţa e totuşi frumoasă. Totuşi. Totuşi.”</p>
            </div>
            <div type="div2" rend="P4">
               <head>Capitolul XVI</head>
               <p rend="justify">—  Spune, Miso, cum îl chema pe ăla care ţinea pământul în cap?</p>
               <p rend="justify">—  Atlas!</p>
               <p rend="justify">—  Şi, privind-o pe Clemansa cu bănuială:</p>
               <p rend="justify">—  Spune drept, nu l-ai visat pe Barotă în chip de Atlas?</p>
               <p rend="justify">—  Da. Nu.</p>
               <p rend="justify">—  Se bâlbâi Clemansa.</p>
               <p rend="justify">—  Am visat că umblă musafirii în cufăr şi m-am repezit să văd ce şi cum. Când colo, în bucătărie, mă pomenesc că dă unul peste mine. Unul din ăia cu chica netunsă. Vorba ta, Miso: să-l duci la tuns ca pe căţeluşii flocoşi. Mi-e frică să nu-mi fure sifoanele. De câte ori e o sindrofie la noi în pod, dispar două-trei sifoane.</p>
               <p rend="justify">—  Cum adică, fură lumea asta bună?</p>
               <p rend="justify">—  Ei, nu fură, dar ia. Şi pe urmă le vinde.</p>
               <p rend="justify">—  Şi-ţi aduc banii?</p>
               <p rend="justify">—  Aş, de unde! Cumpără vin cu sifoanele mele. I-auzi, Miso, ce cântă! Nu e Steluţa? Şi Clemansa începe să fredoneze: – „Tu care eşti pierdută în neagra veşnicie.”</p>
               <p rend="justify">—  Isprăveşte, că mi-e rău şi romanţele astea totdeauna mi-au făcut greaţă.</p>
               <p rend="justify">—  Steluţa? Vai, Miso, ce melodie. A compus-o vărul nostru Florescu. Să ştii că de la el a moştenit Victor talentul.</p>
               <p rend="justify">—  Te-am întrebat dac-a venit.</p>
               <p rend="justify">—  Nu ştiu, că m-a furat somnul.</p>
               <p rend="justify">—  Şi l-ai visat pe Barotă?</p>
               <p rend="justify">—  Vai, se poate. Nici pomeneală.</p>
               <p rend="justify">Privirea Artemizei avu o licărire de satisfacţie. „Pe cine va minţi Clemansa când eu n-o să mai fiu? De cine se va feri? Cui îi va pune întrebări? Cine îi va răspunde? Dar oare s-ar putea să nu mai fiu?” întrebarea i-a venit de multe ori în minte în ultimele zile, dar a gonit-o în grabă. „Sunt laşă? Nu. Nu de moarte mă cutremur. Dar nici de veşnicia ei. Moartea, să fie sănătoasă, când are să vină, am să-i spun: „N-am trăit degeaba. Nu-mi face plăcere să mor, dar nici n-am să mă tocmesc cu dumneata„.” Şi un surâs amar îi strânge gura, îi subţie buzele albe. Şampania trebuie să fie cu pricina. Niciodată n-a suportat şampania. I-a plăcut vinul bun. Dar cu Elena n-a fost chip. A stăruit ca niciodată. Excesiv de veselă, cu sticla înfăşurată în şervet: „Hai să ciocnim de ziua lui Victor!” Nu mai părea deloc îngrijorată de lipsa lui Victor. Repeta: „O să vie. Are o şedinţă şi pe urmă vine.” Zâmbea misterios: „Vine.” Într-o mână ţinea o farfurie cu tort de moca, în cealaltă sticla de şampanie şi o îndemna: „Hai, Miso, lasă regimul.” Purta o rochie transparentă, rochia roşie de seară a Clemansei, dar fără juponul lung de tafta. I se vedeau picioarele, ca nişte fuse, de la genunchi în jos. Cred că atunci m-a apucat o ameţeală. Sau poate din pricina Armandei, care, spălăcită cum e, şi-a pus o rochie roz ca petalele de trandafir, din care se făcea dulceaţă, în copilăria ei. Ligheane pline de petale, pentru o dulceaţă care nu-i plăcea.</p>
               <p rend="justify">—  Clem, de ce ţi-ai pus şi tu capotul ăsta de culoarea zmeurei? Parcă v-aţi vorbit, să veniţi aici la mine în culori leşinate, de şerbeturi, de dulceţuri, de compoturi şi siropuri!</p>
               <p rend="justify">Clemansa vede pe masă resturile de tort şi de pişcoturi şi se miră că Misa, care nu suportă un băţ de chibrit în scrumieră, rabdă toată mizeria asta. Deodată îşi dă seama că paharele sunt ale ei.</p>
               <p rend="justify">—  Paharele! Le aveam în bufet. Încuiate. Cristalele mele! Şi-o fi potrivit cheile! Elena e în stare să-mi umble şi în cufăr. M-a întrebat de un combinezon de tafta. Mă duc să văd, Miso!</p>
               <p rend="justify">Dar Artemiza îi apucă braţul cu toată puterea. Capul i se învârteşte, stomacul i se strânge, o vede ca în vis pe Elena cu rochia transparentă şi vomită.</p>
            </div>
            <div type="div2" rend="P4">
               <head>Capitolul XVII.</head>
               <p rend="justify">Victor se îndrepta fără grabă spre casă. Nu e uşor să suporţi o şedinţă de opt ore şi să pleci cu un vot de blam în spinare. Parcă ar avea o cocoaşă. Poate că e mai bine aşa. S-a spart buba. A curs puroiul. Dar n-a fost uşor. Nu-i uşor să stai cu sufletul la gură, să vezi cum trece atenţia de la unul la altul, cum îţi vine rândul să fii arătat cu degetul. Ai laşitatea să speri că numai tu vei scăpa. Aştepţi o minune când deodată auzi: „Un demagog, un stângist.” Şi cine te arată cu degetul? Cel mai bun prieten. Costache! Da, mi-a fost devotat – trebuie să recunoască Victor – poate prea devotat. Era sigur că toate mi se cuvin, pentru talentul, pentru cultura mea. Credea în cinstea mea sufletească. N-am să uit spaima din ochii lui, când Nicoleta a declarat cu glas tare că trăieşte cu mine! Privirea lui asupra mea. Cred că aşa s-a uitat Cezar când Brutus i-a înfipt pumnalul: „Tu, Victor, tu prietenul meu!”. Credeam că ştie. Şi doar i-am spus. Mă credea beat. Nu-şi închipuia că sunt în stare de o ticăloşie. Şi Victor îşi închipuie că-i povesteşte Artemizei ce s-a întâmplat: La început am fost criticaţi toţi trei că umblăm prin cârciumi, ne îmbătăm. Costache mai ales a fost luat în tărbacă. I se imputa că ascultă anecdote reacţionare, că râde şi face haz de ele. Întrebat dacă ştie că Nicoleta nu e fata unui inginer dispărut pe front, aşa cum declarase ea, ci a unui mare antreprenor de case care a lăsat blocuri neterminate şi a fugit în străinătate cu banii, Costache a spus că nu ştie. Eu ştiam, dar am negat. Centrul atenţiei a trecut, atunci, de la Costache la Nicoleta. A fost chemată să iasă în faţa sălii pline. Cerul era purpuriu. Obrajii ei, la fel. La toate întrebările Nicoleta a răspuns da! A mărturisit fără ruşine că trăieşte cu mine. Costache aştepta să neg. Mi-era milă de el, mi-era ruşine de mine. Costache era singurul om care credea în mine. Ştiam că e cinstit şi o iubeşte pe Nicoleta. Am tăcut. N-aveam ce să spun, n-aveam nici o scuză. M-am liniştit când, cu tot calmul ei aparent, încolţită, şi-a ieşit din sărite şi a mărturisit că mai are legături de dragoste cu alţi doi studenţi. Erau prieteni între ei, şi nu ştia unul de altul. Furioşi că au fost trădaţi, a început fiecare să spună tot ce ştia despre Nicoleta: că urăşte regimul, că umblă prin cârciumi, că vine acasă la mine unde se fac orgii. Costache, întrebat dacă e adevărat, a făcut semn că nu poate vorbi. Buzele îi tremurau fără să poată scoate un cuvânt. Înţelegeam tot ce se întâmplă cu el. Aşteptam să vorbească. „Am fost înşelat în dragostea mea – a spus – în încrederea mea în prietenie. Mi-e foarte greu acum. Dar nici o sancţiune n-o voi socoti prea aspră. Trebuia să ştiu că, de la anumite poezii de sertar, de la anumite anecdote până la ura împotriva regimului e numai un pas. Trebuia să fiu necruţător, să smulg masca de pe feţele astea.” Şi a arătat spre Nicoleta, spre mine. S-a cerut excluderea noastră. M-am uitat în jurul meu şi parcă nu înţelegeam ce se-ntâmplă. Nu ştiam că sunt atât de legat de Costache, că ar putea să mă doară atât! Nu ştiam cum m-am legat de fiecare. Parcă mă aflam în faţa unei prăpăstii şi cineva se pregătea să-mi dea un brânci. Dar cred că în privirea mea era atâta groază şi o rugăminte atât de disperată, încât s-au găsit oameni care mi-au sărit în ajutor, m-au apărat. Au vorbit de talentul meu, de curajul meu, de exigenţa mea artistică, de generozitatea mea. Nu ştiam că sunt atât de iubit, atât de preţuit. „Are talent.” Şi, din felul cum vorbeau despre talentul meu, aflam că am prieteni tocmai în clipa în care-i pierdeam. Mama îmi băgase în cap că numai ea mă iubeşte. M-a împiedicat să cred în ceilalţi, să cred în ceva, să zbor cu propriile mele aripi. Mi le-a frânt de îndată ce am avut un elan. Totuşi, în timpul şedinţei, când cineva a îndrăznit s-o atace, i-a luat apărarea. Şi chiar acum când urca scările, imaginând îngrijorarea ei, se simţi încărcat de afecţiune. Uşa era încuiată. Nu se aştepta. Nu-i nimic, o să treacă pe la Artemiza să-i povestească toate prin câte a trecut. Ea găseşte soluţii în orice împrejurare.</p>
               <p rend="justify">În capul scării, Victor ascultă vociferările din pod. Dar în loc s-o ia la dreapta, spre bucătărie, o ia la stânga, trece prin odaia Clemansei şi dă buzna la Artemiza. Dar se opreşte în prag. Misa vărsa. Clemansa îi ţinea fruntea peste lighean.</p>
               <p rend="justify">„Bătrânele s-au îmbătat! Cum au ajuns în halul ăsta! Trebuie să fi năvălit diverşi nepoţi şi verişori să ciocnească cu ele, şi-au bătut joc!” Furios, trece prin bucătărie, vrea să intre în pod să-i dea afară pe toţi, dar, găsind uşa crăpată, se opreşte, după obiceiul Clemansei.</p>
               <p rend="justify">„Nu se poate!” Victor strânge pleoapele, ca să poată deschide apoi ochii mai bine. Elena, într-o rochie ca flacăra, îmbrăcată peste un combinezon prea scurt, părea, după părerea lui, goală. Un omuleţ agitat, pirpiriu, care – după unele poveşti auzite în casă sau unele fotografii din album, trebuie să fie „generalul”, fostul logodnic al Misei – gesticula şi sărea, ca şi când ar fi fost tras de sfori nevăzute. În mână avea un pantof, pe care-l băga sub nas vărului Basil.</p>
               <p rend="justify">—  Daţi-mi voie. Am zis pinteni de argint şi lamă de Saumur. Când zic lamă de Saumur, eu ştiu ce vorbesc.</p>
               <p rend="justify">—  Se supără generalul.</p>
               <p rend="justify">—  Să bem un pahar pe chestia asta, să ciocnim cu frumoasa Elena.</p>
               <p rend="justify">Dar vărul Basil, fostul cavalerist, părea foarte supărat:</p>
               <p rend="justify">—  Mon général, dumneata să te ocupi de istorie şi geografie. Eu, personal, am purtat pinteni de Saumur.</p>
               <p rend="justify">—  Daţi-mi voie – se îndârji generalul – pintenul e pinten şi – arătând călcâiul pantofului – are aici, în coadă, o tijă cu o rotiţă, pe când lama.</p>
               <p rend="justify">Dar cavaleristul, bătându-se cu pumnul în piept repeta:</p>
               <p rend="justify">—  Pinten, mon général. Eu, personal, am purtat pinteni de Saumur. Şi, ca să fie mai convingător, îşi izbi călcâiele milităreşte şi dădu pe gât paharul cu vin.</p>
               <p rend="justify">—  Lamă de Saumur şi pinteni de argint – se răsteşte generalul, şi, ridicând pantoful în aer – ofiţerii ruşi aveau pinteni de aur.</p>
               <p rend="justify">—  Şi atunci, mon général – sughiţe vărul Basil – 'mneata pretinzi că eu mint? Şi atunci, 'mneata crezi că eu n-am purtat cizme Chantilly?</p>
               <p rend="justify">Generalul ridică un deget ameninţător.</p>
               <p rend="justify">—  Chanteclair! Am zis pinteni de argint şi lamă de Saumur.</p>
               <p rend="justify">Şi, supărat, aruncă pantoful Elenei în aer.</p>
               <p rend="justify">De departe cineva strigă: Banco!</p>
               <p rend="justify">Pe fereastra deschisă intra fără cruţare aerul rece. Artemiza parcă înviase din morţi. Privea ca pe un miracol puzderia de stele şi mirosea cu plăcere rufele curate, proaspăt schimbate şi mâinile spălate cu săpun de lavandă. Dar grija ei în legătură cu Victor revenea dureroasă.</p>
               <p rend="justify">—  Spune, Miso, tu crezi că se mărită fără biserică fetele lui Barotă?</p>
               <p rend="justify">—  Fără.</p>
               <p rend="justify">—  Nuntă fără biserică! Strâmbă din nas Clemansa.</p>
               <p rend="justify">—  Fără lăutari să nu fie!</p>
               <p rend="justify">—  Mie şi acum îmi pare rău că nu m-am cununat cu Mac la Sfântu Iosif. Să ne cânte orga din Lohengrin.</p>
               <p rend="justify">—  Şi fără orgă, crezi că nu-ţi punea coarne?</p>
               <p rend="justify">—  Căuta s-o încerce Artemiza. Şi, în gândul ei: „Trebuie să aflu, dacă ştie sau nu. Nu vreau să mor până nu aflu.” Un fel de nerăbdare de a pune ordine în tot ce era nelămurit, un fel de presimţire că evenimentele se precipită nu-i mai dădeau astâmpăr. N-ar şti să spuie ce evenimente. Dar ar vrea să scape de sindrofia din pod, de invitaţii Elenei. Ar vrea să stea de vorbă cu Victor. „Ţiu la el ca la ochii din cap”, îşi mărturiseşte într-un moment de slăbiciune. „Aş vrea să realizeze el visul meu. Aş fi vrut să ajung o mare actriţă, dar prejudecăţile, timpurile mi-au stat în cale. Timpurile s-au schimbat. Lui, nimic nu-i stă în cale. Văd că scrie toată noaptea. Mi-a stilizat sonetele şi a început să le traducă el mai departe. Dar poeziile lui? De ce nu mi le mai citeşte, de ce nu le publică? E veşnic nemulţumit, sceptic. Fuge şi de formule care-l îngrădesc, şi de cele depăşite, de drumuri bătute. Caută. Se caută. Nu-i limpezit sufleteşte. Pentru Costache, fiecare vers tipărit e o victorie. Are fascinaţia prezentului. E sincer în tot ce face. Victor are nostalgia sincerităţii şi un ochi critic necruţător.” Totuşi e convinsă că o să răzbească. Trebuie să stea de vorbă cu Victor, trebuie să-i spuie sau mai bine să-i scrie.</p>
               <p rend="justify">Clemansa stătea ca pe jeratec:</p>
               <p rend="justify">—  Miso, m-aş duce să văd.</p>
               <p rend="justify">—  Ce să vezi, Clem? Stai aici şi spune-mi de ce mă pândeai într-o seară când mă înapoiam acasă? Stăteai în poartă. Mă aşteptai. De altfel, seară de seară mă pândeai când mă-ntorceam acasă. E mult de-atunci. Dar ia adu-ţi aminte. Şi nu te mai uita la mine aşa. Numai porcul are o privire sticloasă, ca a ta. Se vede că nu cunoaşte adevărata frică. Singura lui frică e că va fi tăiat. Intensitatea din privirea lui e numai lăcomie, dincolo de care urmează o indiferenţă – eu aş numi-o porcină. Dar despre altceva vorbeam. Da, eu mă mutasem aici, voi locuiaţi dincolo, în casa tatei. De ce mă pândeai la poartă, când mă înapoiam de la treburile mele? De ce mă pândeai, de ce stăruiai să vin la voi? Mac pândea şi el la fereastră. De ce mă pândea? De cum mă vedea intrând, se repezea să-mi pună un scaun sub c.</p>
               <p rend="justify">—  Vai, Miso, urât mai vorbeşti!</p>
               <p rend="justify">—  Lasă asta şi răspunde-mi: de ce eraţi voi în întrecere: „Vrei o cafea, Misico? Uite, am pus de cafea. E gata cafeaua. Vrei un pahar de vin bun? Un coniac. Un măr ionatan?”</p>
               <p rend="justify">Clemansa respiră, în sfârşit, liniştită:</p>
               <p rend="justify">—  Miso, ştii, noi te iubeam.</p>
               <p rend="justify">—  Bine, bine. Dar chiar aşa, ca să mă pândiţi şi să mă duceţi în casă la voi seară de seară, aproape cu forţa!</p>
               <p rend="justify">—  Vezi, Miso, ca să spun drept, noi ne mai şi plictiseam câteodată. Mac se plimba prin casă cu mâinile la spate, eu dădeam pasienţe. Tu ştiai câte-n lună şi în stele. Ne mai dezmorţeai.</p>
               <p rend="justify">—  Va să zică asta era.</p>
               <p rend="justify">—  Sigur că asta. Tu toate le ştiai, Miso, toate noutăţile. Şi acum tot aşa. Chiar mă gândesc, când tu n-ai să mai fi.</p>
               <p rend="justify">—  De ce crezi tu că n-am să mai fiu?</p>
               <p rend="justify">—  Fiindcă tu eşti mai mare.</p>
               <p rend="justify">—  Răspunde Clemansa serioasă.</p>
               <p rend="justify">Artemiza ar vrea să râdă, dar nu are forţa. Schiţează doar o grimasă.</p>
               <p rend="justify">—  Da, ai dreptate, eu sunt mai mare şi, pe deasupra, am icter. Nu-i aşa, Clem, că te gândeşti şi la asta? Parcă aşa a-nceput şi boala lui Mac. Numai că el a acceptat operaţia. N-a ştiut că l-au deschis şi l-au închis. Eu refuz să mă taie.</p>
               <p rend="justify">—  Lasă, Miso. Acolo a fost altceva. Şi, vrând să schimbe vorba:</p>
               <p rend="justify">—  Ia spune, tu care le ştii pe toate, crezi că ăştia, aşa cum ar fi vecinul de jos, crezi că se mărită fetele lui fără zestre?</p>
               <p rend="justify">„Nu-i proastă soră-mea, e şireată, gândeşte Artemisa, altminteri nu se poate. Toate certurile mele cu Mac aveau loc sub nasul ei, certuri camuflate, bineînţeles. Insulte! Eu, prefăcându-mă că povestesc un proces pe care îl studiam, ajungeam la concluzia că bărbatul e o bestie! El istorisea, chipurile, păţania unui prieten şi ajungea la concluzia că femeia e o târfă! Clemansa dădea pasienţe şi arbitra aceste discuţii. Şi, culmea, ţinea cu femeia, apăra târfa. Ştia că e vorba de mine? Atunci e şi mai ciudat.”</p>
               <p rend="justify">—  Ascultă, Clem.</p>
               <p rend="justify">Prin uşa întredeschisă, Victor văzu înşirat pe lada Clemansei grupul eteroclit: cele patru mătuşi de la Cotnari şi scumpa lor nepoată, Armanda.</p>
               <p rend="justify">Vărul Julien, cu figura lui preţioasă, nasul lung, subţire, privirea mioapă cu ochelarii de sticlă groasă, gusta încântat dintr-un pahar de vin. „Delegaţia” vorbea pe diferite voci, dar exact ca din carte, şi precipitat, să nu-şi piardă şirul.</p>
               <p rend="justify">—  Conţine alcool etilic, care. Însoţit mai ales în ţările calde. De slabe proporţii de alcool propilic, butilic, aminolic, caproic, etcetera. Explica „Iasca”, cea mai în vârstă şi mai uscată dintre mătuşi.</p>
               <p rend="justify">—  Un procentaj foarte variabil de zahăr, albumină, urme de coritină, atât de utile pentru materia cerebrală, completa bondoaca, ducând arătătorul la tâmplă.</p>
               <p rend="justify">Iar a treia, cu vocea piţigăiată:</p>
               <p rend="justify">—  De asemenea şi eter oneantic şi eterat, veritabile parfumuri.</p>
               <p rend="justify">Julien, buimăcit, îşi potrivea ochelarii.</p>
               <p rend="justify">—  Şi acid carbonic, două grame la litru – adăugă Armanda, cu glasul duios: E contra insensibilităţii mucoasei gastrice. Şi se opune la oxidarea vinului care, când se produce, e fatală buchetului. Şi, văzând că mătuşile nu intervin, încheie curajos, ca la examen:</p>
               <p rend="justify">—  Acidul succinic cu glicerina este factorul preponderent în savoarea vinului.</p>
               <p rend="justify">Ameţit şi neştiind cum să scape de erudiţia „delegaţiei”, Julien păru încântat de apariţia unei femei planturoase, gătită cu o capă de vulpi argintii, peste o rochie uzată, înflorată, care-l luă de braţ.</p>
               <p rend="justify">La început, pe Victor îl zăpăci această lume scoasă parcă din naftalină şi adunată la sindrofia din pod. Dar, ca-ntr-un tablou de Breughel, începu să se desluşească treptat fiecare personaj cu individualitatea lui proprie, cu anecdota pe care şi-o amintea. Capul de cal era Yvonne, „domniţa”, cu care maică-sa visa să-l însoare, încă de pe vremea când era ţânc. Bébé Cadum, fiul celui mai mare garaj de automobile – care fusese pe vremuri obez, părea acum ca un sac golit. Dinu Iepureanu, inginerul, semăna cu Harold Lloyd. Lita, nevasta lui, era acea Rachel de care Victor fusese îndrăgostit în copilărie. Porţelanul de Saxa se mai ofilise, dar ochii erau adevărate turcoaze. Lita umbla tot pe vârfuri, gata să danseze un menuet. Spre uimirea lui apăru Nicoleta, cu rochia udă, de parc-ar fi scăpat de la înec. „Cum o fi îndrăznit, după cele ce s-au întâmplat, să vie aici? I-am interzis. Şi mama ştie că i-am interzis. De ce-a poftit-o?” Bébé Cadum o stropea cu un sifon şi ea ţipa excitată. Toţi păreau cu chef, dar nimeni nu era vesel cu adevărat. Lita susţinea că Darius Milhaud e unul din cei şase mari compozitori francezi moderni. Dar „domniţa” părea oripilată. Quelle horreur!</p>
               <p rend="justify">—  Dacă-i din familia lui Matei Millo, e văr cu noi – interveni Bébé Cadum, împăciuitor.</p>
               <p rend="justify">Gras, vesel, plin de bani, conducând un Packard altădată, avea mare succes la femei. Judecător la Vidra, îşi încărca maşina cu toţi cei care aveau acelaşi drum, plus o cratiţă de sarmale, câteva sticle de vin şi ultimele anecdote. Se spunea că e generos şi are haz. Acum era şofer de taxi, purta haine prea largi, prea uzate, dar nu-şi pierduse buna dispoziţie. Era tot atât de incult şi amator de fotografii şi anecdote picante.</p>
               <p rend="justify">Lita era fericită că se transmite la radio Le Festin de l'araignée.</p>
               <p rend="justify">Yvonne, ridicând falca, protesta:</p>
               <p rend="justify">—  Asta nu-i muzică!</p>
               <p rend="justify">Dinu luă apărarea soţiei sale. Căsătoria lui cu Lita fusese, după aceea a lui Julien cu o infirmieră frumoasă, Angela, a doua mezalianţă în familie.</p>
               <p rend="justify">—  E un balet!</p>
               <p rend="justify">—  Începu Lita.</p>
               <p rend="justify">—  De când vreau să-l aud!</p>
               <p rend="justify">Dar Yvonne, furioasă:</p>
               <p rend="justify">—  Uo! Asta-i muzică? Bine că mi l-am adus pe Shelley!</p>
               <p rend="justify">—  Şi scoase din buzunar un mic şi elegant volum.</p>
               <p rend="justify">Nicoleta luase sifonul din mâna lui Bébé Cadum, care îi oferea batista şi-i propunea armistiţiu:</p>
               <p rend="justify">—  Hai să te şterg pe faţă şi să te pup. pe gât.</p>
               <p rend="justify">Victor înţelegea de ce a fost de-atâtea ori gata s-o strângă de gât, şi-i părea rău că n-a făcut-o.</p>
               <p rend="justify">„După opt ore de şedinţă, şi după tot ce i-au auzit urechile, a venit aici la sindrofie? Costache e distrus şi ea petrece?”</p>
               <p rend="justify">—  Cum te descurci cu politica?</p>
               <p rend="justify">—  O întreba Julien.</p>
               <p rend="justify">—  Cu lozinci din Shakespeare: „The people are the city”23 sau „Peace, freedom and liberty”24. Mi le-a scris tante Mis. Mi-a dat o listă întreagă şi văd că se potriveşte.</p>
               <p rend="justify">Domniţa citea tare din Shelley.</p>
               <p rend="justify">Lita vroia să asculte Festinul.</p>
               <p rend="justify">—  De ce n-ai rămas acasă? O repede Yvonne.</p>
               <p rend="justify">—  Verişoară, ţi-ai pierdut averea, dar ţâfna şi proasta creştere ţi-au rămas intacte.</p>
               <p rend="justify">În consternarea generală se auzi:</p>
               <p rend="justify">—  Banco!</p>
               <p rend="justify">Şi tot atunci apăru şi Elena cu bătrânul Charles-Rodolphe. Victor îl recunoscu după o fotografie din album. Artemiza îl poreclise Bas-joues. El, când era mic, îi spunea Baju. Baju avea capul mare, picioarele scurte şi purta haine după moda lui Schubert, la fel ca în fotografia din album.</p>
               <p rend="justify">Elena, văzând că se îngroaşă gluma, căuta să aplaneze conflictul dintre Lita şi Yvonne, poftindu-i pe toţi la o gustare.</p>
               <p rend="justify">„Delegaţia” începu să împartă salata de boeuf şi să toarne vin în pahare. Victor înghiţea în sec. Îi era sete. I se uscase gura.</p>
               <p rend="justify">Nicoleta flirta cu Julien.</p>
               <p rend="justify">„Femeile astea au inimă de piatră”, gândi Victor. Ar vrea să-i spuie Voicăi povestea toreadorului, dar nu-şi amintea nici titlul cărţii, nici autorul.</p>
               <p rend="justify">—  La réalité ŕ l'état pur arręte instantanément le coeur”25, îl cita Julien pe Valéry, ca s-o impresioneze pe Nicoleta.</p>
               <p rend="justify">—  Mai schimbă placa, iubitule – interveni Angela, întinzându-i o farfurie bărbatului ei.</p>
               <p rend="justify">La postul lui de observaţie, aşa cum o văzuse de-atâtea ori pe Clemansa – cum de-i luase pe nesimţite obiceiurile?</p>
               <p rend="justify">—  Victor asculta şi acumula revolte: E cu putinţă ca nimeni să nu întrebe de el, maică-sa să nu aibă nici o privire spre această uşă unde stă de atâta timp obosit, flămând, însetat? Singura care, din când în când, privea într-acolo, ca o oaie speriată era Armanda, care o ajuta pe Elena, dar ţinea să-i atragă atenţia lui Bébé Cadum că vinul pe care-l dă pe gât nu-i un vin obişnuit, ci trebuie mirosit, savurat, băut cu grijă, degustat:</p>
               <p rend="justify">—  Mie mi-e milă de el.</p>
               <p rend="justify">Mătuşile o aprobau dând din cap în acelaşi timp, dar vorbind pe rând:</p>
               <p rend="justify">—  Are tinereţe, maturitate, bătrâneţe – spunea tante Eulalie.</p>
               <p rend="justify">—  E atent!</p>
               <p rend="justify">—  Se auzi glasul gros al mătuşii Amélie.</p>
               <p rend="justify">—  E atent!</p>
               <p rend="justify">—  Repeta Eugenie cea lungă şi cu glas ascuţit.</p>
               <p rend="justify">Iar Melanie, bondoaca:</p>
               <p rend="justify">—  E atent!</p>
               <p rend="justify">—  Cine e atent?</p>
               <p rend="justify">—  Întreabă Bébé Cadum.</p>
               <p rend="justify">—  Vinul!</p>
               <p rend="justify">—  Îi răspunde „delegaţia” în cor.</p>
               <p rend="justify">—  E atent şi primeşte ecourile vieţii, de acolo de unde se află!</p>
               <p rend="justify">—  Spune Armanda, privind spre uşă.</p>
               <p rend="justify">—  Din măruntaiele pământului!</p>
               <p rend="justify">—  O susţine „Iasca”, pe când surorile ei dădeau din cap.</p>
               <p rend="justify">—  În momentul în care viţa înfloreşte, el fierbe acolo, în pivniţă, i se adresa Armanda lui Victor, înecându-se de emoţie.</p>
               <p rend="justify">Bébé Cadum privea năuc spre fiecare din mătuşi şi spre nepoata lor, care continua de dragul lui Victor:</p>
               <p rend="justify">—  Când în lumina aurie a toamnei, în podgorii, oamenii culeg strugurii, vinul, jos, în hrube se agită, fierbe.</p>
               <p rend="justify">—  Fierbe!</p>
               <p rend="justify">—  Aprobară mătuşile.</p>
               <p rend="justify">Lui Victor i se uscase cerul gurii de sete. Vedea cum se duc una după alta sticlele de Cotnar, aconto pentru viile pe care urma să le primească de zestre, dacă s-ar însura cu Armanda şi, furios, îşi dădea seama că nimeni nu se întreabă unde e sărbătoritul. Fiecare îşi urmărea pe cont propriu o idee şi factorul cel mai important părea să fie reminiscenţa.</p>
               <p rend="justify">—  Banco!</p>
               <p rend="justify">—  Strigă deodată Charles-Rodolphe, apărând în prim-plan, de braţ cu generalul. Unul cu capul prea mare, celălalt ca un şoricel. Dar la fel de semeţi.</p>
               <p rend="justify">—  Să nu ne-mpotrivim răului, mon général, să-l stârpim, adică să bem paharul până la fund! Banco! Ţii minte la Monte Carlo, la Casino, ce banco i-am tras?</p>
               <p rend="justify">—  Pardon. Pardon, Prinţule. Să nu smulgem viţa cu rădăcină cu tot. Să desfiinţăm beţia, dar să lăsăm via.</p>
               <p rend="justify">Lui Charles-Rodolphe îi tremura mâna în care ţinea paharul.</p>
               <p rend="justify">—  Banco!</p>
               <p rend="justify">—  Prinţule, să bem Bruderschaft!</p>
               <p rend="justify">O  clipă, Victor nu mai auzi decât ciocniri de pahare, de furculiţe şi farfurii. „Domniţa” înfuleca pe nerăsuflate. „E vorace în aspecte placide” – spunea despre ea Artemiza.</p>
               <p rend="justify">În clipa aceea se auzi glasul cristalin al Litei:</p>
               <p rend="justify">—  Ia uitaţi-vă cu câtă poftă mănâncă asceta noastră! „Domniţei” îi scăpă furculiţa din mână, ochii ei scăpărară de ciudă şi, ridicând farfuria cu salată de boeuf deasupra capului Litei, era gata s-o pocnească, dar Dinu interveni ia timp, prinzându-i mâna. Charles-Rodolphe întreba cu candoare:</p>
               <p rend="justify">—  Mais de quoi s'agit-il? 26</p>
               <p rend="justify">Elena privea în jurul ei cu disperarea unui om care se îneacă şi cere ajutor. Visa de atâta vreme o sindrofie în care să strălucească blazonul ramurii aristocrate a familiei! O sindrofie care să fie şi logodna lui Victor! Şi acum privea împrejur, fără să-nţeleagă ce se-ntâmplă. Ochii ei parcă rugau pe fiecare să nu se supere, şi-i îndemnau să mănânce, să bea. Privirile ei se îndreptau spre uşa întredeschisă, ca şi când de acolo ar fi trebuit să vină ajutorul, dar Victor, într-o fâşie de umbră, rămânea invizibil.</p>
               <p rend="justify">Cavaleristul îi întinse Elenei paharul lui şi-i şopti ceva la ureche. Dar ea răspunse tare, ca pentru toată lumea:</p>
               <p rend="justify">—  Une femme bien née ignore la passion.27</p>
               <p rend="justify">Şi, în timp ce unii mâncau şi beau, incidentul dintre Yvonne şi Dinu creştea.</p>
               <p rend="justify">Căutând să împace lucrurile, zăpăcită, Elena întindea mereu o cutie de tinichea „delegaţiei”.</p>
               <p rend="justify">—  Prăjituri. Uscături. Serviţi, naşă, serviţi!</p>
               <p rend="justify">—  În caz de conflict armat, râdea Bébé Cadum ameţit, eu sunt de partea „Domniţei”.</p>
               <p rend="justify">Vărul Basil căuta şi el să aplaneze incidentul:</p>
               <p rend="justify">—  Floretă, stilet sau bâtă?</p>
               <p rend="justify">—  La alegere. Cu floreta lupţi, cu stiletul ucizi, cu bâta.</p>
               <p rend="justify">—  Au fost invitaţi aici oameni care înţeleg numai de bâtă – îl întrerupse Yvonne. Dacă te bagi în tărâţe, te mănâncă porcii!</p>
               <p rend="justify">Dar Angela, bine proptită pe picioarele ei şi cu mâinile în şolduri:</p>
               <p rend="justify">—  Ce vrei să spui, verişoară? Vezi că eu n-am învăţat la Oxford. Eu sunt din Crăcăuani.</p>
               <p rend="justify">Haina de vulpe îi căzu de pe umeri lăsând-o planturoasă, sculpturală, drapată parcă, în rochia cu flori decolorate. Şi, cerându-i parcă socoteală bărbatului ei:</p>
               <p rend="justify">—  Asta e lumea mare?! Lumea voastră!</p>
               <p rend="justify">Iar Julien, afectat, graţios şi monden:</p>
               <p rend="justify">—  Vous saurez alors ce que c'est que le monde: une réunion de dupes et de fripons.28</p>
               <p rend="justify">—  Zi pe româneşte!</p>
               <p rend="justify">—  Făcu Angela cu o sinceritate cuceritoare.</p>
               <p rend="justify">Râdeau unii şi alţii dar fără răutate. Numai Elena disperată din pricina proporţiilor pe care le luase incidentul şi căutând să-l acopere, întindea cutia de prăjituri, şi cu toate că numai una din mătuşi era naşa ei, repeta cu glas de papagal:</p>
               <p rend="justify">—  Serviţi, naşă, serviţi.</p>
               <p rend="justify">—  Le monde înseamnă „lumea bună” – explica Lita, cu ironie. Când nu rezistă fiziceşte, ţâşneşte din ea puroiul.</p>
               <p rend="justify">—  Fugi, soro!</p>
               <p rend="justify">—  Exclamă Angela, mai mult fiindcă vedea c-o prinde.</p>
               <p rend="justify">Charles-Rodolphe, încântat, ridică paharul cu vin:</p>
               <p rend="justify">—  Banco!</p>
               <p rend="justify">—  Şi o sărută pe Angela pe obraz, zgomotos, apoi, candid, către Yvonne: Qui est cette petite? Cine-i fetiţa?</p>
               <p rend="justify">De data asta, toată lumea se porni pe râs, numai Yvonne rămase înţepată şi „delegaţia”, nedumerită, pe când Bébé Cadum punea la pick-up un disc. Cavaleristul nu ştia pe cine să invite la dans: pe Yvonne, pe care voia s-o îmbuneze, sau pe Angela, la care râvnea.</p>
               <p rend="justify">—  Junona cu braţele albe, hai să dansăm.</p>
               <p rend="justify">Julien privea stăruitor picioarele Nicoletei proptite pe un scaun, şi continua să filosofeze:</p>
               <p rend="justify">—  Raţionalitatea omenească faţă de complexitatea vieţii e înrudită cu nevoia oamenilor de a-l face pe Dumnezeu cu barbă.</p>
               <p rend="justify">Nicoleta zvârli paharul.</p>
               <p rend="justify">—  La barbe! 29</p>
               <p rend="justify">—  Banco!</p>
               <p rend="justify">—  Strigă Charles-Rodolphe, aruncând şi el paharul.</p>
               <p rend="justify">—  O şedinţă de spiritism!</p>
               <p rend="justify">—  Propunea Elena invitaţilor ei.</p>
               <p rend="justify">Faţa parcă îi era văruită. Ochii îi ardeau în cap, buzele erau date cu roşu ostentativ, mărind gura într-o încercare de a o face atrăgătoare. Generalul o invită la dans. Dar Elena ridică un picior, ca să explice că e desculţă. Generalul scoase din buzunar pantoful şi i-l oferi graţios.</p>
               <p rend="justify">—  Pinteni de Saumur, lamă de argint.</p>
               <p rend="justify">Victor nu izbuteşte să recunoască în atitudinile dezmăţate ale Elenei pe mama lui. Dacă ar privi cu seninătate şi nu otrăvit de dezamăgiri acumulate, ar vedea în stridenţa Elenei şi în tot ce era ostentativ în purtarea ei, ravagiile pe care le-au făcut, în lungul anilor, vanitatea ei nesatisfăcută, snobismul ei stupid. Dacă n-ar fi fost mereu preocupat de el însuşi, agresiv cu ea, şi-ar fi dat seama că, în ultima vreme, îşi întreţinea o uşoară veselie dând pe gât câte două-trei păhărele de rom şi fredonând La fumée d'une cigarette. „Nu-mi place cum arată maică-ta – spunea Artemiza. Are insomnii rebele, cheltuieşte banii fără rost.” Dar lui nu-i păsa. Nici acum nu bănuieşte disperarea ei: „Unde e Victor”, şi groaza că nu va veni. În mintea ei au început confuziile între ziua teribilă a botezului, când îşi aştepta bărbatul şi clipele astea, când, de ziua fiului ei, lipseşte tocmai el, sărbătoritul. „Nu, Victor n-o să mă facă de râs!” – căuta Elena să-şi dea curaj, dând pe gât ba şampanie, ba vin, în timp ce el, beţivanul, asista, pentru prima dată treaz, la o beţie, şi tot ce vedea îl dezgusta, îl scotea din sărite, îl umilea. De unde să ştie că, în mintea Elenei, Voica Barotă era acum doctoriţa şi să imagineze panica ei, că au fugit împreună, ca atunci la botez.</p>
               <p rend="justify">În sufletul lui Victor dospea nemăsurat indignarea şi dorinţa de a se răzbuna pe Nicoleta. Povestea toreadorului nu-i dădea pace.</p>
               <p rend="justify">Elena o arăta cu degetul pe Lila.</p>
               <p rend="justify">—  O să danseze.</p>
               <p rend="justify">—  Hai, Salomeea!</p>
               <p rend="justify">—  O încuraja Nicoleta. Şi, ridicându-şi poalele rochiei: Dacă nu, dansez eu!</p>
               <p rend="justify">„Iată femeia din pricina căreia am pierdut-o pe Voica, mi-am pierdut cel mai bun prieten şi am luat vot de blam!” scrâşnea Victor.</p>
               <p rend="justify">—  Îţi aducem pe tavă capul lui Ioan – băteau din palme unii şi alţii.</p>
               <p rend="justify">—  Am nevoie de un voal.</p>
               <p rend="justify">—  Cufărul!</p>
               <p rend="justify">—  Propuse Nicoleta.</p>
               <p rend="justify">Se încinse mare veselie în jurul ideii de efracţiune a cufărului. „Delegaţia” privea, consternată, dezastrul care se apropia. Armanda, care se prefăcuse că nu-l vede pe Victor, îi cerea acum ajutor.</p>
               <p rend="justify">—  Banco!</p>
               <p rend="justify">—  Striga Charles-Rodolphe, în semn de aprobare.</p>
               <p rend="justify">—  Te-ai ramolit, Prinţule!</p>
               <p rend="justify">—  Interveni generalul.</p>
               <p rend="justify">—  Aici nu-i Monte Carlo. La sunetul trâmbiţei să aliniem în iambi regimente şi cohorte.</p>
               <p rend="justify">—  La asalt, mon général, striga vărul Basil care, până acum, o înghesuise pe „Domniţa” într-un colţ mai întunecat, ca s-o împace.</p>
               <p rend="justify">Victor simţea un gol în stomac. I se învârtea capul şi totuşi continua să fie curios, să audă, să vadă. Niciodată nu şi-a dat seama mai bine ca acum unde se poate ajunge înşirând cuvinte, numai de dragul sonorităţii lor.</p>
               <p rend="justify">Julien amesteca acum resturile de băuturi din diferite sticle în acelaşi pahar, vorbind neîntrerupt:</p>
               <p rend="justify">—  După cum amorul adevărat îşi găseşte moartea în însăşi împlinirea lui, tot aşa poezia materializată în trohee, iambi, dactili, spondei înseamnă eşecul inspiraţiei.</p>
               <p rend="justify">Ochelarii îi căzură. Julien care nu-şi lua singur un pahar cu apă (ca să moară cu demnitate) se lăsă jos pe vine, apoi în patru labe, ca să-şi caute ochelarii.</p>
               <p rend="justify">—  Sunt un burlac convins – perora cavaleristul. Şi, sughiţând:</p>
               <p rend="justify">—  Contra căsătoriei şi înmulţirii. In vino veritas.</p>
               <p rend="justify">Pe Victor începe să-l intereseze felul cum se oglindea în fizionomia celor din jur o frazeologie lipsită de sens.</p>
               <p rend="justify">—  Cea mai bună poezie e cea care n-a fost scrisă, şi cel mai frumos amor e cel care aşteaptă toată viaţa – sughiţă Bébé Cadum, ca cetăţeanul turmentat.</p>
               <p rend="justify">—  Daţi-mi voie, ori e bună şi nu există, ori nu e bună şi există. Protestă generalul.</p>
               <p rend="justify">—  Bravo, generale, de acord: poezia să fie poezie. Cu păsărele şi cu stele – spuse cavaleristul, încântat de el însuşi în cinstea gazdei! Să bem! Unde e frumoasa Elena, şi de ce e gol paharul meu?</p>
               <p rend="justify">—  Banco!</p>
               <p rend="justify">Elena, în faţa cufărului, privea cu o curiozitate avidă cum cotrobăiau înăuntru o mulţime de mâini; i se părea că se înmulţesc mâinile şi, la rândul ei, începu să răscolească, să răvăşească, cu lacomă plăcere, în cufărul Clemansei.</p>
               <p rend="justify">„Delegaţia” era prezentă. Una cu ochelari, alta cu face-ŕ-main, una cu pană, alta cu evantai, toate priveau cu oroare, de parcă în faţa lor s-ar fi despuiat un sicriu. Victor privea şi el, ca un sacrilegiu, cufărul deschis.</p>
               <p rend="justify">Nicoleta apăru cu un corset de mătase lucioasă, roz, îmbrăcat peste rochie, alergând ca un cal, în timp ce Julien îi ţinea şireturile ca pe nişte hăţuri. Ea fugea, el, vizitiul, o ţinea de hăţuri şi, ameţit, făceau ocolul podului. Lila, care găsise un şal spaniol, dansa pocnind degetele în chip de castagnete. În clipa aceea se auzi un ţipăt:</p>
               <p rend="justify">—  Hoaţo!</p>
               <p rend="justify">Şi Victor o văzu pe Angela trăgând din sânul Yvonnei o superbă dantelă neagră.</p>
               <p rend="justify">—  Domniţa„! Ha, ha, ha. „Domniţa„. Ha, ha, ha. Şterpeleşte, „Domniţa”! Ha, ha!</p>
               <p rend="justify">Yvonne îi cerea ajutor lui Bébé Cadum. Julien, ca să fie spiritual, îşi îngroşă vocea şi începu să strige şi să bată din palme, chemând un personaj imaginar:</p>
               <p rend="justify">—  Să vie Osman! Osman, taie-i capul! Unde e iataganul, Osman?</p>
               <p rend="justify">Elena priveşte aiurită cum se sfâşie dantela trasă de inimile Yvonnei şi ale Angelei. Şi, în hărmălaia aceea, Armanda, care găsise în cufăr un album, citea ca dintr-o carte de rugăciuni:</p>
               <p rend="justify">Pe aceasta filă, de vreme-mbătrânită.</p>
               <p rend="justify">De-ţi arunci privirea, să nu citeşti, iubită.</p>
               <p rend="justify">—  Pardon – o corectă generalul – „să nu citeşti, iubito”!</p>
               <p rend="justify">Palidă, cu faţa transparentă, cu părul galben-decolorat şi ochii de un albastru şters, Armanda continuă cu glasul stins privind spre uşă:</p>
               <p rend="justify">De îţi arunci privirea, să nu citeşti, iubito.</p>
               <p rend="justify">Sunt lacrimile mele.</p>
               <p rend="justify">—  Bravo, Ofelia! Hai să dansăm conga.</p>
               <p rend="justify">—  Conga.</p>
               <p rend="justify">Toţi începură să cânte, să chiuie, să tropăie. Într-un fel de dans în monom, sunt luate până şi cele patru mătuşi.</p>
               <p rend="justify">—  Banco!</p>
               <p rend="justify">„Oare mama va intra şi ea în hora asta?” – se întreabă Victor, înspăimântat. „Nu, nu va îndrăzni.” Simte că n-ar suporta. Atenţia lui o prinde ca un reflector în lumina lui crudă, şi totuşi nu vede că, sub zâmbetul lipit, faţa ei e numai durere. Nu vede şi nu vrea să vadă că firul subţire, hotarul dintre normal şi patologic, s-a rupt, că echilibrul şubred s-a prăbuşit. Nu-şi înţelege partea de vină, lovitura de graţie pe care absenţa lui la această sindrofie i-a dat-o Elenei, şi tot ce-a însemnat pentru ea înjghebarea acestei petreceri.</p>
               <p rend="justify">Fostul cavalerist, imaginându-şi că poartă şi acum pinteni de argint, ca pe vremuri, la Saumur, o prinde zdravăn de şolduri. Ochii lui Victor se întind şi se umflă ca nişte ochi de broască ţestoasă. Face doi paşi. E în faţa mamei lui şi-i zvârle în obraz:</p>
               <p rend="justify">—  Târfă!</p>
               <p rend="justify">Cu nervii biciuiţi, cu sufletul strivit, cu buzele strânse ca să-şi stăpânească lacrimile, Victor se pomeni în stradă. Respiră cu nesaţ aerul rece, curat, îşi umflă pieptul ca un însetat. La fereastra lui Barotă, aceeaşi lumină de far.</p>
               <p rend="justify">Se opri, şovăi o clipă, atras şi zăpăcit, ca un fluture. „Până acum am ascultat la uşă, acum să mă uit pe fereastră? Ce Dumnezeu, semăn cu Clemansa? Tocmai cu ea? Nu. Nimic nu mă mai leagă de casa asta, şi de Voica mai puţin ca orice. Toate femeile sunt la fel. Nicoleta, după tot ce s-a-ntâmplat, petrece, dansează, îşi dă poalele peste cap. Neruşinata! Cât despre mama. N-am să mă mai întorc niciodată, niciodată!”</p>
               <p rend="justify">Instinctiv îşi vârî mâna-n buzunar. O sută de lei. „Unde pot să ajung cu o sută de lei? Nu importă. Oriunde. Şi apoi? Şi apoi am să văd. Un lucru e sigur; nu mă mai întorc. Nu mă mai întorc niciodată. Femeile. Toate la fel. Povestea toreadorului? Îşi aminteşte. Este de Hemingway. Dar cum se numeşte? Dacă i-aş spune Voicăi păţania toreadorului m-aş răcori. Ce mai am de pierdut? Când ai pierdut tot, nu mai ai decât de câştigat. Aş vrea să-i văd mutra. Eu, urcându-mă pe fereastră, ea, uluită, înlemnită, obligată să mă asculte. Dar dacă tatăl ei e acasă? Nu-i nimic, spun ce am de spus şi dispar fără nici o explicaţie. O să mă creadă beat? N-au decât să creadă ce vor. Oamenii ăştia gândesc după un model mecanic: „Vine de sus, unde-i mare zaiafet de ziua lui. Festinul păianjenului. Sărbătoritul a băut, s-a-mbătat.„ Ha, ha, ha. Ziua mea! Dac-aş putea, aş râde în hohote. Râsul te eliberează de o agresivitate refulată. Nu ştiu cine a spus-o, dar eu am nevoie acum de torente de râs! Am să fac pe beţivanul. Da, fără nici o introducere, aşa, pe nepusă masă, am să povestesc ce-a păţit toreadorul. Am să strig: Banco! Şi am să plec mai departe. Fetele lui Barotă o să fie sigure că am înnebunit. Habar n-au ce-nseamnă un act gratuit, n-au auzit nici de Raskolnikov, nici de Lafcadio. Şi nici n-au nevoie să audă. Sunt un dobitoc! De ce să-mi pierd vremea? Nu mă mai interesează Voica. Lumea e largă. Hai, Victor, avanti!”</p>
               <p rend="justify">Dar nu făcu nici trei paşi şi, ca o jucărie mecanică împinsă de un arc cu traiectorie scurtă se întoarse. În fâşia de lumină care ajungea până la ei, în cadrul ferestrei, fetele lui Barotă!</p>
               <p rend="justify">Victor îşi pierdu dintr-o dată curajul. Spera într-o nălucire. Ar fi vrut să le vadă dispărând în neant, cu aceeaşi halucinantă iuţeală. Dar ele nu se clinteau. Dimpotrivă, îl priveau curioase şi rele ca nişte pisici siameze.</p>
               <p rend="justify">„Dinadins au pus lumina cu abajurul de metal, aşa, ca să-mi scoată ochii. Dar eu nu sunt un şoarece prins în capcană. Şi am s-o dovedesc.”</p>
               <p rend="justify">—  Pot să vă fiu de folos cu ceva? Şi, fiindcă ele tăceau:</p>
               <p rend="justify">—  Un toreador – începu pe un ton degajat – se îndrăgosteşte de o femeie şi, ca supremă dovadă a iubirii lui, îi aduce urechea taurului pe care, de dragul ei, l-a răpus.</p>
               <p rend="justify">Geta şi Voica nu se clintesc.</p>
               <p rend="justify">—  După câtva timp, la un hotel din Madrid, în sertarul noptierei, lângă o cutie goală de ţigări Chesterfield, a fost găsită urechea taurului. Urechea pentru care toreadorul şi-a primejduit viaţa!</p>
               <p rend="justify">Voica vrea să răspundă. Geta, sucindu-i mâna, o obligă să tacă.</p>
               <p rend="justify">—  Se ridică soarele, caută să citeşti, Voica. E un roman de Hemingway.</p>
               <p rend="justify">Voica simţea în mână unghiile Getei care-i porunceau: Taci!</p>
               <p rend="justify">—  Aş vrea să ştiu – urmă Victor, cu acelaşi surâs zeflemitor – ce ar fi făcut Voica Barotă?</p>
               <p rend="justify">Voica îşi eliberă mâna din strânsoarea Getei şi, cu acelaşi curaj cu care răspundea tatălui ei când era mică:</p>
               <p rend="justify">—  Eu aş fi tăiat urechea toreadorului.</p>
               <p rend="justify">—  Asta-ţi seamănă, domnişoară Barotă!</p>
               <p rend="justify">—  Surâse Victor, ironic.</p>
               <p rend="justify">—  Dar poate n-ai înţeles că aici e vorba de un simbol: urechea taurului era omagiul pe care toreadorul îl aducea femeii iubite.</p>
               <p rend="justify">—  Era cruzimea bărbatului – îl întrerupse Voica. Nările îi fremătau, ochii îi scăpărau.</p>
               <p rend="justify">—  Urechea taurului e simbolul cruzimii toreadorului. Femeia a fugit mâncând pământul. Ce bine o-nţeleg! Eu aş fi făcut la fel.</p>
               <p rend="justify">Umerii Voicăi se mişcau de parcă ar fi respirat cu umerii. Mânecuţele bufante se umflau. Pupilele se măreau. Parcă era o pisică zbârlită. O pisică mare, gata de atac.</p>
               <p rend="justify">—  Nu-nţelegi, Voica, aici e vorba de o dovadă supremă de dragoste. Dragostea unui toreador, nu a unui miner.</p>
               <p rend="justify">—  Nu cunosc toreadorii, dar sunt sigură că e mai eroic să lupţi cu un munte de cărbune decât cu viaţa unui animal.</p>
               <p rend="justify">—  Şi mai util. Nu-i aşa?</p>
               <p rend="justify">Dar Voica, cu indiscutabila autoritate a tatălui ei, imitându-i calmul, mişcarea sprâncenelor, a nărilor în vânt:</p>
               <p rend="justify">—  Da, mai util!</p>
               <p rend="justify">Apoi, către Geta, ca şi cum nimic nu s-ar fi întâmplat:</p>
               <p rend="justify">—  Să închidem fereastra. E frig.</p>
            </div>
            <div type="div2" rend="P4">
               <head>Capitolul XVIII.</head>
               <p rend="justify">În pod, beţia era pe sfârşite, dar nici Artemiza nu mai avea mult. Cu toate că spunea: „Mi-e mai bine”, n-o lăsa pe sora ei să se îndepărteze cu un pas. Glasul ei era din ce în ce mai stins, trăsăturile feţei mai blânde, dar tocmai blândeţea asta i se părea Clemansei ciudată. Pentru prima oară, într-o viaţă atât de lungă, Misa s-a lăsat moale în mâinile ei, să fie spălată, primenită, îngrijită. Pentru prima dată repeta: „Eşti o fată bună, Clem”, pentru prima dată sora cea mică îi vorbea Artemizei ca unui copil:</p>
               <p rend="justify">—  Acu stai frumos, că mă duc în pod să văd ce-i cu lada.</p>
               <p rend="justify">—  Mai bine stai să vezi ce-i cu mine. Făcu Artemiza cu un zâmbet care abia se schiţa. Ia vezi, sunt galbenă?</p>
               <p rend="justify">—  Mai mult pe la ochi, suspină Clemansa. Mac tot aşa.</p>
               <p rend="justify">—  Tot aşa? Ce vrei să spui?</p>
               <p rend="justify">—  Vai, se poate? Ducă-se pe pustii!</p>
               <p rend="justify">—  Cancer?</p>
               <p rend="justify">Clemansa îşi făcu la iuţeală câteva cruci.</p>
               <p rend="justify">—  La ficat e fără dureri, nu-i aşa, Clem? Cel puţin uneori. Mac tot aşa. A avut noroc. Bietu' Mac.</p>
               <p rend="justify">—  A avut. O luă pe Clemansa gura pe dinainte. Şi sora mamei. Ţii minte, Miso? O ţii minte pe călugăriţa Agripina? Şi-a cumpărat coşciug, că-i era frică de inflaţie, l-a ţinut sub pat zece ani şi când l-a vândut, s-a prăpădit, mititica. Şi tanti Tinca, o ţii minte. Miso? Pierdea ce pierdea şi, când se supăra, spunea „pas” şi se trântea în popou, pe jos. Poc!</p>
               <p rend="justify">Dar Artemiza nu mai avea umor. Altădată se prăpădea de râs, când îşi amintea de maica Agripina, de tanti Tinca. Acum.</p>
               <p rend="justify">—  Începe cu icter, nu-i aşa, Clem? Sau poate se sfârşeşte cu icter. Nu-i nimic. Totul e să fie fără dureri.</p>
               <p rend="justify">—  Miso, să vezi cum a fost. Mac vroia să mănânce cireşe. Şi i-am adus de alea negre, mari şi pietroase. Nu mai ştiu cât a costat kilogramul. Nu m-am uitat. Am luat mai bine de un kilogram… Aproape două. De unde să ştiu că o să le mănânce pe toate? Atunci s-a pornit o diaree. Ce diaree! Mi-a fost frică să nu puie careva vina pe mine, să nu creadă că am vrut să-l omor!</p>
               <p rend="justify">Pe Artemiza o trecu un fior rece prin şira spinării.</p>
               <p rend="justify">Peste zgomotul din pod ţâşneau râsete, exclamaţii, muzică stridentă. Artemiza ar fi vrut să se ridice, să-şi ia bastonul şi să se ducă să-i dea afară pe toţi, dar îşi simţea forţele părăsind-o şi ştia că trebuie să facă economie de forţe.</p>
               <p rend="justify">—  Ce Dumnezeu, au înnebunit, aristocraţii?</p>
               <p rend="justify">—  Micleştii sunt o familie de 500 de ani, de la Ştefan cel Mare. Îi apăra Clemansa.</p>
               <p rend="justify">Făcând un efort, Artemiza încerca să se ridice, dar, neputincioasă, lăsă capul pe pernă.</p>
               <p rend="justify">—  Spune, Clem, tu ştiai?</p>
               <p rend="justify">—  Ce să ştiu, Miso?</p>
               <p rend="justify">—  Uite, închid ochii şi o să-ţi fie mai uşor.</p>
               <p rend="justify">Clemansa privi atentă faţa asudată, verzuie a Artemizei şi, ca să câştige timp, mai întrebă o dată:</p>
               <p rend="justify">—  Ce să ştiu?</p>
               <p rend="justify">—  Nu te mai preface. De atâţia ani te prefaci. De atâţia ani aştept adevărul. Hai, curaj. Clem. Adevărul.</p>
               <p rend="justify">—  Care adevăr?</p>
               <p rend="justify">—  Ştii bine. Clemensa lăsă ochii-n jos.</p>
               <p rend="justify">—  Mac? Bănuiam. Dar eu ziceam: Ducă-se pe pustii.</p>
               <p rend="justify">—  Isprăveşte cu prostiile astea!</p>
               <p rend="justify">—  Începu Artemiza să-şi piardă răbdarea.</p>
               <p rend="justify">—  Uite, Clem, închid ochii şi poate nu-i mai deschid, să ştii că nu-i mai deschid până nu-mi spui adevărul. Hai, nu te mai codi. Ştiai că eu şi Mac. Hai, curaj. Vezi, am închis ochii. Aştept. Ştiai că noi doi. Noi doi.</p>
               <p rend="justify">„Uite, închid ochii”, aşa spunea Misa când era mică şi voia să afle ceva cu tot dinadinsul. Curios, cum şi-a păstrat toate obiceiurile: „Uite, închid ochii şi, dacă nu-mi spui adevărul, nu-i mai deschid niciodată.” Da, aşa o ameninţa. Şi ea, copil – dacă avea cinci ani – speriată că sora ei nu-şi mai deschide ochii, răspundea la orice întrebare. Dar acum îi venea greu. Tare greu.</p>
               <p rend="justify">—  Ce să ştiu, Miso?</p>
               <p rend="justify">—  Hai, Clem, Clemişor, Clemchen. Hai, acum nu mai are importanţă. Tu nu vezi? Încet-încet, îmbătrânim.</p>
               <p rend="justify">—  Vai, Miso, cum poţi să spui una ca asta?!</p>
               <p rend="justify">—  Ei, lasă, nu te speria. Numai eu îmbătrânesc. Tu eşti mai mică. Mult mai mică. Te-am ţinut în braţe, ţi-am schimbat scutecele. Parcă erai o păpuşă. Singura păpuşă pe care am ţinut-o în braţe, am legănat-o. Am iubit-o.</p>
               <p rend="justify">Clemansa e înduioşată. Nu-i uşor să te împotriveşti Misei şi nici răbdare nu mai avea. O chinuia peste măsură teama că se umblă în cufărul ei. Simţea că se întâmplă ceva acolo în pod. Oamenii când se îmbată sunt în stare de orice. Dar şi Artemiza îşi pierduse răbdarea şi, cu o energie neaşteptată, îndreptându-şi spatele, se pomeni strigând:</p>
               <p rend="justify">—  Ce taci ca porcu-n porumb? Spune, ştiai că eu şi Mac.</p>
               <p rend="justify">„Dacă spun. Mă lasă să plec.” socoteşte Clemensa, care stă pe jăratec.</p>
               <p rend="justify">—  Mă duc să văd ce-i cu lada, Miso!</p>
               <p rend="justify">—  Spune, ştiai?</p>
               <p rend="justify">—  Eu n-am dat atâta importanţă, Miso. Şi, sculându-se, îşi netezi rochia:</p>
               <p rend="justify">—  Vezi, eu nu m-am potrivit. Nu mi-am făcut sânge rău. Şi, aranjându-şi părul pe tâmple:</p>
               <p rend="justify">—  Mac îmi dădea tot ce câştiga, muncea pentru mine. Tu aveai, câştigai bine. Mac avea grijă de mine, îmi dădea tot. Şi pensia. Mie mi-a lăsat tot. Tot.</p>
               <p rend="justify">Ochii Artemizei erau acum ca două lame negre cu sclipiri albastre. Scăpărau.</p>
               <p rend="justify">—  Şezi colea, Clem. Vorbeşte.</p>
               <p rend="justify">—  Vai, Miso, mă fierbi fără apă.</p>
               <p rend="justify">—  Vorbeşte!</p>
               <p rend="justify">—  Ridică glasul Artemiza şi, schiţând doar gestul de a-şi lua bastonul: Vorbeşte, că altminteri oscior nu-ţi rămâne întreg!</p>
               <p rend="justify">—  Bărbaţii, Miso, tu nu-i cunoşti.</p>
               <p rend="justify">—  Eu nu-i cunosc? Buzele galbene încercară un zâmbet.</p>
               <p rend="justify">—  Nişte cotoi, ca Dagobert al nostru. De ieri n-a mai dat pe-acasă, motanu'. Cine ştie pe ce streşini umblă! Şi Victor. Nu vezi? Mac tot aşa. Dar casa era casă şi masa era masă.</p>
               <p rend="justify">—  Da, casa era casă – repetă Artemiza în silă şi cu greutate îşi trecu mâna pe fruntea asudată.</p>
               <p rend="justify">—  Mac nu mânca decât din mâinile mele. De tes propres blanches mains30, spunea Mac. Poate câte-un aperitiv prin oraş. Şi, tot potrivindu-şi rochia: Mă duc un pic dincolo să văd ce-i cu lada.</p>
               <p rend="justify">Dar Artemiza n-o mai scăpa din ochi:</p>
               <p rend="justify">—  Şi de ce-ai tăcut, dacă ştiai?</p>
               <p rend="justify">—  Mac spunea: „Nu râcâi murdăria că pute.”</p>
               <p rend="justify">—  Da, aşa spunea Mac? Şi Artemiza, fără nici o greutate se ridică în coate. Simţea că ar putea acum să umble şi chiar să se ia la trântă cu oricine i-ar ieşi în cale.</p>
               <p rend="justify">—  Va să zică eşti vicleană, nu eşti proastă. De când vreau să ştiu?</p>
               <p rend="justify">—  Proastă? Vai, Miso, cum poţi să crezi! Bine, tu erai mai mare. Vorbeam şi cu Mac! „Misa n-a avut noroc.”</p>
               <p rend="justify">—  Da, aşa spunea Mac?</p>
               <p rend="justify">Artemiza avea acum o intensitate în priviri care ar fi putut să clatine munţii.</p>
               <p rend="justify">—  Mac zicea totdeauna ca mine. Noi ne-nţelegeam de minune, doar ştii!</p>
               <p rend="justify">—  Ca gangsterii între ei!</p>
               <p rend="justify">—  Scânteiară încă o dată ochii înguşti ai Artemizei şi, sculându-se pe jumătate, puse mâna pe bastonul de bambus. Ca borfaşii, ca hoţii! Tremurară buzele ei uscate.</p>
               <p rend="justify">—  Deschide fereastra. Vreau să văd stelele, cerul. Deschide! Urla ca o fiară înjunghiată.</p>
               <p rend="justify">—  Aer! Vreau aer! Dă-mi bastonul. Poate că mă întâlnesc cu tâlharul acolo, în codru.</p>
               <p rend="justify">Braţul se întinse într-o supremă încordare şi degetele se resfirară galbene, uscate, crispate, bâjbâind ca mâinile unui orb.</p>
               <p rend="justify">În clipa aceea, uşile se deschiseră toate şi musafirii, înşiraţi în monom, năvăliră, în cap cu Elena, ţopăind, cântând şi râzând.</p>
               <p rend="justify">—  Conga, conga!</p>
               <p rend="justify">—  Strigau ca sălbatecii.</p>
               <p rend="justify">Clemansa înlemni văzând pe gâtul unei femei o dantelă neagră, sfâşiată, dantela ei de zile mari. Pe umerii alteia, şalul spaniol. „S-a umblat în cufărul meu!” şopteşte, dar nimeni n-o aude. Disperată, se întoarce către sora ei să-i ceară ajutor. Dar capul Artemizei căzuse pe pernă, greu, obosit. Clemansa pune degetul la gură şi le face semn:</p>
               <p rend="justify">—  Doarme, să n-o sculaţi. Doarme.</p>
               <p rend="justify">Elena privea în gol şi râdea.</p>
               <p rend="justify">Înfiorată, Clemansa ar vrea s-o întrebe pe Misa: „Crezi că fata noastră şi-a pierdut minţile? Crezi că Elena.”</p>
               <p rend="justify">Dar pe faţa de ceară a Artemizei, pe faţa ei înfrumuseţată, înnobilată de moarte, pe masca aceea mai inteligentă, mai vie ca în zilele ei glorioase, un zâmbet zeflemitor a îngheţat pe vecie. Iar ochii, pe care nimeni nu se apleca să-i închidă, priveau cu dispreţ pe cei care dănţuiau şi chicoteau în jurul ei.</p>
               <p rend="justify">Noaptea devenise deodată mai rece, stelele sclipeau prea tare şi se mişcau necontenit. Lui Victor nu-i părea rău că s-a oprit în faţa ferestrei lui Barotă. Nu-i părea rău de nimic. Paşii lui înaintau grăbiţi. Dacă l-ar întreba cineva încotro se îndreaptă, n-ar şti să spună. Dar e grăbit. Ar vrea să meargă întruna. Să meargă, să umble până la sfârşitul zilelor lui. De departe se aude o melodie din Carmen: Toreadore. Ha, ha, ha. Parcă răsună în junglă hohotele de râs a mii de papagali sălbateci. E convins că Voica a deschis fereastra, că e vocea ei, că-şi bate joc de el „Toreadore.”</p>
               <p rend="justify">Pe bulevard, maşini, tramvaie. Oameni, oameni, oameni. Pentru fiecare e o seară ca oricare alta. Soarele o să răsară mâine ca de obicei. Şi totul va continua, ca şi când nimic nu s-ar fi întâmplat în seara asta. Nimic.</p>
               <p rend="justify">Lui Victor i se pare că de răsăritul soarelui îl desparte acum o noapte fără sfârşit. Că în noaptea asta trebuie să piară lumea amintirilor şi umilinţelor lui.</p>
               <p rend="justify">Nu mai ştia pe unde se află când auzi o tuse care venea de departe. Numai pe Barotă îl poţi auzi de la distanţe uriaşe. Paşii se apropiau. După mersul apăsat, după vocea plină, şi gravă ca un dangăt de clopot, nu putea fi decât el. Alături, cu pasul săltat, un tânăr înalt, uşor adus din spate, cu glasul puţin răguşit, repeziţi vesel, cald. Pasionat:</p>
               <p rend="justify">—  Visez o motocicletă cu ataş.</p>
               <p rend="justify">Pe peron, vălmăşeală de lume, bagaje. Unde pleca fiecare? Unde se duceau toţi aceşti oameni cu boccele, valize, lăzi şi rucsacuri? El n-avea în mână decât un plic alb şi în suflet o teamă nemărturisită.</p>
               <p rend="justify">Cu un tremur scurt, al mâinii lăsă să alunece plicul în cutia de scrisori. O locomotivă se pregătea să plece, marţială, grea, conştientă parcă de marea ei menire. Lumea se agita, se grăbea, alerga. Fiecare spunea ceva. Striga: să-mi scrii, îşi lua rămas bun de la cineva. „Să-mi scrii.” Fiecare avea rude, prieteni. Pe el nU-1 conducea nimeni. „Să-mi scrii.” „Am să scriu. Nu sunt sigur dacă am sau nu talent, dar am ceva de spus – şi e poate acelaşi lucru.”</p>
               <p rend="justify">EPILOG.</p>
               <p rend="justify">Lungă plimbare cu Victor până la capătul digului.</p>
               <p rend="justify">—  Dacă aş fi pictor, aş picta numai marea. Poate într-o viaţă întreagă, într-o sută de tablouri, aş fi în stare să redau schimbările prin care a trecut de când am pornit împreună. Aţi văzut cum sorbea soarele, cum se juca cu razele lui? Pe urmă s-a întristat. Acum începe să sufere, sângerează. Vedeţi acolo spre Doi Mai? Într-o zi am pornit pe malul mării şi am mers până la Vama Veche, convins că am s-o întâlnesc, dar m-au oprit grănicerii. M-au întrebat ce caut. Le-am spus că sunt îndrăgostit. „Caut o fată. O cheamă Voica.” Nu m-au crezut.</p>
               <p rend="justify">—  Sfârşitul Artemizei a fost aşa cum l-ai descris?</p>
               <p rend="justify">—  Când coboram scările, am auzit un strigăt. M-am întors. Capul Artemizei zăcea pe pernă, respiraţia îi era grea. M-am apropiat de ea. „Victor, uite bastonul. Du-te dincolo şi dă-i afară pe toţi.” „Mă duc să chem un doctor.” „N-am nevoie. Cu bastonul întins arăta spre Clemansa: Uite doctorul meu. M-a vindecat. Mă simt bine. Pleacă, băiete, nu te sinchisi de mine. De nimeni. Fugi mâncând pământul. Îţi dau bani, uite-acolo în sertar. Ia tot.” „N-am nevoie de nimic.” „Cu nimic n-ajungi departe. Şi tu trebuie să ajungi departe. Fugi. Hai, repede. Las-o pe Voica, las-o să înveţe. Când o să fie pe picioarele ei şi tu pe picioarele tale. Atunci. Dacă nu. Apă de ploaie.” Se făcuse frig.</p>
               <p rend="justify">—  Să căutăm o cârciumă – mi-a propus Victor. Poate la Cazino, dacă nu s-a închis.</p>
               <p rend="justify">Întunericul venea parcă din adâncurile mării şi punea stăpânire pe mare, pe plajă, pe dig. Mergeam alături, tăcuţi. Cazinoul era închis, dar pe terasa acoperită eram la adăpost. Ospătarul îl cunoştea pe Victor. Ne-a propus o ţuică fiartă.</p>
               <p rend="justify">—  Şi plicul pe care l-ai lăsat să alunece în cutia de scrisori, în gară.</p>
               <p rend="justify">—  Era pentru Voica. Pe patru pagini – numele ei.</p>
               <p rend="justify">—  S-ar zice că o anumită ciudă te împiedică să-i dai viaţă.</p>
               <p rend="justify">—  Dar mă ajută să scriu. Facit indignatio versum. Am avut naivitatea sau îngâmfarea să cred că voi fi un Pigmalion şi am dat de o personalitate puternică, rebelă. Voica ştia foarte bine ce vrea şi unde trebuie să ajungă. Nimic nu trebuia să-i stea în cale, nimeni.</p>
               <p rend="justify">—  Încercai mereu s-o şochezi. De ce?</p>
               <p rend="justify">—  Ca să mă răzbun sau să-l răzbun pe tata. Ne-am îndrăgostit de femei care nu ştiu să iubească. Vor să ne ţină în lesă. Noi ne smucim. Nu suportăm lesa. Vor să fie iubite şi să rămâie libere. Când îşi dau seama că se îndrăgostesc, nu ne iartă. Sunt prea independente, prea lucide. Aici, la mare, o fată, ca să se răzbune, mă înşela cu un cocoşat. Era înaltă, statuară. Venus din Milo, dar cu superbe braţe. Furios că se afişa cu el, i-am zvârlit în faţă cuvinte grele. Dar ea, cu un zâmbet calm, m-a-ntrebat: „Care e diferenţa dintre voi? El e pe dinafară, cum eşti tu pe dinăuntru.” Cred că şi Voica mi-a dibuit cocoaşa. Şi s-a apărat. S-a cabrat, mi-a scăpat. Poate de aceea o iubesc. Sunt femei pe care le iubim toată viaţa. Nu, o viaţă nu ajunge. Poate că tata continuă prin mine s-o iubească pe doctoriţa lui. Ştiu ce gândiţi: „E nebun”. „Ah, dacă aş putea să pun pe cap boneta de nebun – il berezo a sognali – spune eroul lui Pirandello; şi să alerg pe străzi, să intru în case strigând fiecăruia adevărul! Cum puteţi să ştiţi, doamnă, de ce un om a furat, altul e asasin şi de ce al treilea – nu prea frumos şi pe deasupra sărac – a acceptat să împartă dragostea soţiei lui cu altul bogat, tânăr, frumos, dacă nevasta îl tratează cu respect şi se ascunde cu grijă de oameni! Rana sângerează, dar nimeni n-a văzut-o.” Dar, la urma urmei, eu n-am asasinat, nici n-am furat! Repetam fraze din cărţi, traduceam versurile lui Apollinaire şi le ofeream Voicăi fără să citez autorul. „Am în noaptea asta/O inimă în care vidul/A săpat, s-a instalat/S-ar zice că în vidul ăsta cad mereu/Fără să dau de fund/Şi că nu-i nimic de care să mă agăţ/Din fericire numai în seara asta/În celelalte mă agăţ de tine/Imaginând frumuseţea ta/Pentru a o ridica extaziat deasupra universului.” Versurile lui Apollinaire exprimau atât de bine ce aş fi vrut să-i spun, încât o lăsam să creadă că sunt ale mele. Dar nu le aşterneam pe hârtie, nu le publicam, i le şopteam şi voiam să-i citesc în ochi admiraţia. Da, am iubit-o pe Voica şi mi se pare nefiresc să vorbesc despre ea la trecut. Dar am iubit-o, eu aşa cum sunt şi nu cum ar fi vrut să fiu. „Cum ar fi vrut?” „- Nici tu nu eşti Jeanne Hébuterne!” i-am spus odată. „- Jeanne? M-a întrebat Voica. Era frumoasă? Ai iubit-o?” „- Era aşa cum am visat-o.” „- Şi ea?” „- Ea l-a iubit pe Modigliani.” Voica nu ştia cine e Modigliani. „Un mare pictor şi un mare beţiv, i-am spus. Se droga, o bătea. Dar Jeanne „pură şi blondă ca o madonă de Rafael„ îl urma peste tot. „Amanţi pătimaşi cu înfăţişarea unor eterni logodnici„31 Au hotărât să moară împreună. Şi, fiindcă n-au reuşit, el a fost dus la spital şi a murit acolo; ea s-a aruncat pe fereastră. Era într-a noua lună.” Voica mă asculta cu ochi sticloşi. Parcă erau lacrimi îngheţate.</p>
               <p rend="justify">—  Ai revăzut-o pe Voica?</p>
               <p rend="justify">—  Acum un an. Eu turnam asfaltul pe litoral, Voica venise la Festivalul Filmului de la Mamaia. A trecut pe lângă mine într-un grup de tineri. Nu m-a recunoscut.</p>
               <p rend="justify">Era frumoasă, elegantă, cu o pălărie mare de pai, eu în salopetă murdară. Seara am căutat-o prin toate restaurantele. În cele din urmă am găsit-o cu aceiaşi prieteni. M-am aşezat la o masă alături. Nu voiam să pierd un cuvânt. Nimeni nu mă băga în seamă. În atenţia tuturor era Voica. Altfel îmbrăcată, altfel regizată. Râdea. „De câte ori trenul se pune în mişcare, Tudor mă cere de nevastă. De data asta am strigat: „Da!„ Sper că m-a auzit.” „Ai să te răzgândeşti, Voica!” – am spus de la masa vecină. Toţi au întors capul către mine, miraţi, de parcă aş fi fost un surdomut care a căpătat grai. Am plecat fără să spun un cuvânt. Am hoinărit toată noaptea. Plaja era pustie ca un deşert. Marea, neliniştită, parcă aştepta. O aştepta pe Voica. Soarele nu vroia să răsară. O aştepta. Atunci, de undeva de departe, ca un fluture imens a venit cu braţele deschise, uşoară de parcă nu atingea pământul. Am alergat spre ea. Când mâinile noastre s-au atins, s-a ivit la orizont geana de foc. Emoţionaţi şi tăcuţi, urmăream cum se urcă pe cer, treptat, segmentul încins, cum devine glob de jeratec. Ochii ei măriţi mă întrebau dacă o mai iubesc, buzele ei şopteau: „Eu nu sunt Jeanne”. I-am spus: „Nu mai vreau să văd răsăritul soarelui fără tine, Voica, rămâi cu mine”. Voica zâmbea trist: „Eu nu sunt Jeanne”. Nu găseam cuvinte, nu găseam argumente ca s-o conving să rămână.</p>
               <p rend="justify">Dacă tac, înseamnă că te iubesc, Jeanne.</p>
               <p rend="justify">Sufăr penitenţa acestui câmp cu violete îngenuncheat, Subt morile de vânt care macină animale, oameni, Hrană pentru ciocul lung al stelelor carnivore, Pe malul mării îmi plimb melancolia ascultând lacrima clopotului verde în adâncul mării.</p>
               <p rend="justify">—  Voica, vrei să înotăm departe, departe.</p>
               <p rend="justify">Mi-a cerut s-o iau înainte, că mă va ajunge din urmă. Nu ştiu cât am înaintat, dar când am întors capul am văzut că sunt singur. Marea era imensă, grea, ca şi singurătatea mea. Lacrimile au început să-mi pice pe luciul apei. Am vrut să înot mai departe până la ultima picătură de vlagă şi atunci să dispar. Dar mi-am auzit plânsul. Suna lugubru. Soarele era deasupra mea. Mâine va răsări din nou, m-am gândit: totul va fi la fel cum a fost. Valurile îmi vor aduce la mal hoitul umflat: hrană pentru ciocul lung al stelelor carnivore. Şi dacă nu mi-l aduce, tot una. Ce va dovedi moartea mea? „O moarte care nu dovedeşte nimic.” De câte ori îmi place un titlu, mi-o ia altcineva înainte.</p>
               <p rend="justify">Îl ascultam pe Victor şi căutam să găsesc hotarul dintre ce e bun şi ce e rău în acest personaj, care nu mai ştiam dacă este real sau l-am găsit într-o carte.</p>
               <p rend="justify">—  Am găsit un motto pentru cartea mea, mi-a spus însufleţit: For much imaginary was there – „căci multă imaginaţie era acolo!” Shakespeare: The rape of Lucrece.</p>
               <p rend="justify">SFÂRŞIT</p>
               <p rend="justify">1  Marile valori spirituale se întâlnesc (fr.).</p>
               <p rend="justify">2  Voi fi a lui, chiar dacă e sărac şi nu ştie nici măcar unde o să doarmă la noapte, chiar dacă are nevastă, copii şi nu-i mai rămâne pentru mine decât un singur ceas pe săptămână, ca să ne întâlnim într-o cafenea (fr.).</p>
               <p rend="justify">3  Evocând trecutul tulbure/În faţa portretului meu din tinereţe/Şi cu îndoială c-aş putea fi recunoscută/Scriu cu tristeţe: Iată cum am fost!</p>
               <p rend="justify">4 Umor sec (fr.).</p>
               <p rend="justify">5 O cutie cu surprize (fr.)</p>
               <p rend="justify">6  O ştiu din experienţă (fr.).</p>
               <p rend="justify">7  Veveriţă (ung.).</p>
               <p rend="justify">8 Shakespeare. Sonete (engl.).</p>
               <p rend="justify">9  Se descurcă, micuţa Nicole (fr.).</p>
               <p rend="justify">10 Din dragoste şi apă rece (fr.).</p>
               <p rend="justify">11 O singură dată nu e obicei (fr.).</p>
               <p rend="justify">12 Un punct şi gata? (fr.).</p>
               <p rend="justify">13 Un colţ cu trandafiri, în grădină, ca să-şi îngroape iubita (fr.).</p>
               <p rend="justify">14 O carte pe care o împrumuţi e o carte pierdută (fr.).</p>
               <p rend="justify">15 Draga mea, e vântul. (fr.).</p>
               <p rend="justify">16 Ca în frumoasele timpuri vechi (fr.).</p>
               <p rend="justify">17 Mă culcam cu ei (fr.).</p>
               <p rend="justify">18 Ce n-a fost, poate să mai fie (germ.).</p>
               <p rend="justify">19 Cheiul în ceaţă (fr.).</p>
               <p rend="justify">20 Ca fumul unei ţigări (fr.).</p>
               <p rend="justify">21 Mai multă lumină (germ.).</p>
               <p rend="justify">22 Sparkenbroke – roman de Charles Morgan.</p>
               <p rend="justify">23 Poporul e cetatea (engl.).</p>
               <p rend="justify">24 Pace, independenţă şi libertate (engl.).</p>
               <p rend="justify">25 Realitatea în stare pură îţi opreşte inima instantaneu (fr.).</p>
               <p rend="justify">26 Dar despre ce e vorba? (fr.).</p>
               <p rend="justify">27 O femeie din lumea bună nu ştie ce înseamnă pasiunea. (fr.).</p>
               <p rend="justify">28 O să ştiţi atunci ce este lumea bună: o adunare de înşelaţi şi înşelători. (fr.).</p>
               <p rend="justify">29 Expresie franceză: mă plictiseşti.</p>
               <p rend="justify">30 Din mâinile tale curate şi albe (fr.).</p>
               <p rend="justify">31 André Salmon: Viaţa lui Modigliani.</p>
            </div>
         </div>
         <div type="div1">
            <head>Mirona</head>
            <p rend="justify">MOTTO:</p>
            <p rend="justify">„Dacă aş fi aşteptat să fiu cu adevărat mulţumit, satisfăcut de operele mele, aş fi terminat şi mai puţine, sau poate niciuna.”</p>
            <p rend="justify">„Operele de artă realizate cu preţul unei munci grele, trebuie să pară, în ciuda</p>
            <p rend="justify">adevărului, uşoare şi concepute fără efort.”</p>
            <p rend="justify">„Toţi îşi găsesc liniştea, Când se aşterne umbra.</p>
            <p rend="justify">Numai pe mine noaptea, Mă ţine îndurerat şi treaz.”</p>
            <p rend="justify">MICHELANGELO</p>
            <div type="div2" rend="P5">
               <head>PARTEA ÎNTÂI</head>
               <p rend="justify">CÂND MIRONA NU DOARME.</p>
               <div type="div3" rend="P6">
                  <head>CAPITOLUL I</head>
                  <p rend="justify">CAMERA MOBILATĂ.</p>
                  <p rend="justify">Noiembrie 1940</p>
                  <p rend="justify">Nu latră nici un câine, nu s-a trezit nici un cocoş. Aleea albă, înţepenită în noapte ca şi luna. Pe jos, zăpada tace, ca un covor de vată. Ceasul a stat de mult.</p>
                  <p rend="justify">Umblu prin odaie ca să-mi aud paşii. Dar sunt desculţă nu ştiu de când, şi nu ştiu de ce umblu pe vârfuri. Odaia mea – o sufragerie – seamănă cu cea din rue La Boëtie, a lui madame Janine. Pe pereţi, peisaje lucrate pe etamină în punct de gobelin, fotografii de gineri şi mirese, tablouri reprezentând naturi moarte în culori vii – pepeni abia tăiaţi, iepuri abia vânaţi, şi pozele unui copil la diferite vârste.</p>
                  <p rend="justify">Iată-l pe Andrei la patru ani. Coana Valeriţa îl ţine pe genunchi, cu mai multă grijă să nu mototolească ondulaţiile egale ale rochiei de mătase înfoiată decât să nu alunece băiatul. Parcă n-ar atinge scaunul. Tatăl, „bietu Gicu”, ţeapăn, mic şi lat, un masiv aproape pătrat, ţine o mână ca de lemn pe umărul nevestei. Tabloul e încadrat într-o ramă roşie de catifea cu margine de bronz, încreţită pe dinăuntru.</p>
                  <p rend="justify">E  o lună de când locuiesc aici şi mi-e cu neputinţă să-mi închipui că acest Andrei cu obrajii umflaţi şi bosumflaţi, cu ochii somnoroşi sub bretonul ca mătasea de porumb, fetiţă gătită cu volane scrobite, şi tânărul pe care-l aud când cheamă sau e chemat la telefon (instalat în micul hol de care mă desparte o uşă de sticlă) ar fi acelaşi.</p>
                  <p rend="justify">Faptul că răspund eu uneori, dezlănţuie nelinişti şi întrebări, pe care le ghicesc din răspunsurile lui:</p>
                  <p rend="justify">—  O femeie? Mama… Atunci, poate fata din casă…? Nu?. Poate chiriaşa… Nu, dragă. Habar n-am. Nici blondă, nici brună… Nici n-am văzut-o… Nu mă contrazic. Am zărit-o… Poate mi s-a părut… O nălucă… Scrie. Da, da. Mi-a spus mama… Un roman… De ce? O priveşte!. Nu, nu-i acasă. Dă lecţii… Fii liniştită… Ei, cum îţi închipui? Chiriaşa?</p>
                  <p rend="justify">Alteori când sună telefonul răspunde coana Valeriţa:</p>
                  <p rend="justify">—  Andrei? Nu-i acasă! Şi crăpând uşa sufrageriei (confidenţial): Să-l mai lase în pace… Toată ziua se ţin de capul lui. Nişte matracuce. Altădată n-ar fi îndrăznit… Dar de când a murit bietu Gicu (şi smiorcăindu-se), soţu… soţu…</p>
                  <p rend="justify">Gazda mea e o femeie înaltă, fără o vârstă uşor de ghicit. Umblă cernită şi poartă părul pe moaţe. Când spune „bietu Gicu” sau „soţu” strânge din buze automat, adică le vâră înăuntru lăţindu-şi gura, închide ochii, şi vocea i se îneacă într-o imitaţie de plâns fără lacrimi, dar cu sughiţuri:</p>
                  <p rend="justify">—  Când trăia bietu Gicu, mă duceam la coafor. Îi plăcea să fiu pusă la punct. Apoi brusc, neaşteptat, revenind la vocea obişnuită, fără nici o trecere, de parcă în viaţa ei n-ar fi plâns: Acu îl pun pe moaţe sau îl frizez cu fierul, ba îl şi vopsesc tot singură… Strângând gura ca oamenii ştirbi, coboară pleoapele, înmoaie glasul: Aşa îi plăcea, ca pana corbului, cum am fost când m-a luat… Şi cu pudră îi plăcea să dau, să nu-mi lucească nasul. „Cu roşu să nu te prind, zicea… Bietu Gicu. – pâinea lui Dumnezeu – cu toate că era procuror. Andrei n-a vrut să ne asculte, să intre în magistratură, să aibă o slujbă sigură. S-a făcut avocat, să câştige mai mult. Dar cine vede un ban de la el? Şi în şoaptă, privind în dreapta şi-n stânga: Se ţine de politică şi de muieri…”</p>
                  <p rend="justify">E  stranie, de neînţeles, asemănarea coanei Valeriţa cu tanti Marie şi Neneea. E drept că mătuşile mele au ochi bulbucaţi – început de bazedov – şi oarecare guşă, dar acelaşi mers de păsări de curte, acelaşi orizont limitat, acelaşi vocabular redus la douăzeci de cuvinte. Ca şi mătuşile mele, îşi petrece ziua făcând economii şi socoteli. Grija cea mare e risipa de apă, şi slăbiciunea ei, florile. Peste tot, ghivece şi toată ziua strigă:</p>
                  <p rend="justify">—  Andrei, ce faci cu apa? Didino, închide bine robinetul!</p>
                  <p rend="justify">Sau mie, domol:</p>
                  <p rend="justify">—  Domnişoară, dacă ai nevoie de apă, să mă chemi s-o deschid. Am închis-o, că robinetul picură.</p>
                  <p rend="justify">Şi pe neaşteptate, plângând cu sughiţuri:</p>
                  <p rend="justify">—  Când trăia bietu Gicu nu făceam economii… Apoi rece, îmbufnată: Andrei habar n-are că apa costă bani. Şi lumina… Nu te supăra domnişoară, dar…</p>
                  <p rend="justify">Lampa care atârna în mijlocul plafonului, deasupra mesei mele, avea trei becuri, la început. A scos două din ele, pe rând şi l-a schimbat pe al treilea.</p>
                  <p rend="justify">—  Vă ajunge unul mai slab, domnişoară. Am văzut că mai mult îl întrebuinţaţi pe cel de lângă divan.</p>
                  <p rend="justify">Dar n-a trecut mult, şi l-a scos şi pe cel de lângă divan.</p>
                  <p rend="justify">—  Am văzut că scrieţi la masă.</p>
                  <p rend="justify">Nici un claxon de maşină nu se aude. Nici cel mai îndepărtat uruit de tramvai. Casa e în fundul unei alei care dă într-o stradă atât de liniştită, de neumblată, de parcă n-ar fi un colţ din Bucureşti.</p>
                  <p rend="justify">Eram, când m-am mutat aici, obosită şi dezgustată de toate camerele mobilate pe care le vizitasem, de toate întrebările care mi se puneau: „Aveţi nevoie de odaie şi după prânz? Rămâneţi şi peste noapte? În sfârşit, să vedeţi… Eu închiriez mai mult pentru domni din provincie… Înţelegeţi? Nu? Ce tânără eşti, duduiţă!”</p>
                  <p rend="justify">Coana Valeriţa m-a privit cu bunăvoinţă.</p>
                  <p rend="justify">—  Studentă? m-a întrebat.</p>
                  <p rend="justify">—  Nu. Dau lecţii. Şi, ca să nu se mire când va vedea lumina aprinsă până târziu, i-am spus că scriu.</p>
                  <p rend="justify">—  Dactilografă?</p>
                  <p rend="justify">—  Nu… scriu o carte. Un roman.</p>
                  <p rend="justify">A  făcut ochii mari.</p>
                  <p rend="justify">—  Roman?</p>
                  <p rend="justify">—  Ştiţi, cărţile care se vând în librării nu cresc în pomi. Cineva totuşi le scrie.</p>
                  <p rend="justify">—  Ei las' că nu sunt incultă… Am cunoscut şi noi un scriitor, dar era… în sfârşit… arăta altfel… Şi măsurându-mă din cap până-n picioare: Ai douăzeci de ani, domnişoară?</p>
                  <p rend="justify">—  Douăzeci şi patru, aproape.</p>
                  <p rend="justify">—  Nu zău… N-aş fi zis mai mult de… nici douăzeci. Familia nu e în Bucureşti?</p>
                  <p rend="justify">—  Nu mă înţeleg cu familia…</p>
                  <p rend="justify">Tăcerea s-a lăsat grea. Nu ştiu ce s-a gândit coana Valeriţa. Mie mi-a trecut prin minte scandalul de acasă. Fuga…</p>
                  <p rend="justify">—  Aş închiria sufrageria, că tot nu mai primesc musafiri. Încerca să se smiorcăie strângând pleoapele şi gura, potrivindu-şi tremoloul în glas: de când a murit bietu Gicu, răposatu, soţu… Apoi, înseninându-se, subit: Andrei primeşte la el. Nici nu-l vezi când vine, când pleacă. Are o odaie în dos. Şi în şoaptă: şi-a pus mobilă cubistă, fantezii de-ale lui. Are tot felul de prieteni, nu ştiu ce tot pun la cale! Beau şi fumează… De mine puţin le pasă. Eu ziua stau mai mult în bucătărie, la „muşama”, spunea Andrei când era mic, fiindcă masa era acoperită cu muşama. Şi aşa a rămas. Când trăia bietu Gicu…</p>
                  <p rend="justify">În aleea albă, casele par adormite. Nu veghează decât zidurile mute, copacii ninşi. Îmi aduc aminte că în copilărie, după ce mama mă săruta distrată şi ridica plasa patului cu îngeraşi pictaţi, mă simţeam nespus de singură şi mi-era frică. Dar după câteva clipe dădeam jos plasa şi porneam în aventură, până la acel perete al odăii mele, comun cu o casă unde cineva cânta la pian. Când nu cânta, casa tăcea, aşa cum nici o altă casă din lume nu tace, aşa cum tace odaia asta acum. Îmi închipuiam că e o casă părăsită, cu uşi şi ferestre zidite, din nebăgare de seamă, de clădirea nouă care se ridicase alături şi că a fost uitată acolo o fetiţă, care nu se mai mişcă de lângă pian şi cântă mereu, neîntrerupt, de frică. Avea, îmi închipuiam, pleoapele coborâte ca statuile, şi cozile de argint, lungi până la pământ. Mâinile ei albe, străvezii, alunecau, în mintea mea, pe clapele lăptoase. Când nu mai auzeam pianul îmi închipuiam că a murit.</p>
                  <p rend="justify">Nu ştiu de ce îmi vine acum în minte băcănia lui madam Abţibild (aşa îi spunea toată lumea din cartier). Era o dugheană mică, dar foarte vestită.</p>
                  <p rend="justify">—  Marfa, spunea madam Abţibild cu importanţă, e totdeauna proaspătă. Şi creioanele sunt proaspete, şi abţibildurile, totul e proaspăt. Cumpăr puţină marfă, ca să se vândă repede, să iau alta proaspătă.</p>
                  <p rend="justify">Poze cu îngeraşi, pachete de ciocolată, rahat, tabachere – pe care erau pictate cucoane în cămăşuţe, ciorapi şi jartiere – borcane cu acadele şi, ceea ce mă încânta şi mai mult, saci umflaţi cu vopsea: cărămiziu dulce, albastru ameţitor, verde de toate nuanţele. Grozav mi-ar fi plăcut să vâr lopăţica în vopsea şi să servesc clienţii! Şi în sacul cu aur (aşa-i spuneam în gând celui cu mălai) mi-ar fi plăcut să vâr lopata, şi în cel cu orez, dar nu atât de mult ca în sacii cu vopsea. Lada cu cărbuni o ocoleam, şi seara nici nu mă apropiam de ea, fiindcă îmi închipuiam că sunt acolo draci mititei, care noaptea umblă prin prăvălie, scormonesc în borcanele cu acadele şi se joacă în sacii de vopsea, cum se joacă vara copiii în nisip. Odaia din fund am zărit-o o singură dată, prin uşa întredeschisă. Avea un pat uriaş, pe care se ridica un monument de perne acoperit de o cuvertură cu ochiuri mari croşetate, prin care apărea o mătase lucioasă, ca o oglindă roz. Pianul nu l-am văzut. Dar toată lumea ştia că madam Abţibild are o fată frumoasă, care vorbeşte franţuzeşte şi cântă la pian. Când vorbea despre fata ei, nu-i spunea niciodată pe nume, ci, deschizând gura mare la fiecare silabă, rostea cu importanţă: „Domnişoara mea”.</p>
                  <p rend="justify">Cum de nu m-am gândit până în noaptea asta că odaia aceea, din care nu se putea ieşi în stradă decât prin băcănie, avea un perete comun cu camera mea, acel perete magic la care ascultam noaptea, până ce-mi amorţeau picioarele, cum se tânguia la pian o fetiţă cu cozi de argint?</p>
                  <p rend="justify">Nu ştiu cât e ceasul, nici ce zi este, nici în câte ale lunii avem. Nu ştiu de câtă vreme stau aici la masă şi aştept o mişcare, un zgomot, ceva care ar întrerupe această tăcere mare, egală, în care nu se întâmplă nimic.</p>
                  <p rend="justify">Am recitit capitolul Fana. Şi nu sunt mulţumită de loc. N-am descris casa, n-am redat avariţia bătrânei Caţian, parvenitismul mătuşilor mele. N-am vorbit despre nevestele tatălui meu. Celei dintâi, Laviniei – tata i-a tocat averea în speculaţii nefericite la bursă şi în pasiunea lui pentru curse… După zece ani de căsătorie a lăsat-o, ca să se însoare cu Tanţi, cea mai mare dintre nepoatele Catrinei Caţian. Tanţi mama mea, şi surorile ei, Marie şi Neneea, au acceptat cu timpul s-o aducă pe Lavinia în casă… De ce să i se plătească chirie şi întreţinere, când în casa bătrânei Caţian odăi sunt destule, şi încă o farfurie de supă la masă, nu se cunoaşte. În schimb ai pe cineva care ţese ciorapi, repară rufe, face din două cearşafuri vechi unul ca nou, scoate şi pune o ploscă atunci când cineva e bolnav, o frecţie, ventuze… O soră de caritate e un condei (adică o cheltuială)… Lavinia e gratis. E drept că nu mai aude de loc şi-i tremură capul. A încercat să se sinucidă când a lăsat-o tata şi de atunci a rămas cu metehnele astea. Dar în schimb privirea e ageră, ochii sunt peste tot în urma slugilor… Biata Lavinia e necesară. Viitoarea nevastă e Mitzi, dactilografa. Are un băiat şi e „Iancu leit”, oftează familia…</p>
               </div>
               <div type="div3" rend="P6">
                  <head>CAPITOLUL II</head>
                  <p rend="justify">FAMILIA.</p>
                  <p rend="justify">Casa e îmbrăcată în iederă toată. Perdelele dese, draperiile afumate de timp, odăile umede, întunecoase. Mai ales cea de la subsol, unde trăieşte bunicul, unde moare bunicul, unde bunicul şopteşte: „Mirona, fetiţa mea, te-am aşteptat toată ziua. Pe unde ai umblat?” Se agaţă de mine ca un copil de fustele mamei. „Vino mai aproape. Să nu-ţi fie frică, tu ştii că nu sunt nebun. Caută o rochie neagră de dantelă cu brâu roşu de catifea… Acolo am găsit scrisoarea… şi am cusut-o la loc. Desfă binişor brâul roşu, citeşte scrisoarea, şi rochiile apucă de le ia tu, rochiile Fanei. Bătrânul Miron i-a spus tot… acolo în scrisoare. Trebuie să ştii şi tu adevărul… caută… caută…”</p>
                  <p rend="justify">Mi se părea că-l aud îngânând poveşti ca pe vremuri: „Un tată pe moarte lasă fiilor lui o comoară, ascunsă undeva în pământ. Răscoliţi, săpaţi, căutaţi…” Nu voi uita niciodată ochii decoloraţi, tulburi, ai bunicului meu. Dorinţa lui de a-mi lăsa ca moştenire cheia tainelor casei.</p>
                  <p rend="justify">Bunica mea se numea Fana. Însuşi faptul că bunica avea un nume mi se părea tulburător, neaşteptat. Şi apoi, Fana! Era frumos? Urât? Nu ştiu. Venea de departe. Aducea parfumul unor vremi pe care mintea mea neliniştită se străduia să le înţeleagă, timpuri în care am fost şi nu am fost, în care, nelămurit, doream să mă întorc.</p>
                  <p rend="justify">De ziua mea, şase lumânărele pâlpâiau pe tortul înzăpezit de frişcă. Într-un capăt al mesei stătea tata, într-altul, ca o umbră cu ochelari, ca o sperietoare cu nasul de carton lipit de pieliţa scorojită – un fel de pergament mototolit care fusese cândva obraz omenesc – un neg mare pe frunte şi albeaţă pe un ochi. – străbunica, teribila Catrina Caţian. Copiii de pe stradă, fiindcă nu ştiau cine a fost, îndrăzneau să râdă când o vedeau şi îi strigau Mumia. În casă domnea şi acum, când avea optzeci de ani, auzea orice şoaptă, vedea fiecare mişcare, împletea intrigile, întreţinea misterul.</p>
                  <p rend="justify">În zilele de sărbătoare lua masa cu noi şi bunicul. Unii îi spuneau şi acum dom' Jorj, alţii Nebunul. Niciodată n-am înţeles de ce nu era el bărbatul bătrânei Caţian. Era ginerele şi tatăl celor trei fete care stăteau în jurul mesei: Tanţi, Marie şi Neneea.</p>
                  <p rend="justify">Mereu bolnav de gălbinare, încovoiat, cu un aer veşnic vinovat de ceva, ţinea ochii în jos, tăcea. De altminteri, la masă fiecăruia îi era parcă frică de propria lui voce, fiecare se ferea să nu-i afle celălalt gândul. Dar de ziua mea socoteam că-mi este îngăduit orice, chiar şi această întrebare, care nu ştiu cum îmi ţâşnise în minte şi nu-mi dădea pace:</p>
                  <p rend="justify">—  Cum o chema pe bunica?</p>
                  <p rend="justify">Furculiţele mătuşilor mele rămăseseră în aer, gata să împungă. Privirile, toate, mărite, înţepenite, goale. Îmi bătea inima, îmi zvâcneau tâmplele, îmi tremurau mâinile, dar nu mai puteam da înapoi. Încăpăţânată, am repetat întrebarea. Bunicul a ridicat ochii din farfurie. Niciodată nu mi s-au părut atât de sfioşi, de obosiţi şi de galbeni.</p>
                  <p rend="justify">—  Fana, mi-a răspuns vocea lui stinsă.</p>
                  <p rend="justify">Cred că n-o mai auzisem de mult.</p>
                  <p rend="justify">—  Fana?</p>
                  <p rend="justify">În jurul mesei, chipurile stăteau împietrite, pâlpâiau triste lumânărelele în tort, capetele celor trei surori nu se mai deosebeau între ele. Bunicul meu repeta, cu vădită plăcere:</p>
                  <p rend="justify">—  Fana!</p>
                  <p rend="justify">În clipa aceea, mi se păru că aud un zgomot de cioburi împrăştiate. Căzuse de pe scaun Catrina Caţian.</p>
                  <p rend="justify">S-a aflat mai târziu că Lavinia pusese în locul scaunului ei unul la fel, scos din uz, cu picioarele rupte.</p>
                  <p rend="justify">În copilăria mea, apăsată de spaime şi bănuieli, iată câteva zile de libertate, de încântare şi vis. Îmi plăcea să răscolesc podul. Acolo îl întâlneam, în închipuire bineînţeles, pe „micul lord”, logodnicul meu. Când băteam de trei ori în poarta castelului, Cedric îmi deschidea. Îmi săruta mâna. „Bine ai venit, my lady. Azi citim din abecedar, te învăţ aritmetică? Vrei să facem o plimbare cu bicicleta sau pornim călare?”… Bicicleta avea numai o roată din două. Cei doi poney: unul cu coada ruptă, celălalt fără cap. Şi mai aveam doi cai de plumb cu soldaţii lor; garda lui Cedric. Pe bereta lui, aproape albă de praf, scria: Marine. Pe abecedar, într-un colţ, alt nume: Andrei. Pe cartea Micul lord scria caligrafic: „Lui Dody, mămica…” Îl chema deci şi Marin, şi Cedric, şi Andrei, şi Dody, şi Lord Fauntleroy. Era erou de roman, purta haină de catifea cu guler de horbotă şi-şi părăsea bunicul din Anglia, încruntatul conte bolnav de podagră, ca să se întâlnească cu mine, când îl chemam. Îmi plăcea să socotesc cu răbdare dulapul masiv, cafeniu, fără oglindă, fără sertare. Erau îndesate acolo zeci de umbrele – de iarnă, de vară, în toate culorile, şi între ele, una minunată, uşoară, pictată, de formă japoneză, cu scheletul din trestie. Eram sigură că aparţinuse bunicii mele, cândva. După mai multe zile de scotociri, am descoperit în colţul cel mai întunecos al podului, acolo unde se aflau claie peste grămadă şoşoni desperecheaţi şi tot felul de borcane, un sertar răsturnat. Dedesubt – un pantof de lac şi unul poleit, un fier de frezat, peruca blondă a unei păpuşi şi coada albă a unui cal, cutii goale de bomboane, hârtii scrise mărunt, neciteţ şi o mulţime de fotografii aproape şterse de vreme. Dintre ele, am ales numai trei: o fată frumoasă cu cozile pe spate, cu trei fetiţe alături, aşezate după mărime; aceeaşi fată, cu bucle pe umeri, lângă un câine lup şi – desigur tot Fana – cu talia subţire şi fusta până la pământ, în formă de clopot, cu faţa spre fereastră, cu părul adunat în creştet, cu două crizanteme înfipte în coc.</p>
                  <p rend="justify">Micul Lord îmi şopteşte: „Da, ea este: Fana…”</p>
                  <p rend="justify">Am dat fuga la spălătorie şi am întrebat-o pe Floarea, arătându-i pozele:</p>
                  <p rend="justify">—  E bunica mea? Hai, spune, da?</p>
                  <p rend="justify">—  E dumneaei, zău, chiar dumneaei…</p>
                  <p rend="justify">În jurul Floarei se ridica totdeauna un fum înecăcios şi gros. Amesteca rufele în cazanul de aramă, şi falca i se mişca o dată cu braţul, de parcă o ajuta la învârtitul rufelor.</p>
                  <p rend="justify">Bănuiam că Floarea îşi descântă acolo, în aburii aceia, că ghiceşte în ei, ca mătuşile mele în cărţile de joc sau în zaţul cafelei.</p>
                  <p rend="justify">—  O cheamă Fana, i-am spus ca s-o încredinţez că ştiu şi eu multe.</p>
                  <p rend="justify">—  Da, zău, chiar aşa. Coniţa Fana, aşa o chema…</p>
                  <p rend="justify">—  Dar cum se poate, Floareo, să fie o bunică tânără şi frumoasă?</p>
                  <p rend="justify">—  Că doar n-o fi fost bunică de când s-a născut, păcatele mele! A fost şi dumneaei copil, ca matale, pe urmă s-a făcut şi dumneaei mare…</p>
                  <p rend="justify">—  Atunci, poate că nu-i adevărat că a fost balaur, cum spune tanti Marie…</p>
                  <p rend="justify">Floarea a râs să se prăpădească. Avea numai doi dinţi în faţă, care parcă stăteau să cadă şi ei. M-am gândit să-i cumpăr dinţi de aur şi pantofi mari, călduroşi, de pâslă, ca să-i intre mai bine picioarele umflate, şi o rochie de mătase, care să fâşâie, şi s-o poftesc la masă în sufragerie când o să fiu stăpâna casei. Şi am să fiu.</p>
                  <p rend="justify">Pe Micul Lord l-am părăsit de îndată ce-a apărut Marta. La noi acasă i se spunea fata lui Drăgan. Avea zece ani, când eu aveam numai cinci. Era înaltă, şuie, cu părul pe umeri, greu şi negru ca smoala, şi avea obiceiul să deseneze, cu cărbune, cu cretă, pe pereţii din pod, pe cimentul din curte, în timp ce tatăl ei spinteca butucii sau ne spoia bucătăria. Dar într-o zi, străbunica s-a supărat foc pe Drăgan, care a dispărut împreună cu Marta. Necăjită, stăteam mai mult pe la spălătorie şi adunam cu migală, din aburii care se ridicau din cazan, frânturi de fraze, nume şi şoapte, şi, căznindu-mă să le lipesc ca pe nişte foi rupte ale unei cărţi cu poze, repetam: „Fana…”</p>
                  <p rend="justify">De când avea un nume şi ştiam că a fost frumoasă, nu-mi mai era frică de ea. A fost odată copil şi bunica, a fost fetiţă, a fost domnişoară. Mama, tanti Marie şi Neneea nu existau pe atunci. Dar eu? Era atât de greu de înţeles, atât de tulburător gândul că a fost o vreme când n-am existat! Era totuşi pe acelaşi loc casa asta. Şi aceiaşi copaci, doar mai tineri. Aceleaşi ferestre. La una din ele, mereu la aceeaşi, apărea o fată zveltă, cu bucle negre pe spate sau cu părul împletit în cozi grele sau adunat meşteşugit pe creştet, prins în piepteni cu pietre, ace de os şi crizanteme. Mi-o închipuiam palidă, cu gura roşie, cu buzele vii, visătoare. Fereastra încadra aceleaşi stele. Era desigur aceeaşi fereastră şi totuşi alţi oameni, alte bunici, alte mame…</p>
                  <p rend="justify">Curtea era mare, cât putea cuprinde privirea. Casa, plină de zvonuri, de şoapte nelămurite, de taine cuibărite prin colţurile odăilor, de amurguri grele de întrebări. Unii spuneau că bătrâna Caţian nu era mama adevărată a Fanei. Că pe acea poartă de fier, cum nu mai era pe atunci alta, dantelată şi înaltă, intra uneori o doamnă cernită, cu văluri subţiri peste o faţă albă, cu ochii mari, plânşi. Venea totdeauna încărcată de cutii cu daruri pentru micuţa Fana. Dar când, unde a dispărut această deosebită şi tristă doamnă? Când, cum a crescut Fana? Toate astea nu se mai ştiu, nu se mai pot afla.</p>
                  <p rend="justify">Dar se ştie că frumoasa Fana, cu cozi groase, negre, pe spate, s-a măritat prea curând. Că nunta a fost cu alai bogat, dar şi cu lacrimi multe pe obrajii de copil al miresei. Se mai spune că odaia mirilor a fost orânduită de bătrâna Caţian alături de a ei, şi ani de zile uşa a fost lăsată deschisă între cele două odăi de culcare, pentru ca tinerii să se sfiască să fie stingheriţi de moarte, şi mama Catrina să ştie tot ce se petrece acolo noapte şi zi… Tânăra căsătorită n-avea voie, la început, să se plimbe altfel decât în cupeul cu perdeluţe trase şi n-avea voie să se depărteze de preajma faimoasei curţi.</p>
                  <p rend="justify">Cu uşile mereu deschise între dormitoare, cu frâurile proaspetei căsnicii ţinute strâns, dibaci, de bătrână, Fana a avut totuşi trei fete, a devenit mamă, a devenit rea…</p>
                  <p rend="justify">Se pare că nu le iubea pe copile fiindcă nu-l suferea pe bărbat, omul de cârpă în mâna soacrei, care îl dăscălea mereu şi îl întărâta împotriva libertăţii şi a tinereţii ei. Bătrâna şi le apropiase în schimb pe fetiţe, le ademenise cu ceas de aur, cu păpuşi, cu cercuri, cu „diabolo”, cu farmece poate. Mi-o închipuiam pe această stranie bunică, singură, mereu dreaptă, subţire, înaltă, la aceeaşi fereastră, înfrângându-şi ciuda şi pregătindu-şi evadarea cu răbdare de ocnaş. Fetiţele, solidare între ele, o urau, deşi a fost poate şi o vreme când au iubit-o. Uneori, când porneau s-o caute toate trei, o găseau în salcâmul din curte, alteori pitită sub scara de ciment din dosul casei. Acolo îşi avea un culcuş cu scoarţe şi perne şi stătea ceasuri întregi, legănată, cu genunchii în braţe. Mai des se ascundea în pod, unde tot aşa îşi aşternea scoarţe şi perne şi tot aşa îşi legăna, visătoare, genunchii în braţe. Nu ţinea niciodată în mână acul sau cartea. Fetelor le vorbea rareori, şi atunci numai ca să râdă de ele. Îi plăcea să le tragă de păr. Când le strângea în braţe, le durea şi mai tare. Alteori, însă, le privea în adâncul ochilor, unde căuta cu pasiune ceva, ca o mamă care îşi caută printre străini copiii şi nu-i găseşte. Iubea copiii străini, iubea pisicile, câinii. Cu fetele ei era nepăsătoare. Şi rea. Lumea ajunsese să spună că nu sunt ale ei ei ale bătrânei Caţian.</p>
                  <p rend="justify">Dar ce nu se zvonea în jurul acestei case, acestei curţi, cu trei ronduri cuminţi de pansele în faţă?! Străbunicului i se spunea Franz Josef – fiindcă semăna într-adevăr cu împăratul sau fiindcă purta favoriţi şi părul tăiat după moda veche? Se spune că era tot timpul plecat. Vara se ducea la băi la Karlsbad, iarna la Viena, să asculte concerte. Acasă, nu ieşea din odaia lui, dar nici din vorba Catrinei. Îi era parcă frică de nevastă, de fată, de nepoţele. O singură dorinţă ştia să-şi impună: plecarea. Îşi iubea poate numai geamantanele şi câinele lup, pe care-l lua în toate călătoriile lui.</p>
                  <p rend="justify">Stăpânul casei ajunsese ginerele său, soţul Fanei. Bătrâna Caţian îl îndemna să-şi spioneze nevasta, aţâţându-i cu meşteşug gelozia. Îi plăcea să-l vadă nenorocit ca să şi-l apropie cât mai mult sau numai ca să-i facă mizerii Fanei? Cine poate să ştie?. Le scormonea zi de zi viaţa, le surpa toate punţile de apropiere. Iar el, din laşitate, pentru bani sau, după cum credeau unii, din viciu, era cu totul sclavul bătrânei. Unii necunoscând situaţia, alţii din rea-credinţă, în bătaie de joc, în loc de dom' Jorj sau ginerele coniţei sau Negru, cum îl chema, îi spuneau domnu Caţian. Intimii, mai toţi, în spate, în derâdere – Prinţul consort. Prinţesa era, pentru toată lumea, Catrina Caţian.</p>
                  <p rend="justify">Fetele nu i-au văzut niciodată pe tatăl şi pe mama lor împreună, liniştiţi, într-o plimbare sau de vorbă în casă. Nu i-au văzut ci… i-au surprins. Cea mai mică, Neneea, i-a găsit sărutându-se. O căutase pe mama ei în toată după-amiaza aceea. Către seară abia a zărit-o, cocoţată în salcâmul din grădină. În aceeaşi clipă l-a descoperit şi pe tatăl ei, care se pitulase binişor într-o umbră mai deasă. Neneea îşi văzu mama sărind din copac, uşoară ca o pisică, iar pe tatăl ei luând-o în braţe şi sărutând-o.</p>
                  <p rend="justify">Ca din pământ, apăru şi bunica. Era, se vede, de mult la pândă, prin apropiere…</p>
                  <p rend="justify">—  Nu vă e ruşine de copii? a strigat tremurând de ciudă, ţinând fetiţa de umeri.</p>
                  <p rend="justify">E  drept că Neneea ţipase ca muşcată de şarpe în clipa sărutului, fără să vrea şi fără să ştie de ce. Vinovatul ţinea ochii în pământ. Vinovata avea privirea îndreptată nepăsătoare spre singura stea care răsărise. Fetiţei îi bătea inima. Bătrânei îi tremurau mâinile pe umerii fetiţei.</p>
                  <p rend="justify">A  doua zi, Neneea îşi găsi păpuşa cu ochii scoşi, cu părul smuls şi plânse până se îmbolnăvi, peste buclele blonde.</p>
                  <p rend="justify">Fana râdea.</p>
                  <p rend="justify">Odată, când se jucau în pod de-a v-aţi ascunselea toate trei: Tanţi, Marie şi Neneea, au apărut părinţii. Tata îi spunea mamei că o iubeşte. Ea îi răspundea prin cuvinte de neînţeles pentru ele: Eşti un laş, te dispreţuiesc… şi totuşi, îl lăsa să-i sărute mâinile, braţele, gâtul. Fetele ar fi vrut să ţipe. De ce nu apărea mama Catrina? Ea n-ar fi dat voie… Surorile se ţineau de mână, îşi ţineau răsuflarea. Le venea să plângă, să strige, dar nu făceau nici o mişcare, privind nesăţioase să vadă tot, să ştie, să afle… Tata a trântit-o pe mama pe un cufăr. Iat-o cu gâtul întins, cu capul căzut, cu părul albăstrui împrăştiat pe podea. Tata o săruta repezit – pe păr, pe gâtul palid. Era roşu la faţă. Fana – albă, liniştită, parcă murise… Ba nu, se ridică deodată, elastică, vie, îşi priveşte bărbatul în faţă şi izbucneşte într-un râs de se clatină podul. El o privea. Înlemnit. Ea spunea liniştită: „Eşti un caraghios!.” Apoi dispăru uşoară ca fumul.</p>
                  <p rend="justify">Fetiţele povestiră bunicii lor întâmplarea.</p>
                  <p rend="justify">Bătrâna le ameninţa că dacă nu-i spun totul, vorbesc noaptea prin somn, că ei nu i se poate ascunde nimic. Şi apoi, ea era stăpâna borcanelor cu dulceaţă, a sertarelor pline cu petice colorate, şi din vitrinele magazinelor le putea cumpăra tot ce-şi doreau. Dar nu căpătau nimic degeaba. Şi dacă Fana a strivit ceasul lui Tanţi, dacă a lovit în el cu călcâiul până l-a tăcut praf, e fiindcă a vrut s-o pedepsească pentru multe iscodiri şi trădări… Dar ele nu se simţeau vinovate şi ajunseseră s-o urască de moarte.</p>
                  <p rend="justify">Zilele treceau încet, dar anii au trecut repede. Fana împlinea treizeci şi cinci de ani, în ziua nunţii mamei mele, cea mai mare dintre fetele ei. Se spune că ar fi furat rochia miresei şi că, în ascuns, ar fi brodat pe ea bucheţele de flori. Zadarnic s-a căutat rochia albă, spumoasă, zadarnic a făcut spume la gură bătrâna Caţian. În ultima clipă, au găsit pe pat – adusă probabil de Fana – o rochie sărăcăcioasă, băţoasă, de pichet alb de bumbac, şi Tanţi a fost nevoită s-o îmbrace. Frumoasă, somptuoasă în rochia de mătase înfoiată, bogată, cu crizanteme în păr, a apărut, în murmurul de admiraţie al lumii, mama miresei, fiica bătrânei Caţian.</p>
                  <p rend="justify">Aceasta a fost Fana, bunica mea, care a fugit în noaptea aceleiaşi nunţi cu un grec frumos şi bogat. E o poveste pe care nimeni n-a uitat-o. O ruşine pe care nimeni n-a iertat-o, care a apăsat asupra familiei, asupra leagănului unde mai târziu dormitam între vise nedesluşite eu, un nou pumn de viaţă, nepoata acestei destrăbălate femei… Fana a dispărut, a devenit „bunica”, un balaur, un monstru, care putea ieşi de sub pat, în întuneric, dacă nu eram cuminte…</p>
                  <p rend="justify">Şi nu eram cuminte… Semănăm cu bunica.</p>
               </div>
               <div type="div3" rend="P6">
                  <head>CAPITOLUL III</head>
                  <p rend="justify">MAREA ÎNTÂLNIRE.</p>
                  <p rend="justify">Discuţiile în jurul plecării mele la Paris au început în preajma bacalaureatului. Mama ţinea să urmez Conservatorul. Credea că aş putea să ajung o mare pianistă.</p>
                  <p rend="justify">Tata voia să-mi iau licenţa în Drept.</p>
                  <p rend="justify">—  Cui am să las biblioteca juridică, clientela, biroul? Peste trei ani o trimit să-şi ia doctoratul la Paris. Dar deocamdată să se înscrie la Universitate, aici.</p>
                  <p rend="justify">—  La Universitate? protesta cu oroare tanti Marie. Şi după cursuri să umble hai-hui cu studenţii în cafenele şi cârciumi, să discute despre războiul din Spania? Nu vezi că a înnebunit tineretul?</p>
                  <p rend="justify">—  La Paris nu sunt cafenele şi cârciumi? întreba tata.</p>
                  <p rend="justify">—  Acolo e altceva… nu te ştie nimeni…</p>
                  <p rend="justify">—  Treaba ei. Cum o să-şi aşterne, aşa o să doarmă, îi ţinea isonul Neneea.</p>
                  <p rend="justify">Dar mama, solemnă:</p>
                  <p rend="justify">—  Acum aşa e moda. Văd că şi alte fete de familie hună…</p>
                  <p rend="justify">Urma o înşirare de nume răsunătoare, cu care de altfel n-aveam relaţii, dar se vede că surorile se simţeau îndreptăţite să aibă şi credeau că imitându-le se apropie de „protipendadă”.</p>
                  <p rend="justify">Ultimul cuvânt l-a avut, ca de obicei, bătrâna Caţian.</p>
                  <p rend="justify">—  Îi dau eu bani să dea cu nasul prin străinătăţile alea şi să se potolească. Să plece repede şi să se întoarcă degrabă, că vreau s-o mărit…</p>
                  <p rend="justify">Itinerarul meu până la Paris, prin Italia, fusese notat în cele mai mici amănunte. Aveam însemnată până şi clipa când trebuia să privesc pe fereastră ca să văd un peisaj care îi plăcuse mamei în călătoria de nuntă, tatei pe vremea când era însurat cu Lavinia, sau lui tanti Marie, care a călătorit şi ea până în Elveţia, unde trebuia să aibă loc o întâlnire cu un doctor dentist, „o vedere”. (Până a ajuns acolo, dentistul s-a logodit cu alta, iar tanti Marie, jignită, nu s-a mai măritat.)</p>
                  <p rend="justify">Acest itinerar, tocmai fiindcă era atât de amănunţit indicat, mă scotea din sărite. De o parte şi de alta a drumului mi se părea că văd gratiile vieţii mele şi nu ştiam cum aş face să ajung la Viena, să rămân câteva zile, la Trude. Dar ultima dată când batista mamei a fâlfâit, albă, în zare, am înţeles că nu-i un semn de pace, ci tot o ameninţare: „Bagă de seamă… ştii că n-ai voie…”</p>
                  <p rend="justify">Trenul alerga grăbit, vrând parcă să pună o distanţă din ce în ce mai mare între mine şi casa bătrânei Caţian. Câmpul galben şi neliniştit de apropierea furtunii părea o pânză de Van Gogh. Mă gândeam la Ştefan.</p>
                  <p rend="justify">Cred că titlul cel mai potrivit pentru romanul meu ar fi: Coincidenţe. Lui Jacquot nu-i plăcea („nimic nu-i întâmplător micuţa mea Mirona”). Şi totuşi dacă n-ar fi ieşit în clipa aceea pe culoarul vagonului, dacă n-aş fi pus mâinile pe geam lângă ale lui…</p>
                  <p rend="justify">Pe geam, lângă mâinile mele, am văzut nişte mâini enorme, cum sunt acele mănuşi, ghete sau creioane de reclamă. Curioasă, am ridicat capul să văd cui aparţin. Era neobişnuit de înalt bărbatul care privea pe fereastră. Mi-am apropiat mâinile de ale lui, ca să văd dacă sunt de două ori mai mari decât ale mele.</p>
                  <p rend="justify">—  Sunt exact de două ori mai mari! – o voce guturală, cunoscută, caldă. Ştefan…</p>
                  <p rend="justify">Mi se părea că ne cunoaştem de mult, că am dreptul să-i spun pe nume, că am toate drepturile… Era prima dată că-i vedeam ochii de aproape, şi totuşi, parcă aş fi fost de când lumea îndrăgostită de privirea aceea albastră, rece şi stranie, de vocea lui puţin răguşită, răscolitoare. M-a întrebat unde plec.</p>
                  <p rend="justify">—  La Paris, am răspuns cu un fel de mândrie, care l-a făcut să zâmbească.</p>
                  <p rend="justify">—  Adevărat?</p>
                  <p rend="justify">Părea sincer surprins.</p>
                  <p rend="justify">—  Singură?</p>
                  <p rend="justify">Mi-am îndreptat umerii, ca să par mai înaltă.</p>
                  <p rend="justify">—  Tata vrea să fac Dreptul, mama Conservatorul…</p>
                  <p rend="justify">—  Şi dumneata?</p>
                  <p rend="justify">—  Eu vreau să scriu un roman.</p>
                  <p rend="justify">Da, îmi amintesc. Mi se părea că mă măsoară puţin zeflemitor, la fel ca în ziua când Marta, prezentându-ne, spusese despre mine: „O viitoare romancieră”.</p>
                  <p rend="justify">—  Şi câţi ani aveţi, domnişoară?</p>
                  <p rend="justify">—  Aproape douăzeci…</p>
                  <p rend="justify">—  Nu se poate!</p>
                  <p rend="justify">—  Par mai mică. Ştiu.</p>
                  <p rend="justify">—  O să mai creşteţi.</p>
                  <p rend="justify">—  Nu mai sunt şanse…</p>
                  <p rend="justify">—  S-au văzut totuşi cazuri…</p>
                  <p rend="justify">—  Sunteţi medic?</p>
                  <p rend="justify">—  Sunt.</p>
                  <p rend="justify">—  De copii?</p>
                  <p rend="justify">—  Nu, de femei.</p>
                  <p rend="justify">Am roşit şi, la gândul că roşesc, am roşit şi mai tare. Mai târziu, în vagonul-restaurant, mi-a spus că nu se poate împăca cu gândul că plec singură în străinătate.</p>
                  <p rend="justify">—  Mi-ar plăcea să te întorci acasă. Să te ştiu lângă mama…</p>
                  <p rend="justify">—  Dacă aţi cunoaşte-o pe mama!.</p>
                  <p rend="justify">A  zâmbit amuzat. Apoi, după un pahar de vin:</p>
                  <p rend="justify">—  Parcă ai fi un cărbune sub care mocneşte focul. Uite, obrajii au început să se încingă. Spune, când erai mică aveai părul blond? Numai o dată, în Suedia, am văzut nuanţa asta închisă, albăstruie. Ştii, gura nu se potriveşte cu părul, cu ochii? Ai un ten de creolă şi o gură de fetiţă blondă; parcă ar fi două petale roz, dezorientate. Îmi place că nu te fardezi.</p>
                  <p rend="justify">În ameţeala vinului, în atingerea dintre privirea lui şi a mea, am simţit cum mă dezleg de acea veche tortură care-mi înţepenise voia bună timp de vreo zece ani.</p>
                  <p rend="justify">Aveam nouă ani, când în Cişmigiu, lângă un mic restaurant în formă de trunchi de copac, despre care îmi plăcea să cred că fusese cândva un copac adevărat şi că se adăposteau în scorbura lui familii de pitici, s-au oprit două doamne, care au întrebat-o pe Fräulein dacă sunt fetiţa doamnei Runcu. Apoi le-am auzit:</p>
                  <p rend="justify">—  Elle est presque laide, la petite! 1</p>
                  <p rend="justify">Şi s-au depărtat liniştite. Una răsucea pe umăr o umbreluţă albastră, cealaltă trăgea după dânsa un câine pekinez. În urma lor a rămas o dâră de parfum. Eu am rămas fără încredere în mine.</p>
                  <p rend="justify">—  Cum de te-au lăsat să pleci, micuţa mea Mirona?</p>
                  <p rend="justify">Duceam mereu la gură paharul cu vin, ca să-l pot privi în ochi fără sfială. Îi auzeam vocea guturală caldă: „Micuţa mea Mirona…” Trenul fugea. Ştefan îmi punea întrebări despre familia mea.</p>
                  <p rend="justify">Ce curios mi se părea că nu auzise de avocatul Runcu şi nici de Catrina Caţian! Credeam că toată lumea îi cunoaşte.</p>
                  <p rend="justify">—  N-am plecat, am fugit… E o casă care miroase a naftalină şi a mucegai. În sufragerie, între fotoliul de catifea roşie şi godinul cu uşi de nichel şi mânere de porţelan, se află o ladă. În lada asta, căutând o scrisoare, am găsit o fotografie decolorată… o fată, în costum de ţigancă şi salbă la gât. Talie de viespe… Fotografia poartă o dată care nu se mai desluşeşte… E bunica mea, Fana…</p>
                  <p rend="justify">—  Şi ce-ai mai găsit în ladă?</p>
                  <p rend="justify">—  O întreagă viaţă de care nu ştiam nimic. Tot felul de oameni – se pare de vază – îi scriau bunicului, începând cu „Dragă Jorj”. De când a murit, mama şi mătuşile mele au început să-şi umfle nările şi să privească miop printre gene: „Papa a fost cineva”, „Papa dădea dejunuri la Capşa”, „Papa…”</p>
                  <p rend="justify">Nu i-am spus lui Ştefan că acasă se numărau cartofii, se cântărea zarzavatul, şi după ce se trăgeau câteva farfurii pentru „sufragerie” se înmulţea restul cu apă, „pentru slugi”. Şi nu i-am vorbit de Lavinia, de Mitzi.</p>
                  <p rend="justify">—  Halatul lui tanti Marie atârna în faţa patului meu. Era legat în talie cu un şnur, şi mânecile largi parcă se bălăbăneau; noaptea căpăta cap de mort, pălărie cu boruri enorme şi orbite fără ochi, buze groase, căscate, care rânjeau. Neneea, sora cea mai mică a mamei, încerca noaptea uşile ca să se încredinţeze că sunt încuiate. Când clanţa se mişca, mă speriam grozav, fiindcă soţul mătuşii Neneea era internat într-o casă de nebuni şi ne era frică să nu fugă şi să ne pomenim cu el. Mamei îi e milă de şoareci. Le pregătea seara un lighean cu apă în mijlocul odăii, „să aibă ce să bea dacă s-ar întâmpla să le fie sete, săracii…”</p>
                  <p rend="justify">Ştefan părea distrat.</p>
                  <p rend="justify">—  Parcă te văd în atelierul Martei. Când mi-a spus: „o viitoare romancieră”, mi-am amintit prima poezie pe care am învăţat-o la grădiniţă: Ich bin der kleine Gerngross, /Vier Jahre alt und ein halbes bloss.2 E vorba de un băieţel care-şi pune pălăria tatălui şi se crede domn. Acum, te văd cu alţi ochi. Şi totuşi… e greu să începi de-a dreptul un roman.</p>
                  <p rend="justify">—  Mi se pare că dacă aş avea o încăpere pe care să pot s-o încui, un pat şi o masă, pereţi albi fără fotografii de familie, fără tablouri proaste aş putea să scriu. Când am să fiu singură, am să pot să-mi împrăştii peste tot caietele, hârtiile, în loc să le ascund. Dacă am să pot să deschid ferestrele când vreau, să respir aer curat… să respir… Acasă, pendula, la fiecare sfert de oră spune pitpalac, la jumătate oră cucu, la oră întreagă de atâtea ori cucu şi de atâtea ori pitpalac, câte ceasuri anunţă.</p>
                  <p rend="justify">Ştefan asculta cu interes crescând. Şi când râdea, întinerea nespus de mult. Eu mă gândeam cu groază că va trebui să ne despărţim, fără să ştiu când am mai trăit în acelaşi climat, când am mai avut aceeaşi certitudine că fericirea există. Dar parcă şi el voia să se asigure că nu visează, că n-am picat din lună, că exist cu adevărat. Din când în când, îmi lua mâna.</p>
                  <p rend="justify">—  Ai mult umor, Mirona. Şi ştii să povesteşti. Apoi, detaşat, monden: În duminica aceea erai la cenaclu când am telefonat să mă scuz că nu pot veni, erai acolo?</p>
                  <p rend="justify">Aş fi vrut să-i răspund: „Da, eram acolo, şi tu, ca un mare meşter pescar, ai aruncat de departe undiţa şi mi-ai prins inima. De atunci sunt îndrăgostită de tine, şi tu habar n-ai. Sau poate dinainte…”</p>
                  <p rend="justify">Cred că am să introduc aici acele pagini în care povestesc întâlnirea cu Marta. Ştiam că trăieşte în Italia şi că s-a măritat cu pictorul Lena, „tâlharul” care o jefuise pe bătrâna Caţian luându-i 500 de galbeni pentru un portret. „A avut o expoziţie la Milano, comenta într-o zi tanti Marie. Ţii minte când o aducea Drăgan de mână? O ţigăncuşă. Astea au noroc!”</p>
                  <p rend="justify">Când ne-am reîntâlnit, Marta purta o rochie neagră în stil de amazoană şi avea braţele pline de brăţări orientale. Pletele negre, lucioase, îi cădeau pe umeri la fel ca pe vremea copilăriei noastre şi avea aceeaşi ţinută mândră, acelaşi mers de prinţesă hindusă.</p>
                  <p rend="justify">—  Marta!. Eram tulburată.</p>
                  <p rend="justify">Nu m-a recunoscut.</p>
                  <p rend="justify">—  Eu sunt, Mirona.</p>
                  <p rend="justify">—  Mirona?! Da, Mirona… Ce frumoasă te-ai făcut! Să vii să-mi vezi tablourile. Tocmai pregătesc o expoziţie. Am o surpriză pentru tine… Mai trăieşte bătrâna?</p>
                  <p rend="justify">În atelierul Martei, un panou cât peretele reprezenta o horă cu fete despletite, cu fustele umflate de vânt. Altul, o scenă la coafor: cucoane cu figuri idiotizate, cu frunţi sterpe, cu ochi goliţi de orice expresie îmi aminteau de mama şi de mătuşile mele. Erau apoi scene de circ; un clovn în picioare pe un cal, dansând cu o umbrelă deschisă; un Pierrot cântând la chitară tot pe un cal; un înger dormind pe o coamă de cal, şi peste tot – păpuşi dezaxate, păpuşi care visează, peste tot bărci plutind pe nori în loc să alunece pe apă, fete proptite în vele în atitudini de graţie şi dans, cavaleri medievali, feţi-frumoşi orientali. Pe pereţi, printre tablouri, atârnau o funie de usturoi, un şir mare de ardei uscaţi, o cobză. În loc de pat, Marta avea pe jos o saltea, acoperită cu o pătură miţoasă de lână albă. Prin uşile laterale, de sticlă, ale unui dulap se vedeau rufe de-a valma cu cojoace, cu basmale colorate. Pe rafturile care legau uşile erau îngrămădiţi cai de plumb, binocluri, scoici, pietre, ochelari de soare cu sticle sparte, brăţări, mărgele şi o mulţime de alte lucruri care ar fi trebuit să fie aruncate. Printre toate astea, câteva cărţi fără scoarţe şi alte câteva legate în piele.</p>
                  <p rend="justify">—  Vrei să-ţi fac portretul? îmi propuse fără altă introducere. Uite, aşa cum eşti acum, şcolăriţă… Sau să-ţi ridic părul şi să-ţi pun pe umeri un şal! Şalul roşu de colo. Am lumină foarte bună. Îmi place să lucrez noaptea. Dar mai întâi o cafea? Lip-Lip, adă ce trebuie pentru cafele.</p>
                  <p rend="justify">Abia atunci am descoperit pe jos o ţigăncuşă cu basma albastră.</p>
                  <p rend="justify">—  E negustoreasa de floricele. Mi-a pozat până adineauri. E fermecătoare, nu găseşti? Un copil necăjit.</p>
                  <p rend="justify">Mi se părea că moţăie, că abia ţine ochii deschişi. Lângă ea, coşul cu floricele.</p>
                  <p rend="justify">—  E măritată a treia oară.</p>
                  <p rend="justify">—  Măritată? Dar câţi ani are? Pare de treisprezece…</p>
                  <p rend="justify">—  Are cincisprezece… Stai să-ţi arăt portretul bărbatului ei. La două nunţi am fost şi eu.</p>
                  <p rend="justify">Marta se urcă pe scaun şi, luând de pe dulap mai multe pânze făcute sul:</p>
                  <p rend="justify">—  Ai picat foarte bine! Uite ce voiam să-ţi arăt. O să te amuze.</p>
                  <p rend="justify">Sări de pe scaun şi desfăcu o pânză în faţa mea. Era bătrâna Caţian. Portretul despre care auzisem vorbindu-se în casă atât de mult. Costase cinci sute de galbeni „o avere”. Aveam să mă încredinţez că viaţa nu-i depăşită de imaginaţia nici unui scriitor, că meandrele ei, ocolurile ei, ruperea atâtor căpătâie şi reîntâlnirea lor, înnodarea lor peste ani întrec orice poveste.</p>
                  <p rend="justify">Marta şedea pe un scăunel şi făcea cafeaua pe o maşină de spirt. Lip-Lip şedea pe saltea ca un mic Buda şi asculta.</p>
                  <p rend="justify">—  Într-o seară, începu Marta, nişte prieteni cheflii l-au dus pe pictorul Lena la o cârciumă cu fripturi renumite, undeva pe lângă Obor. Acolo l-a cunoscut pe tata… Îl ţii minte pe Drăgan? Avea un chip de mongol, cu căciula de astrahan trasă pe ochi – ochi mici, vioi, prea mici şi prea vioi pentru faţa lui mare, pătrată, cu bărbia puternică… Cum îţi place cafeaua? Amară?</p>
                  <p rend="justify">—  Nu, dulce.</p>
                  <p rend="justify">—  Atunci, pentru mine una amară… Lena i-a făcut portretul. Drăgan era în culmea fericirii. Mai ales când a văzut tabloul la expoziţie. Ca să audă ce zice lumea când trece prin faţa lui, adică prin faţa portretului, stătea toată ziua acolo. Veneau grupuri-grupuri prietenii, vecinii. Şi, care cum îl recunoştea, îşi făcea cruce şi spunea: „Ptiu, bată-te Dumnezeu, Drăgane! Noi nu te-am crezut. Uite, mânca-l-ar ciorile! E chiar el, Drăgan al nostru!” Într-o zi a venit şi măcelarul. Recunoscându-l, a făcut „ptiu”! şi, fără să vrea, a scuipat portretul. Drăgan i-a tras două palme de-a răsunat sala. Au sărit şi ceilalţi, s-a încins o bătaie. Lucrurile nu s-au potolit decât atunci când s-a apropiat pictorul. „O să-i pui geam, se scuza tata. O să-i pui geam, ca să nu-l scuipe nimeni, că ăştia nu ştie ce-i pictura, e porci!”</p>
                  <p rend="justify">Marta desfăcu altă pânză.</p>
                  <p rend="justify">—  Îl ţii minte? Şi-a pierdut dinţii odată, după alegeri, când adversarii l-au legat de coada unui cal şi l-au lăsat să fie târât pe nu ştiu ce distanţă…</p>
                  <p rend="justify">Eram nerăbdătoare să aflu cum a ajuns la ea portretul bătrânei Caţian.</p>
                  <p rend="justify">—  Într-o zi s-a dus la Lena cu căciula şi mai trasă pe ochi. Dar când l-a văzut, s-a descoperit, respectuos. Lena îşi închipuia că are nevoie de bani. Dar mardeiaşul n-avea niciodată nevoie de bani. În sfârşit, frământându-şi căciula în mână, îndrăzni să-i vorbească: „Are şi Drăgan casă, are şi Drăgan nevastă, are şi Drăgan masă… să poftiţi la masă la Drăgan…” Ce-ar fi, Mirona, în timpul ăsta să-ţi fac o schiţă?! Şezi colo, cafeaua e gata… În ziua întâi de Crăciun, o trăsură cu cai albi s-a dus să-l aducă pe Lena. Pe capră – Drăgan. În faţa casei noastre aşteptau lăutarii. Când au văzut trăsura, au început să cânte un marş. În curte la noi, alt taraf de lăutari. N-ai fost niciodată la noi… Uite casa, tabloul de colo.</p>
                  <p rend="justify">—  Credeam că-i o căruţă.</p>
                  <p rend="justify">—  O căruţă? Nu, o cocioabă, gata să se dărâme. Dar înăuntru, ce masă! Uite pânza asta, aici…</p>
                  <p rend="justify">Cu toată bunăvoinţa, nu înţelegeam nimic.</p>
                  <p rend="justify">—  Ce reprezintă?</p>
                  <p rend="justify">—  Masa… La mijloc, un purcel fript, un purceluş de vreo trei luni cu o portocală în bot, cu crenvurşti în urechi. Aici, în cele patru colţuri, patru purcei mici de tot, nenumărate torturi, fiecare cu altă glazură, de altă culoare. Prăjituri nenumărate. Ăştia sunt cozonaci… Aici, mama… Stătea „drepţi”, cum o învăţase Drăgan. Nu clipea, nu vorbea. Uite-o! Brunetă, grăsună, cu floare roz de leandru în păr, cu mărgele la gât. Stă aici, aşa cum i-a poruncit tata. Parcă-l aud: „Tu nu te mişti!”</p>
                  <p rend="justify">Niciodată n-aş fi desluşit între petele acelea de culori violente toate câte le înşira Marta. Dar îmi plăcea cum povestea:</p>
                  <p rend="justify">—  Lena a trimis cu oamenii lui Drăgan – că toată mahalaua îi ştia de frică – bileţele pe la prietenii lui pictori, actori. Au venit treizeci de oameni. Drăgan nu s-a aşezat la masă. „Eu n-am cinstea”, se scuza. Mama a dansat toată noaptea, săraca. Cheful a ţinut până a doua zi. Drăgan a spart vreo cincizeci de pahare. Mereu veneau alţii şi alţii, care aflau că Drăgan a făcut chef în cinstea „lu domnu pictor.”</p>
                  <p rend="justify">—  Ştii că eşti greu de prins? N-aş fi crezut. Cu aerul tău de mâţă blândă, cred că ştii foarte bine ce vrei…</p>
                  <p rend="justify">Şi mototolind foile pe care încerca să mă deseneze, Marta îmi arătă o pânză, care pretindea că-l reprezintă pe Drăgan spărgând pahare. Lip-Lip asculta cu ochi somnoroşi. Se uita şi ea, mă uitam şi eu, fără să înţelegem că liniile acelea, imaginând tot felul de cuburi, triunghiuri, pătrate, lame care se întretaie, îl arătau pe Drăgan spărgând pahare.</p>
                  <p rend="justify">—  Cum a ajuns aici portretul bătrânei?</p>
                  <p rend="justify">—  Auzise despre bătaia din expoziţie şi despre chef şi a vrut să-l cunoască pe Lena. Drăgan i l-a adus. Când l-a văzut, bătrâna l-a măsurat din cap până-n picioare şi l-a întrebat: „Tu eşti pictorul? Ştii să pictezi aşa de bine cum scrie la gazetă, sau ţi-ai făcut singur reclamă?” El se întreba cum ar putea să fixeze pe pânză o astfel de sfârlează. O clipă nu stătea locului. Fără să mai pui la socoteală cât era de pocită. Nu te superi, Mirona?</p>
                  <p rend="justify">—  Cred că nu-i semăn…</p>
                  <p rend="justify">—  De loc!</p>
                  <p rend="justify">—  Şi i-a pozat bătrâna?</p>
                  <p rend="justify">—  I-a dat o fotografie de când avea douăzeci de ani. „Să vezi ce frumoasă am fost, i-a spus. Uite, aşa să mă faci.” Dar când să ajungă la preţ, a sărit ca arsă. Lena îi ceruse cinci sute de franci.</p>
                  <p rend="justify">Căutam să mi-o imaginez pe Catrina Caţian în faţa acestei propuneri.</p>
                  <p rend="justify">—  Ştii tu ce-i asta, bre, cinci sute de franci aur?!” l-a întrebat bătrâna. „Ştiu cum va fi portretul, „ a răspuns Lena, fericit că bătrâna nu se învoieşte. Dar se înşela. „Hai, du-te şi începe degrabă, s-a răstit la el. Îi ştiu eu pe artişti. Puturoşi!” Şi cât ai clipi, a dispărut şi s-a întors. „Uite două sute de franci. Să-i păstrezi. E aur, nu glumă! Să ai şi tu un ban pus deoparte.” Drăgan îl aştepta afară. Pictorul a ieşit cu fotografia în mână, posomorât, plouat. „Facem, domnu pictor, cum zice baba. Cinci sute de franci e bani!” îl consolă Drăgan. Două săptămâni mai târziu, Lena s-a dus cu tabloul. Bătrâna şi-a dat seama că pictorul citise în ea ca într-o carte. Urâţenia ei venea dinăuntru. Şi fiindcă nu ştia ce să spună, a început să ţipe: „Unde e trandafirul? Uite, aici în piept am un trandafir. N-ai văzut?” Într-adevăr, bătrâna purta o floare de mătase boţită, un fel de violet decolorat. „Vezi, mai schimbă, uite, aici la nas şi… la gură. Să vedem, ai să te pricepi? Ai să ştii unde să-mi pui trandafirul?” Lena a vrut să-i arate pe pânză unde-l va pune, dar bătrâna i-a dat peste mână. „Mai sus! Uite aici!” A scos un creion chimic, ascuns în păr, după ureche, şi a însemnat locul, pe umăr. Pictorul ar fi dat bir cu fugiţii, dar se gândea la vorbele lui Drăgan: „Cinci sute de franci aur e bani, domnu pictor! Mai răbdaţi niţel, şi luaţi şi restul.”</p>
                  <p rend="justify">Marta povestea pe un ton scăzut, egal; parcă spunea poveşti unui copil, ca distrându-l să-l ţie pe loc liniştit, să-l adoarmă şi încerca mereu altă schiţă.</p>
                  <p rend="justify">—  Peste câteva zile, când Lena se ducea să-i ducă tabloul, din care nu mai lipsea trandafirul, bătrâna zăcea în pat, cu oasele rupte. „Lăsaţi, că aranjez eu chestiunea”, l-a liniştit Drăgan, dar faţa îi era posomorâtă, şi căciula mai înfundată pe ochi ca de obicei. În aceeaşi zi, Lena s-a pomenit cu Drăgan şi cu un ceasornicar, omul de încredere al bătrânei. „L-am adus – îl anunţă Drăgan, de parcă l-ar fi adus de guler, cu forţa. Domnu pictor are de luat trei sute de franci. Eu mi-am pus obrazu, cum că rămâne cu chestia? Banii! Domnu pictor pleacă în străinătate şi are nevoie de bani.” „Dar ce sunt eu de vină?” se văicărea ceasornicarul. „Dumneata, de douăzeci de ani, trăieşti de pe urma babei, îl ameninţă Drăgan. Ai pus bani la chimir! Şi ţine la dumneata mai mult decât la nepoate. Dumneata meriţi să ai poza asta. Dai trei sute şi ai o amintire. Am auzit că bătrâna a căzut după scaun şi şi-a rupt oasele. S-o spânzuri de perete şi să te rogi pentru ea. Te-a făcut om…”</p>
                  <p rend="justify">Ceasornicarul căsca ochii mari, fiindcă nu ştia dacă trebuie să spânzure tabloul, sau pe bătrâna Caţian. „Dă-i lu domnu pictor trei sute şi ia-ţi baba…” Drăgan era mulţumit de el însuşi, împăcat, ca Solomon când împărţea dreptatea. Ceasornicarul amuţise. Lui Drăgan îi mergea faima că un singur pumn de-al lui ajunge ca să te trimită pe lumea cealaltă. Omul i-a adus trei sute de franci peste un ceas, şi şi-a luat portretul. „O să viu să văd unde l-ai atârnat!” a strigat Drăgan după el. Lena a vrut să împartă banii cu Drăgan, dar el n-a primit. Era mulţumit că a putut, în sfârşit, să-şi arate recunoştinţa.</p>
                  <p rend="justify">Marta se mira grozav că bătrâna trăieşte.</p>
                  <p rend="justify">—  Trebuie să aibă aproape o sută de ani.</p>
                  <p rend="justify">Mai târziu, stinse lumina din mijlocul atelierului; globul cel mare. Încăperea rămase luminată de o lampă în forma unui cal, cu un călăreţ în goană. Era în metal sau în carton vopsit fumuriu, cu marginile roşii, portocalii, cu becul în spate. Lumina cădea pe o pânză cât un perete, întinsă pentru un panou. Pe acest fond se profilau umbrele mânecilor largi şi ale pletelor Martei.</p>
                  <p rend="justify">—  Mă duc la bucătărie să văd ce face Lip-Lip. Rămâi să iei un ceai, Mirona. Aştept un gazetar… A scris reportaje interesante despre războiul din Abisinia.</p>
                  <p rend="justify">Nu îndrăzneam s-o întreb când s-a măritat cu Lena şi de ce s-au despărţit…</p>
                  <p rend="justify">—  Spune, Marta, cum a ajuns aici portretul bătrânei?</p>
                  <p rend="justify">—  L-am găsit la un anticar, într-una din prăvăliile de pe Sfânta Vineri, într-un gang, între gramofoane vechi şi discuri sparte. Căutam nişte sfeşnice şi am găsit comoda asta, dulapul ăsta fără sertare şi fără uşi, dar care e cam ceea ce-mi trebuie mie. Portretul l-am recunoscut după trandafirul mai sus de umăr, de care-mi vorbise Lena. Am găsit semnul făcut cu creion chimic de bătrâna Caţian, ca nu cumva Lena să-i pună trandafirul mai sus sau mai jos. Dar pictorul avea umor: trandafirul a rămas în aer, cu riscul să-i dea în cap, cu riscul să nu-i plătească.</p>
                  <p rend="justify">—  Noi avem în hol un portret aproape identic, dar de alte proporţii şi nesemnat.</p>
                  <p rend="justify">—  Da, când Lena a aflat că bătrâna mai trăieşte, i-a făcut portretul, în mărime naturală, aşa cum a crezut el de cuviinţă, şi i l-a trimis. Am auzit că, de furioasă ce era, a bătut slugile la rând.</p>
                  <p rend="justify">—  E adevărat! Totuşi, a atârnat tabloul în hol. Prea costase mult; cinci sute de galbeni nu era glumă!</p>
                  <p rend="justify">Îmi aminteam cu amănunte discuţiile care avuseseră loc în casa noastră în jurul acestui portret şi ce furtună au stârnit cuvintele mele când, privindu-l, am suspinat fericită: „Ce bine îmi pare că semăn cu bunica mea Fana!” Câţi ani au trecut şi câte au trebuit să se întâmple ca strănepoata bătrânei Caţian să ia cafeaua cu fata lui Drăgan!</p>
                  <p rend="justify">Lip-Lip apăru şi îşi luă coşul cu floricele, gata să plece.</p>
                  <p rend="justify">—  Lasă-le aici, o sfătui Marta. Tot nu le mai vinzi acum, seara. Vino mâine dimineaţă să-mi pozezi. Îţi cumpăr tot coşul cu floricele. Uite, Mirona, dacă vii mâine, Lip-Lip o să-ţi ghicească în ghioc. Nu vrei să-ţi cunoşti viitorul?</p>
                  <p rend="justify">Atunci am auzit soneria. Lip-Lip s-a repezit să deschidă. Marta a urmat-o. Eu mă grăbeam să plec, când, pe uşă intră un bărbat înalt, cu tâmple cărunte, cu faţa suptă sub pomeţii uşor proeminenţi, palizi. Purta haine cenuşii, lavalieră.</p>
                  <p rend="justify">Marta făcu prezentările. Mă întrebam unde mai văzusem ochii aceştia albaştri, reci, când am auzit vocea Martei, şoptită, egală. (Fermecătoare voce!)</p>
                  <p rend="justify">—  O viitoare romancieră…</p>
                  <p rend="justify">Am simţit că obrajii îmi iau foc.</p>
                  <p rend="justify">—  La valeur n'attend pas le nombre des années3 a spus musafirul sărutându-mi mâna. Rimbaud, la douăzeci de ani, era celebru…</p>
                  <p rend="justify">Nu ştiu ce am bolborosit, cum am fugit.</p>
                  <p rend="justify">Pe scară, pe stradă, mirosea a lavandă…</p>
                  <p rend="justify">Trecuse o lună de la moartea bunicului. Scotoceam cu înfrigurare prin cufere ca să găsesc rochiile Fanei, scrisoarea, când a sunat telefonul, Marta mă invita la o conferinţă.</p>
                  <p rend="justify">—  Pe bulevardul Dacia… Chiar azi la cinci la Institutul Francez…</p>
                  <p rend="justify">Aş fi vrut să întreb cine e conferenţiarul şi despre ce va vorbi, dar, auzind paşii mătuşilor mele, am repetat „da, da” şi am închis.</p>
                  <p rend="justify">Deşi spuneau că le e „lehamite” să se tot ţină după mine, tanti Marie şi Neneea aveau oroare să mă vadă ieşind singură.</p>
                  <p rend="justify">—  Când ai să fi departe, te priveşte. O să spunem: fata noastră e la Paris, şi cu asta basta! Dar aici? Vrei să ne faci neamul de râs?</p>
                  <p rend="justify">În asemenea împrejurări, plutea în atmosferă isprava Fanei şi ruşinea abătută asupra familiei în urmă cu ani.</p>
                  <p rend="justify">Ca de obicei, am aşteptat un moment potrivit să mă strecor pe culoare şi apoi pe poarta cea mare de fier.</p>
                  <p rend="justify">Habar n-aveam cine e conferenţiarul, nici despre ce va vorbi. Dar mă ispitea s-o întâlnesc pe Marta şi, pe ocolite, să aflu ceva despre El. Mătuşilor mele le-ar fi plăcut un nume ca Raoul, Sever, Gaston. Mie mi se părea că nume mai frumos ca Ştefan nu există…</p>
                  <p rend="justify">La numărul indicat, pe bulevardul Dacia, o casă cufundată în beznă. Probabil că Marta, distrată, îmi dăduse o adresă greşită. Pe vremuri, mătuşile mele mă duceau la Maison des Français, unde se ţineau conferinţe.</p>
                  <p rend="justify">—  Nu, mi s-a răspuns când am ajuns acolo, conferinţa e la Institutul Francez, pe bulevardul Dacia.</p>
                  <p rend="justify">M-am înapoiat hotărâtă să dezleg enigma. Şi într-adevăr, alături de casa unde mă oprisem întâia dată era acum o clădire luminată a giorno. Dar se făcuse târziu. Conferinţa începuse.</p>
                  <p rend="justify">—  Curaj, făcu portarul văzând că şovăi, intraţi!</p>
                  <p rend="justify">Conferenţiarul era El. Am încremenit lângă uşă. Ştefan s-a oprit la jumătatea unei fraze. S-a înclinat. Mi-a zâmbit, invitându-mă parcă să iau loc undeva. Întreaga sală aştepta. Zăpăcită sau poate ca să mă încredinţez că nu mă înşel, că în adevăr este El, am înaintat spre rândurile din faţă, unde, în margine, era o strapontină liberă.</p>
                  <p rend="justify">Îmi zvâcnea inima. Mi se părea că fiecare observă că vorbeşte pentru mine, că vrea cu orice preţ să mă facă să înţeleg importanţa lui Victor Hugo… „Cine-l mai citeşte azi?” murmura cineva în spatele meu. Aşa aş fi spus şi eu cu câteva minute înainte. Acum îi eram recunoscătoare. Înţelegeam în sfârşit de ce e atât de mare, cel mai mare… Dar conferenţiarul voia parcă să-l şi iubesc pe autorul lui Hernani. Hotărât, vorbea pentru mine. Mă vedeam la şcoală, la ora de franceză: J'ai mis un bonnet rouqe: au vieux dictionnaire4…</p>
                  <p rend="justify">Pe Marta am găsit-o în hol, la ieşire, unde unii şi alţii schimbau impresii despre conferinţă, despre conferenţiar.</p>
                  <p rend="justify">—  Interesant bărbat!</p>
                  <p rend="justify">—  Dar e însurat…</p>
                  <p rend="justify">—  Ce importanţă are?</p>
                  <p rend="justify">—  Are, replică Marta, zâmbind misterios.</p>
                  <p rend="justify">Cum de n-am desluşit sunetul de oracol al răspunsului ei, înţelesul acelui zâmbet?!</p>
                  <p rend="justify">Cu un cap mai înalt decât lumea dimprejur, conferenţiarul părea că ne caută, că ne aşteaptă…</p>
                  <p rend="justify">—  Sunt dezolat că am vorbit aşa de prost, se scuză.</p>
                  <p rend="justify">—  Dimpotrivă, am şoptit.</p>
                  <p rend="justify">—  Nu, nu. Am vorbit prost. Eram nu numai obosit – am venit de la gară, direct – dar şi emoţionat. Cred că aţi băgat de seamă că am vorbit numai pentru dumneavoastră…</p>
                  <p rend="justify">Descumpănită de faptul că Marta nu era lângă mine, n-am ştiut ce să răspund, când un bărbat impunător, greoi, cu părul ca zăpada, se apropie. Ştefan mi-l prezentă şi rostind numele meu adăugă cu accent uşor ironic:</p>
                  <p rend="justify">—  O viitoare romancieră…</p>
                  <p rend="justify">—  Mirona? repetă maestrul mirat. E ingenios, dar prea căutat, neverosimil… Să vii să-mi citeşti ceva. Lasă, că-ţi găsesc eu alt pseudonim. Şi, potrivindu-şi ochelarii, ca un profesor care nu se decide să-ţi puie o notă de trecere: Vino duminică la cenaclu.</p>
                  <p rend="justify">Cenaclu! Ce simplu şi firesc spuse cuvântul, care pentru mine însemna „Sesam, deschide-te!”</p>
                  <p rend="justify">Nu mi-aş fi putut închipui că nu-l voi găsi pe Ştefan la cenaclu, că nu va veni. Luându-şi rămas bun, se uitase atât de adânc în ochii mei şi-mi şoptise atât de cald:</p>
                  <p rend="justify">—  Atunci, duminică… la cenaclu!</p>
                  <p rend="justify">Ce greu am scăpat de acasă în duminica aceea, şi cât de tulburată am intrat în casa maestrului! În ajun îi lăsasem în plic o schiţă de câteva pagini. Iar acum mă înnebunea gândul că va trebui să citesc. Nu ştiam că lectura se anunţa ca un spectacol de teatru, cu mult înainte, nici că începe la oră fixă, dar eram sigură că-l voi vedea pe Ştefan.</p>
                  <p rend="justify">Maestrul s-a uitat la mine pe sub sprâncenele groase, cu o clătinare a capului, ca o dojană: „De ce-ai întârziat?” Apoi, zâmbind, îmi arătă un scaun, chiar lângă biroul lui. Nu ştiam că asta însemna că îmi citise schiţa, şi nota era bună.</p>
                  <p rend="justify">Mai emoţionată ca în faţa comisiei de bacalaureat, privirile mele îl căutau pe Ştefan. Eram sigură că e foarte aproape şi-mi urmăreşte fiecare mişcare, că-mi citeşte gândurile şi-mi aude până şi bătăile inimii. Când în cele din urmă m-am încredinţat că n-a venit, am simţit o uşurare. Apoi, nu ştiu cum, m-a invadat suferinţa. Era de neîndurat. Ca să mă apăr, căutam să-mi amintesc invectivele mătuşilor mele, veşnic pornite împotriva bărbaţilor: „Nişte egoişti, nişte şarlatani, nişte mincinoşi! Hoţi de cai! Când nu-ţi iau averea, îţi strică sufletul, ţi-l calcă în picioare!”</p>
                  <p rend="justify">În liniştea încăperii a zbârnâit o sonerie. Speriată, am întors capul spre uşă. Dar maestrul făcea semn unui tânăr, care a înţeles că trebuie să răspundă la telefon. Doamna care citea îşi întrerupse lectura. Lumea avea privirile îndreptate spre locul unde suna telefonul. Tânărul se grăbi într-acolo, şi când se întoarse, în tăcerea încordată rosti aceste cuvinte:</p>
                  <p rend="justify">—  Doctorul Ştefan… Vă roagă să-l iertaţi, a trebuit să plece cu trenul de şase în provincie, nu poate veni şi se scuză…</p>
                  <p rend="justify">Maestrul părea uluit.</p>
                  <p rend="justify">—  Ciudat, foarte ciudat… Umerii se ridicară, braţele se desfăcură în semn de uimire. Ei, asta-i bună! Dar nici nu-l aşteptam. Nu l-am poftit. La mine vine cine vrea. Prima dată, mai înţeleg, spuse privindu-mă cu simpatie. Altminteri, nimeni nu-i poftit şi n-are de ce să se scuze. Nu pricep nimic… Ce om ciudat!</p>
                  <p rend="justify">Umerii i se ridicară din nou, şi maestrul îşi potrivi iar ochelarii, nedumerit.</p>
                  <p rend="justify">Am înţeles într-o frântură de clipă că telefonul era pentru mine. Că între riscul de a trece drept nebun faţă de gazda care nu-l poftise şi acela de a mă dezamăgi, îl alesese pe cel dintâi. În inima mea se răsucea ca un sfredel o durere amară şi dulce. Mintea mi se aburea, ca ameţită de o băutură tare. Eram vrăjită, îndrăgostită…</p>
                  <p rend="justify">Zile întregi am umblat pe străzi, ca duşii de pe lume, năucă, beată, absurd fericită în nădejdea de a-l întâlni. Ştiam că trăieşte în alt oraş sau undeva la ţară, dar credeam în minuni.</p>
                  <p rend="justify">Acasă se discuta pe toate feţele plecarea mea. Tata căuta să reziste, aducând argumente, cu ziarul în mână:</p>
                  <p rend="justify">—  În Spania, război civil…</p>
                  <p rend="justify">—  Ce-are fata noastră cu războiul din Spania?</p>
                  <p rend="justify">—  Când aud „fascist”, „antifascist”, se încrâncenă carnea pe mine, se strâmba tanti Marie.</p>
                  <p rend="justify">—  Mi se strepezesc dinţii! o aproba Neneea.</p>
                  <p rend="justify">Mama compunea o scrisoare pentru madame Janine, fostă guvernantă, apoi profesoară de franceză în familie. Mai rămânea să trimită o telegramă cu ziua şi ora exacta când trebuia să sosesc la Paris.</p>
                  <p rend="justify">Îmi dau seama, recitind în diferite versiuni capitolul Veneţia, că am şovăit mult între persoana întâi sau a treia: Mirona sau eu.</p>
                  <p rend="justify">Pe apa aceea largă, verzuie, palatele plutesc într-o boare de argint. Ştefan şi Mirona se urcă în gondolă, cu multe valize, ca într-o birjă. Trăsăturile lui Ştefan sunt nelămurite. Umărul lui Ştefan, singura realitate pe lume. Mirona ar fi gata să-l urmeze până la capătul pământului. Mintea ei, obişnuită să dilate sau să reducă totul la proporţii de basm, e în sfârşit liniştită. Nu mai ştie ce e frica. Se simte tămăduită, scăpată de ea ca de o boală chinuitoare şi lungă. Alunecă pe străzi lichide, se întoarce pe cotituri de apă, înecate în ceaţă, şi nu-şi pune întrebări. Gondola se opreşte în faţa unei cetăţui plutitoare, care s-a ivit ca prin farmec. Ştefan o ajută să coboare din gondolă şi să urce pe prispa îngustă care s-a desprins neaşteptat din fumul amurgului. Trage de o frânghie şi se deschide o poartă. Doi oameni în livrea iau tăcuţi valizele. Totul se petrece în tăcere, totul e nebulos şi straniu, ca pe vremea când la Veneţia se purtau măşti.</p>
                  <p rend="justify">După atâtea ceasuri de drum, în care privirile străinilor au stânjenit-o şi gândul despărţirii a chinuit-o, iată-i singuri într-o cameră, scăldată, ca într-o pulbere de aur, în lumina galbenă a candelabrului, în strălucirea oglinzilor cu rame fastuoase de bronz.</p>
                  <p rend="justify">Veneţia era dincolo de ferestrele acoperite cu falduri grele de mătase purpurie peste perdelele de dantelă, îngălbenite din timp. Din viaţa palatelor înşirate pe Canale Grande, din serenada cântată pe undeva, pe unul din acele misterioase canale, din limpezimea oglinzilor în cure se găteau iubitele dogilor, pătrundea un ecou, o armonie, care îi amintea Mironei ceva ce mai trăise parcă într-o altă viaţă. Da, era ceva în preaplinul clipei, dar şi în fragilitatea ei, în impresia aceea de catifelat şi cald, ceva ce mai simţise cu siguranţă, fără să-şi poată aminti unde şi când…</p>
                  <p rend="justify">De undeva, din depărtări neştiute, venea ecoul unui cor de catedrală. Mirona ar fi vrut să atingă lucrurile dimprejur, să prindă legătura cu ele. Să se încredinţeze că fericirea există, ca o prezenţă vie, că o poţi prinde în palmă.</p>
                  <p rend="justify">În clipa aceea, Ştefan deschise o valiză şi scoase o cutie de bomboane. O fotografie mică, în ramă ovală, era gata să cadă.</p>
                  <p rend="justify">—  Madeleine… zâmbi Ştefan; e convinsă că-mi poartă noroc.</p>
                  <p rend="justify">—  Madeleine?.</p>
                  <p rend="justify">—  Mirona, ce s-a întâmplat? Nu ştiai că sunt însurat? Dar draga mea, ce importanţă are?! Madeleine nu e o rivală… Şi punând pe măsuţă, lângă radio, fotografia în ramă ovală: Mirona, dragule, ochii tăi îmi amintesc povestea acelei căprioare pe care vânătorul, după ce a împuşcat-o, n-a mai putut s-o uite şi s-a lăsat de vânat. Desigur că nu era numai tristă privirea căprioarei, ci aşa cum este a ta. Micuţa mea Mirona, cu toate nedumeririle din lume… Dar eu nu ţi-am făcut nici un rău, nu-i aşa? Spune! De ce eşti supărată? Dac-ai şti…</p>
                  <p rend="justify">—  Aş vrea să ştiu tot…</p>
                  <p rend="justify">—  Îmi place când te uiţi în ochii mei, fiindcă întinzi gâtul atât de mult, încât buza de jos n-o mai atinge pe cealaltă, şi dinţii, cei doi din mijloc, ies la iveală pe neaşteptate, poznaşi…</p>
                  <p rend="justify">Înconjurându-mi spatele cu braţul drept, mă strânse lângă el, toată.</p>
                  <p rend="justify">—  Ei hai, spune, de unde să încep?</p>
                  <p rend="justify">—  De la început.</p>
                  <p rend="justify">—  E drumul prea lung.</p>
                  <p rend="justify">—  Atunci, la întâmplare, de unde vrei… Dar să ieşim pe terasă, te rog.</p>
                  <p rend="justify">Simţeam că mă sufoc.</p>
                  <p rend="justify">—  Uite, Mirona, turlele bisericii San Marco…</p>
                  <p rend="justify">Pe Canale Grande lunecau gondole ca într-o carte poştală banală. Luna nu lipsea din decor. Ştefan a luat braţul de pe umărul meu. Cu mâinile proptite pe balustrada terasei, părea că se pregăteşte să vorbească la bară. Umerii ridicaţi îl făceau şi mai înalt. Stătea faţă în faţă cu noaptea, mare, liniştit şi sigur de el, ca şi ea. Hainele aveau nuanţa argintie a părului şi a dârelor lăptoase pe cer. Eu devenisem parcă mai mică, mai sfioasă, acolo, lângă el.</p>
                  <p rend="justify">—  Bine, uite… Eram student la Paris. Madeleine mă tot cicălea să luăm un apartament, cât de mic. Se plictisise de odăi mobilate, şi i-am făcut pe plac. Am găsit o casă, am plătit chiria, dar bani pentru mobilă nu ne-au rămas. Parcă văd odaia goală în care am pus într-un colţ câteva geamantane şi într-altul umbrela de ploaie deschisă. Şedeam pe valiză şi ne uitam la umbrelă. Totuşi, nu ne-am putut hotărî să dormim pe parchet şi ne-am dus la hotel. A doua zi am descoperit peste drum de casa noastră un negustor, care furniza unui teatru din cartier decoruri. Omul, înduioşat de tinereţea noastră, s-a învoit să ne împrumute mobilele de care n-avea nevoie decât atunci când se schimba piesa. Şi aşa se întâmpla să plec dimineaţa de acasă lăsând mansarda sărăcăcioasă din Raţa sălbatică, şi seara când mă înapoiam să mă pomenesc în dormitorul Mariei Antoaneta, numai gobelin, oglinzi şi bronzuri. Într-o noapte dormeam în Azilul de noapte a lui Gorki, într-alta, în patul somptuos al lui Lady Macbeth, visam mâini însângerate; şi-mi era frică să nu mă trezesc într-o zi pe masa de operaţie a doctorului Knock…</p>
                  <p rend="justify">Ştefan se plimba acum pe terasă, întinerit, vesel. Obrazul îi râdea, ochii îi luceau, şi, oprindu-se în faţa mea, ca între bărbaţi:</p>
                  <p rend="justify">—  Bine de tot am dormit în actul doi din Veninul lui Bernstein… Ştii, mobila principală e patul. Înţelegi că binefăcătorul nostru de câte ori avea nevoie de un decor îl ridica fără sfială chiar în lipsa noastră, luând cheia de la portar, şi aducea altul care nu-i trebuia.</p>
                  <p rend="justify">Cu gesturi largi, nespus de amuzat, declamatoriu:</p>
                  <p rend="justify">—  În felul ăsta, săream clasele sociale, aşa, de la o zi la alta, în sus şi-n jos, de nu mai ştiam, când mergeam pe stradă, din ce lume fac parte, în ce epocă trăiesc…</p>
                  <p rend="justify">Mi-era inima strânsă. Zeci de întrebări se îngrămădeau grăbite să capete răspuns. El nu vedea nimic. Parcă nici nu eram acolo, atât de senin zâmbea trecutului, şi, fără să stărui, îşi urmă povestirea, plimbându-se cu paşi mari.</p>
                  <p rend="justify">—  Odată am fost poftit de prietenii mei Antoine şi Antoinette la Château Thierry. Fetiţa lor Françoise avea patru ani şi era irezistibilă. În urechi îmi răsuna vocea ei. Felul în care repeta „V'lŕ l'autobuss”. Când m-am întors, am găsit în mijlocul odăii goale, în plină noapte, un coşciug. La căpătâi ardeau lumânări. Alături sforăia, cu capul ascuns în piept, o femeie bătrână.</p>
                  <p rend="justify">Ştefan se opreşte în faţa mea şi, cu vocea scăzută, misterioasă, vrând să-mi capteze toată atenţia:</p>
                  <p rend="justify">—  Închipuie-ţi, în toiul nopţii, o cameră goală, în care ard lumânări, lângă un sicriu… Am crezut că am greşit casa, şi mai ales am vrut să cred. Am ieşit, m-am uitat la numărul din poartă şi am intrat din nou; am recunoscut vestibulul, umbrela şi pălăria mea pe cuier. M-am uitat înăuntru. Erau iniţialele mele. Înnebunit, am intrat în odaie. Acelaşi tablou halucinant. Un sicriu în mijlocul odăii şi lumânări la căpătâi…</p>
                  <p rend="justify">Ştefan e încredinţat că mă emoţionează întâmplarea.</p>
                  <p rend="justify">Dar eu aud: „Înduioşat de tinereţea noastră…” şi ajung la aceeaşi oribilă concluzie: Madeleine există şi e soţia lui. Ştefan îşi aprinde liniştit o ţigară şi se aşază în fotoliul de paie.</p>
                  <p rend="justify">—  Dezlegarea enigmei: În lipsa mea, portarul i-a spus nevestei mele că proprietăreasa doreşte să-i vorbească personal. Şi când proprietăreasa voia să vorbească personal cu chiriaşii nu era semn bun. Chiria era de trei luni neplătită. O, nu ţi-am spus că părinţii Madeleinei nu ne-au dat la început nici un ban. În sfârşit, asta e altă poveste… Madeleine se aştepta ca proprietăreasa să tune şi să fulgere. Când colo, a poftit-o să şadă şi i-a vorbit cât se poate de amabil. „Ştiu, e greu cu chiria, i-a spus, dar nu-i nimic, totul se aranjează când există bunăvoinţă. Şi tocmai despre bunăvoinţă e vorba. Uite ce v-aş ruga: să faceţi o pomană. S-a prăpădit la spital chiriaşa mea de la etajul trei. Şi trebuie s-o aducem acasă. Să-i facem slujba. Şi e greu s-o urcăm până la etajul trei. Ne-am gândit s-o ducem la dumneavoastră, la parter. Femeia a lăsat cu limbă de moarte să i se facă slujba acasă.”</p>
                  <p rend="justify">Ştefan căuta să redea cât mai firesc monologul proprietăresei.</p>
                  <p rend="justify">—  Lucrurile s-au petrecut întocmai, numai că eu m-am înapoiat cu o zi mai devreme. Madeleine dormea la o prietenă, iar în casa noastră, în puterea nopţii, am găsit o femeie moartă în sicriu, lumânări aprinse şi o babă sforăind.</p>
                  <p rend="justify">Ştefan era iar lângă mine şi, amuzat, îmi mângâia părul şi mă întreba ca pe un copil:</p>
                  <p rend="justify">—  Ei, ţi-a plăcut povestea? Am vrut s-o public într-un volum de amintiri. Am vrut şi eu să scriu. Pe urmă m-a prins gazetăria, reportajul… Nu-mi place de loc ce se petrece în Spania. Eu sunt un democrat convins.</p>
                  <p rend="justify">Un om de stânga, înţelegi. Vreau să mă duc la faţa locului, să văd cum stau lucrurile. Eram foarte grăbit să ajung acolo. Şi totuşi… mi-am întrerupt călătoria. Înţelegi, Mirona?</p>
                  <p rend="justify">Tot ce înţelegeam era drumul lung şi întortocheat pe care l-a parcurs fără mine. Şi acel lanţ de amintiri din care fiecare verigă era o părticică din viaţa lui. Să cunosc toate verigile îmi apărea la fel de imposibil cum ar fi să desfaci un râu în apele pâraielor întâlnite în drum. Mă simţeam plutind, cu inima strânsă, între adevăr şi basm, iar Ştefan abia acum devenea pentru mine un străin.</p>
                  <p rend="justify">Când am ridicat ochii spre el, nu mai era lângă mine. În faţa mea se profila pe cerul luminos biserica San Marco şi parcă nu eu plecasem luată de gânduri, ci ea dispăruse, şi se întorcea să-mi spună că n-am visat.</p>
                  <p rend="justify">—  Uite, Mirona, am cerut să ni se aducă masa, şi luându-mă de mână Ştefan mă trase înăuntru. Am pregătit un whisky… Sau poate vrei o vişinată? auzi, jazz la Savoy la Londra, îţi place? Sau poate vrei mai întâi să te schimbi? Cum de nu m-am gândit?! Valizele tale sunt în odaia de alături. Iartă-mă că nu te-am condus să-ţi arăt baia. Nu m-am îndurat să mă despart de tine, iubita mea.</p>
                  <p rend="justify">Mi se părea ciudat acel „tu” şi parcă fiecare cuvânt suna fals. Şi cât de strident era jazzul şi cât de prezentă Madeleine!</p>
                  <p rend="justify">—  Mulţumesc, am să nimeresc singură. Sunt obosită… Aş vrea să rămân în camera mea.</p>
                  <p rend="justify">—  Mirona, ce e cu tine? Ce înseamnă „camera mea?” Şi privindu-mă rece, sever: Spune, de ce ai venit cu mine? Acum eşti a mea, înţelegi? A mea!</p>
                  <p rend="justify">Şi, pătimaş, m-a luat în braţe.</p>
                  <p rend="justify">—  Nu! Nu! am strigat îngrozită.</p>
                  <p rend="justify">Mi se părea că mă ridică mereu mai sus, că râde în hohote. Nu ştiam cum să mă eliberez din strânsoarea mâinilor lui. Nu ştiu cum m-am smucit, cum am ajuns la uşă, cu mâna pe clanţă.</p>
                  <p rend="justify">În mijlocul încăperii, Ştefan părea împietrit. Cineva suflase ca într-o candelă în lumina ochilor lui. Şi o voce străină sparse tăcerea:</p>
                  <p rend="justify">—  Camera dumneavoastră este alături…</p>
                  <p rend="justify">Acolo, în acea cameră de alături, unde, prizonieră, cu simţământul că plutesc, fără nici o legătură cu lumea, pe un canal al Veneţiei, nu mai vedeam decât grilajul casei bătrânei Caţian, strada lungă a copilăriei, poarta înaltă… O fetiţă cu cozi pe umeri vrea să iasă în stradă, să ajungă la maidanul de peste drum…</p>
                  <p rend="justify">—  La culcare, Mirona, ai stat afară destul! glasul ascuţit al lui tanti Marie.</p>
                  <p rend="justify">—  Vara am voie să stau mai târziu.</p>
                  <p rend="justify">—  Mai e până la vară, două luni cel puţin.</p>
                  <p rend="justify">—  A fost o zi de vară azi, se auzea vocea bunicului, îndepărtată, blajină.</p>
                  <p rend="justify">Mama şi surorile ei parcă se certau. Tanti Marie susţinea că a plouat cu găleata. Mama se mira:</p>
                  <p rend="justify">—  Cum de poţi să spui că a plouat? La şapte fix mă uitam la ceasul de deasupra hotelului Bulevard. Cerul era senin.</p>
                  <p rend="justify">Ca să le fac în ciudă mătuşilor mele, îi ţineam mamei isonul:</p>
                  <p rend="justify">—  N-a plouat nici un pic… n-a plouat…</p>
                  <p rend="justify">—  Ce te amesteci când vorbesc oamenii mari? mă repezi Neneea.</p>
                  <p rend="justify">—  O fi fost o rupere de nori, interveni tata împăciuitor.</p>
                  <p rend="justify">Tuşa Lavinia strângea masa. Era numai de câteva zile în casă la noi şi nu pricepeam cum ne înrudim. Dar grozav mi-ar fi plăcut să mă cheme Lavinia! De ce erau atât de mici în seara aceea, sub bolta înstelată, tanti Marie, Neneea şi mama? Poate fiindcă mă îndepărtasem prea mult. De aici, de lângă poartă, faţa de masă părea cât o batistă. De ce se aşezase tata în aşa fel ca să nu-l pot vedea? Unde era bătrâna Caţian? De ce era cerul mai înstelat ca de obicei şi strada mai lungă? Ce-nseamnă o rupere de nori? Dacă aş sta până dimineaţa cu ochii pironiţi pe cer, aş vedea cum se rupe un nor?</p>
                  <p rend="justify">—  Hai, Mirona, că doar n-o să te faci astronom! De câte ori să ţi se spună: la culcare…</p>
                  <p rend="justify">Când glasul ascuţit al lui tanti Marie se îngroşa, nu mai era nici o scăpare. Dar nu-mi era somn de loc, şi seara aceea ascundea puzderie de taine. M-am hotărât să intru în casă şi să ies afară numaidecât după plecarea celor mari. Ca să nu-mi ghicească cineva gândul, am întrebat nevinovat:</p>
                  <p rend="justify">—  Ce-i aia astronom?</p>
                  <p rend="justify">Şi am început să alerg pe pietriş, zgomotos. Cozile cu funde mari mă loveau prietenos pe umeri…</p>
                  <p rend="justify">În casă, prin fereastra deschisă, pe întuneric, împungea iar vocea lui tanti Marie. Ca de obicei când plecau la plimbare, era vorba de legătura de chei, de cheia din dos, de cea de la poarta din faţă… O scurtă ceartă între părinţi şi intervenţia obişnuită a mătuşilor: „Mai încet, ne aud vecinii! O să spună că suntem neam prost…” Aş fi vrut să întreb ce înseamnă „neam prost”. Şi de ce e Marta „neam prost”. De ce e Trude „neam prost…”</p>
                  <p rend="justify">În liniştea la început desăvârşită, am început să desluşesc zgomotele tulburătoare ale străzii: paşi grăbiţi, paşi greoi, paşi mai sprinteni, mărunţi. Un câine lătra departe, o trăsură cu cai se apropia. Toate aveau pe asfalt acelaşi răsunet de vară, acelaşi ecou călduţ…</p>
                  <p rend="justify">Fără să-mi mai pun întrebări, am ieşit iar în curte. Cozile mă loveau pe umeri ca mai înainte, dar curtea mi se părea altfel. Parcă o regăseam, după multă vreme, străină. Liliacul de lângă chioşc părea mai departe, într-o umbră mai deasă. Salcâmul, la fel. Mă izbea un miros de iarbă tânără, de pământ reavăn, de muşeţel. Mirosea gardul de lemn-câinesc de alături şi poate chiar păpădia de pe maidanul de peste drum.</p>
                  <p rend="justify">Maidanul de peste drum părea un lac întunecat, înconjurat de sălcii. În dimineaţa aceea îngropasem acolo miez de pâine, în secret. Floarea, spălătoreasa, se jura că dacă pui miez de pâine albă în pământ şi dacă stropeşti în toate zilele, ies ciuperci mari, cărnoase. Dar câtă apă intră într-o stropitoare şi câtă într-o ploaie ca aceea de azi? Dacă au ieşit dintr-o dată? Doar există o vorbă: Au ieşit ca ciupercile după ploaie… De ce spunea mama că n-a plouat?</p>
                  <p rend="justify">Strada nu era lată şi nu era întuneric ca în grădină. Frică? „Nu sunt fricoasă!” Totuşi, nu mă aşteptam să scârţâie poarta aşa de tare… Ce să caut pe stradă la ceasul când copiii dorm?</p>
                  <p rend="justify">—  Nu eşti cuminte, Mirona, semeni cu bunica ta, Fana, un monstru.</p>
                  <p rend="justify">—  Ce-nseamnă monstru?</p>
                  <p rend="justify">—  Cineva care nu e ca toată lumea. Înnădeşti aici toate haimanalele…</p>
                  <p rend="justify">Era vorba de Trude, pe care o iubeam mai mult ca pe oricine pe lume. Dar tanti Marie nu trebuia să ştie. Poate că are dreptate, poate că nu sunt ca toată lumea, poate că semăn cu bunica mea Fana… Dar dacă nu vreau să ies pe poartă, nu ies… şi nu mai semăn cu ea. Aş fi vrut să semăn cu Trude. Aş fi vrut să am zece ani, şi mama să mă trimită după cumpărături. Dar eu aveam şase, şi eram „o răzvrătită, un balaur, un monstru: Fana leită”.</p>
                  <p rend="justify">Trebuia s-o întreb pe Floarea ce înseamnă răzvrătită… De ce nu aveam voie să mă joc cu Marta, fata lui Drăgan? Floarea ştia tot. Dar până mai venea la spălat era o cale şi-o vale, şi eu trebuia să mă duc la culcare. De ce trebuia? Nu eşti cuminte Mirona. Ba sunt dacă vreau… Dacă vreau! Dar atunci de ce am ieşit pe poartă, cum am ajuns pe maidan?</p>
                  <p rend="justify">Pe locul unde îngropasem pâinea, făcusem un semn cu o piatră. Dar pământul era acum altfel. Mai întins şi mai negru. Şi pietre erau peste tot, o mulţime, şi fiecare petic de pământ semăna cu alt petic. Căutam febril, cu spatele încovoiat, cu genunchii îndoiţi, cu braţele atârnate, cu fruntea aproape atingând pământul jilav. Dacă minţise Floarea? Nu, asta nu se putea. Floarea jurase. Dar în întuneric era greu să găseşti o biată ciupercă. Sau poate nu ajunge o singură ploaie ca să răsară? Voi veni în fiecare dimineaţă cu stropitoarea şi chiar seara, de câte ori vor pleca cei mari de-acasă…</p>
                  <p rend="justify">Şi iată: tocmai când încercam să mă resemnez, neaşteptat, ca printr-o minune, vârfurile degetelor mele atinseră o ciupercă. Era mică şi catifelată şi mi se părea că palpită, că-i vie, ca un pui de vrabie. Sufletul mi se umplu deodată de o bunătate necunoscută până atunci, de o duioşie aproape prea mare ca s-o pot îndura. În jurul meu simţeam un freamăt. Pământul parcă răsufla, parcă voia să-mi vorbească. Mireasma acelei seri de vară se strânsese acolo, în jurul meu, toată. Era poate ora când coborau stelele ca să ocrotească plantele şi gâzele părăsite? Adierea aceea catifelată şi sigură ca ciuperca pe care o ţineam în palmă era poate răsuflarea cu care voiau să le acopere, să le ferească de răcoarea nopţii. Sau poate o stea coborâse pentru mine anume, ca să-mi arate ciuperca sau să mă ferească de răufăcători, fiindcă era întuneric? Sau poate – cine ştie – venise să-mi predea maidanul şi să mă prefacă în zână? Pe umeri, prin păr, pe rotunjimea obrajilor am simţit o tremurare de aer mângâietoare, am auzit şoapte: „Te numeşti Fana, prinţesă de Ringhi-Ring, şi vei stăpâni peste domeniul din Blamstod”. Niciodată mai târziu nu mi-am putut lămuri de unde scornisem aceste cuvinte, aceste nume absurde: Ringhi-Ring, Blamstod?! Din ce reminiscenţe de filme sau cărţi de aventuri comentate prin casă veneau? Prinţesă Ringhi-Ring!. De câte ori îmi aduc aminte şi oricât de necăjită aş fi, îmi vine să râd.</p>
                  <p rend="justify">Dar în seara aceea cuvintele erau vătuite, fără răsunet, fără ecou şi totuşi grave, clare, de parcă ar fi fost scrise. Printre buruieni se iviră o mulţime de puncte strălucitoare. S-ar fi spus că cerul şi stelele se oglindesc pe pământ, ca într-o apă. Erau licurici, erau firimituri ca de sidef, diamante sau numai bucăţele de sticlă, sau poate stelele care cădeau se prefăceau în licurici şi în pietre scumpe? Şopteau gâzele între ele, sau foşneau frunzele? Oare aşa era zumzetul, viaţa, taina pământului noaptea? M-am gândit că poate această destrămare dulce, această Încătuşare plăcută, până la durere, aceste aripi care îmi creşteau trebuie să fie ceea ce oamenii mari înţeleg prin cuvântul „iubire”, şi o clipă mi s-a părut că viaţa e numai mângâiere, cântec, iubire…</p>
                  <p rend="justify">Dar acea deplinătate se risipi deodată, fiindcă în acelaşi timp, ca şi când cu o mână aş fi atins un cărbune aprins, iar cu cealaltă o bucată de gheaţă, am auzit, ca o detunătură, un hohot de râs şi m-am pomenit ridicată la o înălţime ameţitoare. Cineva râdea spart, altcineva spunea: „Hai, destul, lasă gluma!”</p>
                  <p rend="justify">Cerul coborâse parcă, negru şi cu sclipiri nefireşti. Braţele care m-au ridicat s-au îndoit. Eram acum la nivelul unei priviri crucişe, al unei respiraţii grele de tutun şi de vin. Înnebunită de spaimă, simţind pe coapse degete multe şi reci, am văzut totuşi ochii celuilalt, luminoşi, limpezi. Nu mi-am dat seama dacă erau albaştri, sau verzi… Erau deschişi, limpezi. „Lasă făta”, stăruia, şi mâinile lui puternice voiau să mă ajute. Cu toată zăpăceala, cu toată groaza acelei secunde, am simţit aerul dimprejur parfumat. Mă zbăteam, mă smuceam, dădeam din picioare. Nu ştiu cum am scăpat, cum am traversat strada şi curtea. Urcam scările de piatră, treceam prin săli şi săliţe, uşile se deschideau ca prin farmec, sau poate treceam prin ele ca o nălucă. Nu respiram, ca să nu pierd timp. Alergam.</p>
                  <p rend="justify">În odaia mea, am răsucit cheia de două ori şi am aprins lumina. Am rotit privirea împrejur şi am răsuflat. Scăpasem. Am dat fuga la oglindă. Nici o schimbare: fundele mari, albe, la capătul cozilor întunecate, săltau nepăsătoare la fiecare mişcare; fusta albastră, plisată avea bretele încrucişate cuminte pe spate peste flanela roşie. Am ridicat-o să văd dacă nu au rămas urmele degetelor aspre sau vânătăi. Nu, nici o urmă. Dar nici când te loveşti vânătăile nu apar numaidecât. Poate că mâine o să apară şi o să vadă toată lumea…</p>
                  <p rend="justify">Năduşită de spaimă, am cotrobăit într-un sertar să caut batiste, să-mi pun comprese. Mâinile îmi tremurau, în faţa casei se auzeau voci cunoscute. Într-o clipă, am stins lumina, m-am dezbrăcat, m-am strecurat în aşternut.</p>
                  <p rend="justify">Cineva râdea tare. Acelaşi râs îngrozitor… Şi totuşi, vocea tatălui meu… Doamne, cum e cu putinţă să râdă tata ca un străin, ca un bărbat? Tatăl meu era şi el bărbat, era în stare să râdă ca orice bărbat? Tata era un bărbat?</p>
                  <p rend="justify">Tanti Marie bătea cu pumnii în uşă. Apoi năpustindu-se înăuntru:</p>
                  <p rend="justify">—  Ce s-a întâmplat? Au fost hoţii?</p>
                  <p rend="justify">—  Nu ştiu nimic… Am dormit…</p>
                  <p rend="justify">Învălmăşeală de voci, exclamaţii. Tata m-a luat în braţe.</p>
                  <p rend="justify">—  Bine că nu te-ai speriat, Mironel!</p>
                  <p rend="justify">Mama mă privea împietrită (fusese la Institutul de înfrumuseţare în ziua aceea şi nu voia să facă riduri). Neneea mă privea cu ochi de bufniţă. Tanti Marie, cu faţa lungită, cu sprâncenele veşnic mirate.</p>
                  <p rend="justify">—  Ce somn de buştean…</p>
                  <p rend="justify">S-au făcut cercetări toată noaptea. Uşile fuseseră găsite vraişte. Totuşi, în casă nu lipsea nimic. Răvăşite erau batistele şi sufletul unui copil. Dar asta n-a băgat nimeni de seamă…</p>
                  <p rend="justify">Un far puternic lumina întâmplări vechi, porniri cu totul stranii care zăceau cine ştie unde, departe, în straturile adânci ale conştiinţei. Iată o clasă cu guleraşe albe înghesuite în recreaţie lângă fereastră, se aud voci tinere înfiorate:</p>
                  <p rend="justify">—  Mie-mi place să fie înalt şi blond, cu gâtul lung, cu ochii negri, mie-mi place să fie cum e Rudolf Valentino, mie-mi place… mie-mi place… mie-mi place… Şi ţie? Ţie, Mirona?</p>
                  <p rend="justify">Se face tăcere. Tăcerea creşte, şi eu, Mirona, fetiţă cu coadele întunecate, rotite în jurul capului, şoptesc aproape fără să vreau:</p>
                  <p rend="justify">—  Mie-mi place… mie-mi place să fie… parfumat…</p>
                  <p rend="justify">Râd, chicotesc guleraşele albe şi toate perechile acelea de ochi, care mai întâi mă încolţeau, lăcrimează acum de mult ce se amuză. Unei fetiţe cu trăsături mongole şi ochi oblici, verzi, îi ard obrajii de ruşine şi ciudă. Nimeni nu ştie că e prinţesa Ringhi-Ring… şi că la vârsta când atâtea colege de şcoală erau îndrăgostite de ofiţeri, ea iubea un pisoi cu ochi limpezi, albaştri… Totuşi, odată, ieşind dintr-un cinematograf pe întuneric am lăsat-o pe tanti Marie buimăcită şi m-am dus după un bărbat necunoscut atrasă de o adiere proaspătă de lavandă. Dar după o plimbare lungă pe tot felul de străzi întunecoase, când am intrat în cofetărie şi l-am văzut la lumină, înainte de a ne aşeza la masă, am spus că vreau să telefonez acasă şi apoi pe nesimţite m-am strecurat pe uşă şi am dispărut.</p>
                  <p rend="justify">Ce căutam mereu? De ce fugeam? De cine îmi era teamă? De ce erau atâtea mistere în casa noastră? De unde această impresie de confuz şi de muced? De ce aveam groază de oameni şi totuşi îi căutam? De ce m-am simţit atât de liniştită când mi-am lipit fruntea de braţul lui Ştefan, când el şi-a pus mâna grea pe umărul meu? Găsisem parcă, în mâinile lui, în hainele lui, care miroseau a lavandă, sub pleoapele acelea care se ridicau rar, ceva ce pierdusem de mult. Eram sigură că el era omul pe care îl căutam. De atâtea ori făurisem cu mintea, pe când nu puteam dormi, în patul meu de acasă, o Veneţie la fel ca aceea văzută în poze, în filme sau descrisă în cărţi. Şi într-o zi, când visul se împlinea, când gondolele alunecau în jurul acelor pereţi, în faţa acelor ferestre, eu nu mai vedeam altceva decât grilajul verde al casei bătrâneşti, maidanul, nu mai auzeam decât vocea când răguşită, când ascuţită a lui tanti Marie: „Nu uita că eşti o fată de familie bună… Tu nu trebuie să semeni cu bunica ta Fana. Nu trebuie să ne faci neamul de râs.”</p>
                  <p rend="justify">Pe hârtia albă apare umbra stiloului, umbrele părului meu în şuviţe dezordonate. Toată vremea cât am scris, am simţit pe umeri coadele cu funde mari. Apoi am revăzut iar mâinile lui Ştefan, lipite de fereastra trenului, şi ochii lui neaşteptat de luminoşi, reci şi albaştri. Aerul împrejur mirosea a lavandă.</p>
                  <p rend="justify">Continuarea la capitolul Veneţia am găsit-o într-un alt caiet.</p>
                  <p rend="justify">Un soare difuz se joacă parcă în ceaţa luminoasă, subţire, ca o pojghiţă de gheaţă. Gondolierul vâsleşte în picioare şi arată un palazzo în dreapta, un palazzo în stânga şi pretinde că i-a plimbat deseori pe Eleonora Duse şi pe D'Annunzio… „Ce mult l-a iubit! Şi el, bineînţeles, dar bărbaţii sunt nestatornici.” Pe Lida Borelly, artista de cinema, o plimba şi acum. „Locuieşte în palazzo, acolo… Nu, acolo locuia un grec bogat, îndrăgostit de o italiancă. Alături, un miliardar american, care a răpit în ţara lui o fată… E un om însurat. Dar nevasta e departe, iubita aici…” Râdea cu înţeles. „Acolo e casa Desdemonei, pe care a sugrumat-o Maurul. O poveste adevărată…”</p>
                  <p rend="justify">Ştefan parcă ar vrea să spună ceva. Mirona îi urmăreşte mişcările buzelor, simte arsura sărutării din tren. Cine şi-ar fi putut închipui că vor petrece noaptea fiecare în altă odaie, şi a doua zi se vor plimba în gondolă ca doi străini?! Plimbarea asta e poate ultima politeţe a unui om bine-crescut. Ştefan e lângă ea, acolo, cu tâmplele cenuşii, cu fruntea misterios obosită, cu pleoapele grele peste o privire care ar fi putut să-i lumineze viaţa întreagă. Unde mai văzuse ochii aceia albaştri? De ce a fugit din braţele lui? De ce? Buzele lui se pregăteau poate s-o întrebe: „Ce s-a întâmplat aseară, Mirona? De ce-ai fugit?”</p>
                  <p rend="justify">Ea îi va povesti întâmplarea de pe maidan. Ar vrea să înceapă, dar Ştefan o opreşte:</p>
                  <p rend="justify">—  Nu-i nevoie să-mi explici… E mai bine că s-a întâmplat aşa. Am înţeles… Am înţeles că eşti o fată cuminte, Mirona! Nu-i aşa? Nu-i aşa că ai vrut să rămâi o fată cuminte? Când ai acceptat să cobori cu mine din tren, am fost fericit, măgulit. Totuşi, n-aveam conştiinţa împăcată. Ca să mă liniştesc, îmi spuneam: „Nu-i prima ei aventură”, şi eram gelos. Am fost gelos şi atunci, la conferinţă, când ai întrebat pe cineva cât e ceasul. M-am gândit: „Are o întâlnire”. Sunt un temperament gelos, ce vrei?. Dar panica în care ai intrat aseară când te-am luat în braţe, ura sălbatică din privirea ta când ai pus mâna pe clanţă m-au dezmeticit. Acum ştiu că e mai bine aşa. Într-o zi va trebui să te măriţi. Eşti o fată de familie bună.</p>
                  <p rend="justify">Mirona recunoştea uluită vocabularul, prejudecăţile mătuşilor ei.</p>
                  <p rend="justify">„Ce înseamnă familie bună?” ar vrea să întrebe, şi ar vrea să râdă, să se prăpădească de râs… „Familie bună!”</p>
                  <p rend="justify">—  Eu nu te-aş putea lua de nevastă, fiindcă Madeleine…</p>
                  <p rend="justify">Ştefan spunea o sumedenie de lucruri pe care tot aşa de bine ar fi putut să le înşire bătrâna Caţian, tanti Marie şi Neneea. Mirona repeta în gând răvăşită: Madeleine…</p>
                  <p rend="justify">Gondolierul era şi el vorbăreţ. Fiecare palazzo ascundea, după spusele lui, o mare pasiune, fiecare din treptele de marmură care coborau largi în apă, fiecare din grădinile din fund, ascunse cu gelozie, evocau o poveste de dragoste pentru care cineva şi-a dat viaţa.</p>
                  <p rend="justify">Ţin minte că atunci când am pus tocul jos, lumina palidă a zilei intra pe fereastră. „Sunt la Paris”, îmi spuneam, fără bucurie şi fără vlagă. Odaia mea era acolo tot o sufragerie; o canapea Récamier, un bufet masiv şi o vitrină şubredă, pereţii acoperiţi de gobelinuri înrămate şi fotografii de familie. Am locuit numai câteva zile la madame Janine, pe rue La Boëtie. Madame Janine a fost fericită când a auzit că vreau să mă mut. Bărbatul ei, un pensionar ursuz, nu putea să-mi ierte că nu sosisem în gară în ziua şi la ora anunţată şi nici că ţin toată noaptea lumina aprinsă. El mi-a găsit camera din 13, rue Jules Simon. O cameră la mansardă, proaspăt spoită, spaţioasă şi cu spălătoria alături, „unde vă puteţi bălăci cât doriţi”. Am înţeles că-l supăra şi consumul prea mare de apă. Madame Janine mi-a împrumutat canapeaua Récamier şi două taburete. Eu mi-am cumpărat o masă de brad, un scaun cu rezemătoare, nişte rafturi pentru cărţi şi o lampă. Într-o seară, trecând prin faţa unui magazin cu lămpi, mi-au plăcut atât de mult umbrele unor lanţuri încât am vrut să le am la mine în odaie, dar fiindcă nu puteam cumpăra umbrele, am cumpărat lampa: o cutie mare, pătrată, de sticlă aburită, cu marginile de nichel cromat, prinsă în patru colţuri cu lanţuri, care îşi proiectează umbrele lungi pe tavan. Într-un vas, cele trei cale pe care mi le-a adus madame Janine le înlocuiesc cu altele proaspete, fiindcă vreau să regăsesc pe pereţi umbrele lujerilor, umbrele corolelor, imense ca nişte pâlnii de gramofon.</p>
                  <p rend="justify">15 august 1936.</p>
                  <p rend="justify">Nu pot să înţeleg de ce întâmplarea de la Veneţia pare inventată. Despărţirea noastră, convenţională. Frazele rostite de Ştefan au iz de naftalină, ca toate lucrurile din casa bătrânei Caţian. Nu ştiu cum am avut curajul să cobor cu Ştefan la Veneţia. Eram sigură, până în ultima clipă, că n-am să-l urmez, dacă nu vreau… dacă nu vreau…</p>
                  <p rend="justify">La Ventimiglia, când treceam graniţa din Italia spre Franţa, am găsit în buzunarul jachetei o hârtie împăturită:</p>
                  <p rend="justify">Mirona, nu ţi-am spus nimic din câte aş fi vrut. Suntem, hotărât, mai prejos decât hazardul şi nu destul de tari pentru a fi demni. Aş vrea să nu-ţi aminteşti decât ceea ce e providenţial în asemenea întâlnire, deasupra vieţii zilnice a obiceiurilor. Aş vrea să-ţi fi dat ceva, aşa cum tu mi-ai dat mie. Ceva ce nu are nume, desigur, ceva asemănător unei confesiuni, dar mai mare şi mai adâncă în sine; certitudinea că suntem în stare să iubim şi să fim iubiţi, aşa dintr-o dată, că există între tine şi alte fiinţe omeneşti o măsură comună, un punct de întâlnire, un punct slab unde te poţi atinge – foarte slab şi totuşi dătător de mari forţe. Nu ştiu de ce ai acceptat să cobori la Veneţia cu mine, nici de ce ai fugit din braţele mele, de ce n-ai vrut să fii a mea. Dar ştiu că, mai presus de frumuseţea şi inteligenţa ta, ai o rară sensibilitate şi nu eşti naivă şi suferi din pricina lucrurilor şi ascunzi totul mai bine decât un bărbat. Păstrez toate astea în adâncul meu, ca şi gândurile tale şi tot ce am simţit din ceea ce eşti tu… Ştefan.</p>
                  <p rend="justify">Ceva se răsuceşte în mine dureros şi totodată nespus de plăcut. Sufletul mi se contractă parcă, şi mă simt toată afundată într-o deplinătate caldă şi bună, de câte ori îmi vin în minte cuvintele astea: „ai o rară sensibilitate şi suferi din pricina lucrurilor şi ascunzi totul mai bine ca un bărbat”! Ce coardă anume a atins arcuşul făcut din împreunarea asta de vorbe, pentru ca toată sensibilitatea, toată feminitatea mea să fie tulburată?! De ce celelalte cuvinte din aceeaşi scrisoare, nu-mi dau această scurtă şi precisă durere fizică pe care-mi vine s-o numesc fericire?</p>
               </div>
               <div type="div3" rend="P6">
                  <head>CAPITOLUL IV</head>
                  <p rend="justify">13, RUE JULES SIMON.</p>
                  <p rend="justify">Şi-apoi?</p>
                  <p rend="justify">Când eram mică şi, rar de tot, bunicul meu – sărmanul omuleţ cu voce stinsă şi ochi galbeni, vinovaţi – îmi spunea câte-o poveste, eu întrebam:</p>
                  <p rend="justify">—  Şi-apoi?</p>
                  <p rend="justify">—  E târziu, îmi răspundea bunicul, şi mâinile cu pieliţa mototolită se răsuceau una într-alta, se cuibăreau ca să se încălzească.</p>
                  <p rend="justify">E  târziu, îmi spun şi eu, şi mă pomenesc frecându-mi palmele la fel ca bunicul meu. Dar pe foaia albă văd umbra alungită a tocului. Cineva mă întreabă: „Şi-apoi?”</p>
                  <p rend="justify">E  târziu. E ora când încep să simt ca o prezenţă rece spaimele copilăriei, când mi se pare că cineva se află în spatele meu, când parchetul scârţâie din când în când sub apăsarea stranie a unor paşi… Dar fluturarea rece dispare. Ridic ochii şi caut umbrele cunoscute; sunt alte umbre dar cunosc şi ele strădania nopţilor mele. E ora când mi-e dor de Ştefan… E ora când încep s-o caut pe Fana… Când vin nechemaţi Giulia şi Gian… Când văd trecând ca o flacără o fată care se numeşte Lisandra… E ora când sunt blestemată să scriu.</p>
                  <p rend="justify">„Scrisul nu trebuie să fie un blestem, ci o bucurie, Mirona! E un blestem numai când eşti obligată să exprimi ceea ce nu gândeşti, să justifici mârşăviile burgheziei.” „Eu nu fac politică, Jacquot. Vreau să scriu un roman.” „Romanul va servi uneia sau alteia dintre cele două lumi care se înfruntă. Uite ce se întâmplă în Spania.” „Atunci, orice carte trebuie să fie politică?” „Orice carte poate să-i ajute pe oameni, sau să-i ajute pe lupi.”</p>
                  <p rend="justify">Jacquot mă lua în serios şi eu mă simţeam măgulită.</p>
                  <p rend="justify">„Mirona trăieşte în nori, nu vezi?” mă apăra Gian.</p>
                  <p rend="justify">„Această trăire în nori nu e deloc nevinovată…” îl combătea Jacquot.</p>
                  <p rend="justify">13, rue Jules Simon era o casă ca o cazarmă. Deseori întâlneam în ascensor, la portar, unde lăsam cheia, sau în curtea mare, pătrată, cu peluza proaspătă, rară, un tânăr brun, cu părul foarte lustruit şi silueta şuie, cu ochi negri, înguşti şi tenul palid. Tot felul de prieteni îl căutau şi îl strigau:</p>
                  <p rend="justify">—  Gian! Gian!</p>
                  <p rend="justify">Acest nume la început mă irita.</p>
                  <p rend="justify">—  De ce nu Jean, dacă e francez?</p>
                  <p rend="justify">Portarul, singurul meu prieten pe atunci la Paris, căuta să-mi explice:</p>
                  <p rend="justify">—  Când locuia aici şi sora lui, Giulia, vorbeau spaniola. Tatăl lor e francez. Mama italiancă, dar copiii s-au născut în Argentina. Părinţii au divorţat. Italianca s-a măritat cu un german şi trăieşte la Berlin. Franţuzul cu o grecoaică…</p>
                  <p rend="justify">Eram năucită. Dar era greu să-l opreşti pe portarul Jules când se pornea.</p>
                  <p rend="justify">—  Cum schimonosesc străinii cele mai frumoase nume! În fond Giulia înseamnă Julie. Aşa cum mă cheamă pe nune Jules… Oh! Nu sunt rudă cu Jules Simon. Eu n-am ambiţia să ajung, „o stradă…” Sunt Jules, tout court5. Nume frumos, cinstit. Fata noastră se va numi Juliette, deşi nevasta mea ţine morţiş s-o cheme Hermione, ca pe ea. Nu e banal de loc: Hermione! Trebuie să recunosc. Dar când te numeşti Hermione, începi să ai pretenţii şi te măriţi mai greu. Dacă aţi şti câte discuţii se iscă între noi din cauza asta!</p>
                  <p rend="justify">—  Veţi avea un copil, după câte înţeleg.</p>
                  <p rend="justify">—  Din an în an sunt mai puţine speranţe. Totuşi, noi facem sacrificii destule. Soţia mea pleacă vara la băi, consultă reviste şi pune în aplicare tot ce se recomandă. Cheltuim ultimul ban. Altfel, Juliette ar avea zestre, vă închipuiţi! Că doar pentru ea strângem. Dar aşa, risipim toate economiile, tot pentru ea… Ca să vie pe lume. E ceea ce se numeşte un cerc vicios.</p>
                  <p rend="justify">.  Şi aşa făceam zilnic un pas mai departe în intimitatea lui Gian şi a portarului Jules, vieţi a căror singură legătură era curiozitatea mea nesăţioasă.</p>
                  <p rend="justify">Într-o zi, în grădina Luxembourg, urmăream pe lac vaporaşele de hârtie pe care le lansau copiii râzând zgomotos, când l-am recunoscut, de departe, pe Gian. Are desigur o întâlnire, m-am gândit, şi, lăsându-l să treacă, m-am îndreptat după câteva clipe pe aceeaşi alee, în urma lui. Între arbuşti, pe o bancă, o fată şedea ghemuită, eu capul plecat pe genunchii ridicaţi până la gură. Fusta largă, albastră îi acoperea ca un clopot picioarele. Nu i se vedea decât părul strălucind ca arama şi umerii fragili într-o jachetă de lână de un cenuşiu decolorat. Gian s-a aşezat lângă ea. Fata a ridicat capul şi l-a privit cu ochi rotunzi, castanii, care, deşi umezi, de parcă ar fi plâns cu puţin înainte, izbuteau totuşi să fie vioi, ba chiar veseli.</p>
                  <p rend="justify">—  De ce eşti necăjită?</p>
                  <p rend="justify">—  Fiindcă sunt un copil abandonat.</p>
                  <p rend="justify">—  Ei drăcie!</p>
                  <p rend="justify">—  Crezi că numai copiii în faşă pot fi abandonaţi?</p>
                  <p rend="justify">—  Şi cine te-a abandonat?</p>
                  <p rend="justify">—  Mai întâi tata, pe urmă mama, şi acum un băiat.</p>
                  <p rend="justify">—  Mizerabilul!</p>
                  <p rend="justify">—  Nu e mizerabil, e un băiat care nu mă iubeşte.</p>
                  <p rend="justify">—  E un prost…</p>
                  <p rend="justify">—  E unul din cele câteva milioane de proşti care nu mă iubesc.</p>
                  <p rend="justify">Au râs amândoi.</p>
                  <p rend="justify">—  Şi unde locuieşti?</p>
                  <p rend="justify">—  Deocamdată aici.</p>
                  <p rend="justify">—  Pe urmă?</p>
                  <p rend="justify">—  Nu ştiu.</p>
                  <p rend="justify">—  N-ai casă?</p>
                  <p rend="justify">—  Nu! Tocmai asta îmi lipseşte, un pic de casă şi un pic de masă.</p>
                  <p rend="justify">—  Şi ce ai de gând să faci?</p>
                  <p rend="justify">—  Am de gând să stau aşa, să văd ce se întâmplă. În romane totdeauna se întâmplă ceva…</p>
                  <p rend="justify">—  În romane… Fireşte!</p>
                  <p rend="justify">—  Viaţa e mai tare ca orice roman.</p>
                  <p rend="justify">—  Ai dreptate. Atunci, să aşteptăm…</p>
                  <p rend="justify">—  Nu, dumneata trebuie să pleci neapărat.</p>
                  <p rend="justify">—  De ce?</p>
                  <p rend="justify">—  Dacă stai lângă mine nu se mai vede că sunt un copil abandonat şi nu mă mai ridică nimeni de-aici.</p>
                  <p rend="justify">Gian dădu să plece, dar după ce schiţă primul pas se opri.</p>
                  <p rend="justify">—  Uite, îţi las adresa mea. Dacă nu trece până diseară un domn bogat cu suflet bun, ca în romane, vino să-ţi dau patul meu. Eu am să dorm la un prieten.</p>
                  <p rend="justify">—  Îţi mulţumesc. Pregăteşte şi un corn… pentru orice eventualitate.</p>
                  <p rend="justify">Desigur, nu-mi închipuiam că fata se va duce. Era prea spirituală ca să cred că într-adevăr nu avea un pic de casă şi un pic de masă. Dar a doua zi i-am văzut ieşind împreună. Indignată (cum ar fi fost mătuşile mele) şi printr-o ciudată dedublare, uitând-o pe Mirona, care a coborât cu Ştefan la Veneţia, mi-a venit să exclam: „Fetele de azi!”</p>
                  <p rend="justify">Lis nu putea trece nebăgată în seamă. Nasul cam mare, dar în vânt, spiritual, cu nări care adulmecau, întrebau, voiau să aspire, să afle, să ştie, îi dădea un aer inteligent, sprinţar. Părul, o claie învăpăiată, îi lăsa în stânga cărării urechea descoperită şi cădea, bogat, pe dreapta, pe obraz şi pe gât. Talia, neverosimil de subţire, îi dădea atâta graţie, încât nu te mai supărau picioarele cu glezne prea subţiri şi gambe grea groase; purta de altminteri o fustă creaţă, care se înfoia la fiecare mişcare, anume croită, poate, ca să-i lase descoperite picioarele numai spre glezne. Talia de viespe, jocul răsfăţat al umerilor, părul de foc, nasul acela nesăţios – un nas care întreabă – şi ochii spirituali, iscoditori, sub franjurile arămii, totul în fiinţa ei stârnea curiozitatea. Şi parcă avea totdeauna o nedumerire, şi întreba mereu ceva, dar din învălmăşeala cuvintelor, singurul care ieşea la iveală cu un relief curios era: Gian… Gian era prea înalt şi prea slab, cu picioare şi mâini prea lungi, cu ochi prea negri, cu buze prea groase, prea roşii şi gene prea dese. Era prea palid, prea trist, prea romantic, prea distrat. La masa lor de la Coupole sau Capoulade, mai se adunau şi alţi tineri şi discutau despre războiul din Spania. Ultimul cuvânt părea să-l aibă Jacquot, un om în toată firea. Nu prea înalt, umeri largi, solizi, un cap leonin, roşcat, făcea un ciudat contrast cu Gian, adolescentul cu silueta şi paloarea aristocratică, fiul unui diplomat din America de Sud.</p>
                  <p rend="justify">Îi credeam fericiţi, şi o pizmuiam pe Lis. Gândul că mă aflu într-un oraş în care tinerii sunt atât de curajoşi, de liberi, şi fericirea se poate ivi atât de simplu, la colţ de stradă, mă entuziasma, îmi înaripa fantezia, mă ajuta să-l uit pe Ştefan.</p>
                  <p rend="justify">Dar o săptămână mai târziu, cel mult zece zile (am prostul obicei, să nu notez data), am scris în caiet:</p>
                  <p rend="justify">Azi, coborând scara, m-am oprit în faţa uşii lui Gian. Rămăsese întredeschisă şi se auzea fiecare cuvânt.</p>
                  <p rend="justify">—  Va să zică umbli cu alţii! striga Gian scos din minţi.</p>
                  <p rend="justify">—  Cu unul singur! suna ca un clopoţel glasul Lisandrei.</p>
                  <p rend="justify">—  Cu cine, spune, cu cine?!</p>
                  <p rend="justify">—  Cu băiatul cel prost… care nu-i prost de loc. Cu Octav…</p>
                  <p rend="justify">—  Octav? Cine e acest Octav? Ce-ai căutat acolo sau ce cauţi aici?.</p>
                  <p rend="justify">Ruşinată că ascult la uşi, ca toţi cei din casa bătrânei Caţian şi ca madame Hermione, portăreasa, am fugit pe scară, în vârful picioarelor, ca o pisică.</p>
                  <p rend="justify">În aceeaşi zi, am mai notat:</p>
                  <p rend="justify">L-am văzut pe Gian venind singur. Când intra să-şi ia cheia, ca de obicei fără să mă bage în seamă, portarul i-a dat o scrisoare, surâzând cu o ironie care mă face să cred că-i cunoştea conţinutul.</p>
                  <p rend="justify">Gian a luat plicul şi l-a rupt, palid, nervos.</p>
                  <p rend="justify">Ţinea plicul într-o mână, hârtia în cealaltă şi avea faţa albă ca varul.</p>
                  <p rend="justify">—  A plecat de mult? l-a întrebat pe portar.</p>
                  <p rend="justify">—  Înainte de masă.</p>
                  <p rend="justify">—  Şi n-a spus nimic?</p>
                  <p rend="justify">—  A rugat-o pe madame Hermione să vă fiarbă laptele în fiecare dimineaţă şi să vă ia cornuri proaspete. I-a dăruit un cordon. Numai că talia nevestei mele şi a lui mademoiselle Lis!. I-a lăsat şi colierul acesta de scoici… Şi cheia…</p>
                  <p rend="justify">Gian nu-şi desprindea ochii de pe scrisoare. Era atât de lungă, sau o tot recitea? Când în cele din urmă îl privi pe portar, mişcă buzele ca şi când ar fi vrut să spună ceva. Scena aceea mută se prelungea, tăcerea devenea încordată, apăsătoare. Atunci, portarul exclamă cu un imens dispreţ:</p>
                  <p rend="justify">—  Femeile! Şi, încântat că a găsit cuvântul potrivit, repetă: Les femmes!.</p>
                  <p rend="justify">Dar Gian nu părea că aude. Privea atent colierul de scoici, ca şi când ceea ce-l interesa acum era să ştie de unde îl avea, când îl purtase Lis!</p>
                  <p rend="justify">—  Dacă-l vreţi… întrebă portarul ironic.</p>
                  <p rend="justify">—  Da, l-aş vrea, şopti Gian.</p>
                  <p rend="justify">Seară după seară, în faţa hârtiilor albe, căutam să dibui misterul acestei poveşti, să completez cu fantezia golurile care se iveau, fără a izbuti să fac un pas înainte. Nici Jules, portarul, nu-mi putea fi de mare folos. Dar asta nu mă împiedica să-l trag de limbă.</p>
                  <p rend="justify">—  Lis e un nume ciudat, nu găseşti, domnule Jules?</p>
                  <p rend="justify">—  O cheamă Lisandra… O fată de la ţară, spuse cu un uşor dispreţ. Nu prea ştiu cum a ajuns la Paris. Mi se pare că a însoţit un bolnav care s-a operat aici. Pe urmă a rămas fără o leţcaie şi a lucrat într-o fabrică de bomboane. Şi măcar de-ar fi fost de bomboane! Dar nu era decât o fabrică de cutii de bomboane. Pe urmă şi-a găsit de lucru la un ziar. Făcea cafele, ducea scrisori… Văd că e la toartă cu Jacquot şi nu m-aş mira să plece în Spania. E o modă să pleci să ajuţi Spania republicană. Nu se vorbeşte decât despre asta. Mitinguri peste mitinguri, conferinţe populare. M-am dus şi eu o dată. Chiar domnişoara Lis m-a luat. Aţi fost la Maison de la Culture? E întotdeauna fum, se vede ca prin ceaţă şi, sub pretextul unor conferinţe, se discută despre intervenţie… neintervenţie… Chiar şi femeile vor să se înroleze. A înnebunit tineretul. Nu vă supăraţi, dar eu susţin că femeile care fac politică nu sunt femei.</p>
                  <p rend="justify">Fraze de felul acesta îmi sunau familiar. Portarul Jules avea un fel de a gândi şi un vocabular aidoma celor din casa bătrânei Caţian. Dar poate că nici curiozitatea mea nu se deosebea prea mult de a mătuşilor mele, a lui madame Janine şi a portăresei.</p>
                  <p rend="justify">—  După accent, parcă n-ar fi franţuzoaică, încercam să-l descos ne Jules, ca să revin la Lisandra.</p>
                  <p rend="justify">—  Oh! Franţuzoaică?! Nu vedeţi cum rulează r-ul? E româncă sadea. De altminteri, ne-au năpădit o mulţime de români… Nu vă supăraţi. E vorba de cei care vor să lupte în Spania. La urma urmei, şi eu sunt democrat. Am votat pentru Frontul Popular, dar de aici până la ajutor cu oameni şi arme e o diferenţă. E drept că începutul l-au făcut italienii şi boşii. Îi ajută pe generalii rebeli, e clar. Dar asta nu înseamnă că noi trebuie să ne amestecăm. Îl cunoaşteţi pe Jacquot? E un băiat simpatic, isteţ. Mecanic la Uzinele Cuadron. A urmat şi şcoala de piloţi. Păcat că se ocupă de politică!</p>
                  <p rend="justify">Pe mine mă interesa Lisandra, dar portarul îşi descărca sacul.</p>
                  <p rend="justify">—  Credeţi că degeaba e prieten cu studenţii din cartierul Vaugirard?. Face propagandă. A luat o bicicletă de la domnul Gian, pe motiv că-i fier vechi, numai că el se pricepe ca din fier vechi să facă biciclete, motociclete şi camioane noi pentru Spania. Nu ştiu dacă trebuie să lăsăm lucrurile aşa. Treaba lui dacă vrea să ajute Spania, dar de ce să-i zăpăcească pe studenţii noştri? N-are decât să se ocupe de emigranţi. Sunt destui… Şi mulţi români. Nu vă supăraţi, dumneavoastră sunteţi cu totul altceva. Soţia mea vă apreciază foarte mult. O fată la locul ei. Trčs comme il faut6. Ţi în privinţa asta suntem de acord. De fapt în toate privinţele ne înţelegem. Numai că prea se bagă în toate. A început să aibă idei şi în politică. La urma urmei, şi eu am făcut politică, am vrut Frontul Popular, ca orice francez democrat. Mi-am spus cuvântul şi mi-am dat votul, la fel ca alde Jacquot. Cine a fost cu gura mai mare ca el?! Cine m-a convins că n-are importanţă că-l cheamă Blum?! Cine a strigat cât l-a ţinut gura: „Vrem Frontul Popular!”? Şi acum, deodată, tună şi fulgeră. De ce? Nu vrem să ne amestecăm în Spania? Ei bine, i-am spus domnului Jacquot, mes quatre vérités7. Dar el ştie una şi bună: dreptatea e de partea republicii spaniole. Asta aşa-i. Ça crčve les yeux8. Spania are un regim constituit pe bază de alegeri. Ei au avut Front Popular înaintea noastră, trebuie să recunoaştem. Regim legal. Perfect, sunt pentru legalitate. Atacul generalilor contra unui regim legal constituit e admisibil. Ordinea trebuie să fie restabilită, ma foi9. Dar asta acolo, la ei. Cum s-ar zice, dincolo de Pirinei! Să se frece pe cap între ei şi să-şi restabilească dreptatea. Îi priveşte. Dar să le trimitem noi arme? Asta nu!</p>
                  <p rend="justify">Căutam să revin la Lisandra, dar nu era uşor, mai ales că madame Hermione, portăreasa, apărea ca din pământ oriunde te-ai fi aflat şi îi ţinea isonul, vorbind tare şi gesticulând cu mătura.</p>
                  <p rend="justify">—  Noi nu ne amestecăm şi nu intervenim.</p>
                  <p rend="justify">—  Până una-alta, nu te amesteca dumneata, madame Hermione, o repezea portarul, şi mătura las-o din mână, că nu e baghetă şi nu eşti dirijor.</p>
                  <p rend="justify">—  Nu mă amestec, dar de ce i-a dat lui Jacquot bicicleta? Mai bine ţi-o dădea ţie, sau domnişoarei Lis… Şi coborând tonul, roti ochii împrejur, să nu audă cumva cineva. Domnişoara Lis pretindea, într-o discuţie cu domnul Gian, că guvernul Republicii Spaniole are depuneri la Banca Franţei şi că noi, adică noi francezii, am fi blocat banii ca să împiedicăm înarmarea…</p>
                  <p rend="justify">—  Va să zică, asculţi la uşi, madame Hermione, se supără portarul. Deşi ţi-am interzis. Noi suntem portari din tată-n fiu. Avem o tradiţie…</p>
                  <p rend="justify">—  Dar n-am ascultat la uşă, n-am obiceiul, Doamne fereşte! Am vrut numai să văd, adică am vrut să ştiu ce se întâmplă acolo. Sau dacă se întâmplă… Mă înţelegi. De obicei, înainte de zece seara, domnul Gian o lăsa şi pleca. Dormea la un prieten, sus la mansardă, dar în seara cu pricina nu l-am văzut plecând, şi atunci m-am dus să văd, fiindcă, vedeţi, domnişoară Mirona, acum, între noi fie vorba, nu era normal să stea împreună şi să doarmă separat, ea în camera lui, el pe unde nimerea. Bietul băiat! Ce, asta e normal?! Şi când o dată a rămas mai târziu, în loc să facă dragoste, au făcut politică. Nici asta nu e normal.</p>
                  <p rend="justify">—  Şi dumneata ce cusur ai, madame Hermione? se oţărî portarul. Aţi ajuns ca la piaţă, la măcelărie şi noaptea cu bărbatul în pat să trăncăniţi despre Spania. Şi vă mai miraţi că nu rămâneţi însărcinate!</p>
                  <p rend="justify">În sfârşit, l-am cunoscut pe Gian. Scotocea cărţile la unul din anticarii de pe malul Senei. Fără să mă bage în seamă, a întrebat:</p>
                  <p rend="justify">—  Aveţi Wuthering Heights10?</p>
                  <p rend="justify">Ca să-i atrag atenţia, am cerut cu glas tare Cuore.</p>
                  <p rend="justify">Gian s-a uitat la mine, ca un om care se trezeşte din somn. Parcă mă întreba: De unde-ai răsărit? Unde te-am mai văzut? Anticarul i-a adus cartea. Iar către mine:</p>
                  <p rend="justify">—  Regret domnişoară nu am Cuore.</p>
                  <p rend="justify">—  Aţi citit Wuthering Heights? mi s-a adresat Gian.</p>
                  <p rend="justify">—  Da, i-am răspuns cât se poate de sec.</p>
                  <p rend="justify">—  Dar filmul l-aţi văzut?</p>
                  <p rend="justify">—  Nu.</p>
                  <p rend="justify">—  Eu l-am văzut de trei ori. Dar aş fi în stare să-l mai văd o dată… N-aţi vrea să mergem împreună?</p>
                  <p rend="justify">„Nu-şi pierde vremea tânărul Gian”, m-am gândit. Şi, agresivă, l-am întrebat dacă la cinema stă în fundul sălii, sau în faţă. Puţin nedumerit, a răspuns:</p>
                  <p rend="justify">—  În fund…</p>
                  <p rend="justify">—  Eu stau în faţă. Asta înseamnă că nu vom putea merge niciodată împreună.</p>
                  <p rend="justify">—  De ce? Nimic nu ne împiedică să mergem împreună şi să stăm separat.</p>
                  <p rend="justify">—  Mai rămâne ca dumitale să-ţi placă filmul şi mie nu.</p>
                  <p rend="justify">Gian a rămas o clipă încurcat.</p>
                  <p rend="justify">—  Totuşi, cred că v-a plăcut romanul, e cartea mea preferată.</p>
                  <p rend="justify">Ca să-l fac să vorbească mai mult, am spus strâmbând din nas:</p>
                  <p rend="justify">—  Am citit o traducere. Şi apoi, prea suflă vântul tot timpul, cu furie, în landa aceea, la răscruce de vânturi. Prea sunt oameni încruntaţi. Au vorba aspră, crudă. Atmosfera e prea deprimantă.</p>
                  <p rend="justify">—  Cred că a fost deprimantă traducerea. Ar trebui să vedeţi filmul. Neapărat. Semănaţi cu actriţa care joacă în rolul Catherinei.</p>
                  <p rend="justify">—  Nu-mi place numele Catherina!</p>
                  <p rend="justify">—  Cum se poate? se supără Gian. Cât despre Merle Oberon, e marea mea slăbiciune, a adăugat, cu gândul în altă parte.</p>
                  <p rend="justify">Eram sigură că se gândeşte la Lisandra. Şi, n-aş putea spune de ce mi-era ciudă.</p>
                  <p rend="justify">—  Ceea ce nu v-ar împiedica, dacă aţi fi vecini cu Merle Oberon, să n-o băgaţi în seamă…</p>
                  <p rend="justify">—  De ce credeţi asta? Şi încruntând sprâncenele: Pe unde locuiţi?</p>
                  <p rend="justify">—  În cartierul Vaugirard.</p>
                  <p rend="justify">—  Atunci, totul se explică. Sunt sigur că ne-am mai întâlnit.</p>
                  <p rend="justify">—  În toate zilele.</p>
                  <p rend="justify">—  E posibil?</p>
                  <p rend="justify">—  E aşa.</p>
                  <p rend="justify">—  Pe ce stradă locuiţi?</p>
                  <p rend="justify">—  13, rue Jules Simon…</p>
                  <p rend="justify">Gian s-a oprit din mers şi s-a uitat bine Ia mine.</p>
                  <p rend="justify">—  Adevărat?</p>
                  <p rend="justify">—  Îngrozitor de adevărat.</p>
                  <p rend="justify">A  surâs. Era uneori atât de greu, atât de amar şi de dureros surâsul în colţul gurii lui, acolo unde se stingea treptat, unde parcă murea…</p>
                  <p rend="justify">—  Iertaţi-mă…</p>
                  <p rend="justify">—  De ce? Vecinii nu sunt obligaţi să se cunoască.</p>
                  <p rend="justify">—  Totuşi… Aş vrea să ştiu dacă aţi mai purtat taiorul acesta alb.</p>
                  <p rend="justify">—  Nu. Asta într-adevăr nu. Azi l-am pus pentru întâia oară.</p>
                  <p rend="justify">—  Atunci, totul se explică. Sunt sigur că nu vă stă bine decât în alb.</p>
                  <p rend="justify">—  Sunt sigură că nu vă plac decât rochiile albastre, largi şi bine strânse în talie, am spus, făcând aluzie la Lisandra.</p>
                  <p rend="justify">De astă dată, zâmbetul lui s-a ivit acolo unde se pierduse înainte, în colţul amar.</p>
                  <p rend="justify">—  Da, cred că locuim în acelaşi bloc… Sunt confuz. Sunt un zăpăcit.</p>
                  <p rend="justify">—  O să treacă.</p>
                  <p rend="justify">—  Ce o să treacă?</p>
                  <p rend="justify">—  Zăpăceala…</p>
                  <p rend="justify">A  zâmbit surprins, amuzat şi totuşi trist.</p>
                  <p rend="justify">—  Nădăjduiesc…</p>
                  <p rend="justify">—  Dimpotrivă, ar fi bine să nu vă treacă…</p>
                  <p rend="justify">—  De ce?</p>
                  <p rend="justify">—  Fiindcă-mi închipui că abia atunci începe să fie trist cu adevărat, când trece.</p>
                  <p rend="justify">M-am gândit la Ştefan…</p>
                  <p rend="justify">—  Ştii, i-am spus într-o zi lui Gian, eram în grădina Luxembourg când ai întâlnit-o pe Lis. Eram la doi paşi… Mi-a plăcut dialogul.</p>
                  <p rend="justify">—  Ai fost acolo? Atât de aproape?</p>
                  <p rend="justify">—  A doua zi v-am văzut împreună.</p>
                  <p rend="justify">—  O, să nu îţi închipui, nu, nu, aparenţele, sigur, au fost împotriva mea. Sau mai bine zis împotriva Lisandrei. După ce am întâlnit-o acolo pe bancă, am plecat convins că nu o voi mai vedea niciodată. Când colo, târziu, după miezul nopţii, zbârnâie soneria. Când am deschis uşa, era ea. Mi s-a părut mai mică şi cu părul mai încâlcit. Se vedea că face o sforţare să nu plângă. Parcă nu putea vorbi. Totuşi, a reuşit să glumească: „Mi-ai pregătit cornul?” „Fireşte, am spus, arătându-i un pachet în care aveam trei cornuri”. Le-a aşezat pe masă, la rând, a zâmbit ironic.</p>
                  <p rend="justify">„Felul unu, felul doi, felul trei. Mă răsfeţi!”</p>
                  <p rend="justify">I-am explicat că am luat cornurile într-o doară, pentru orice eventualitate, şi i-am oferit un pahar de vin şi mere. Pe urmă am spus: „Îţi dau patul şi plec…” „Nu, a protestat Lisandra. Asta ar fi prea mult, şi, şi apoi, de ce te uiţi aşa? m-a întrebat. E adevărat, sunt murdară, dar, ce vrei, am hoinărit toată ziua. O, dacă mi-ai da voie să mă spăl aş fi fericită, ador apa. Poate că într-o altă existenţă am fost raţă…” „Poate lebăda… am căutat să glumesc.” „Nu! a spus Lisandra serioasă. Lebedele sunt ridicole, îngâmfate şi preţioase. Prefer raţele. Mă întreb ce-ar fi fost dacă în loc de trei cornuri aş fi avut acum o splendidă porţie de raţă pe varză.”</p>
                  <p rend="justify">I-am promis pentru a doua zi o splendidă porţie. Dar n-a părut încântată.</p>
                  <p rend="justify">„Mâine… E uşor de spus.” „Şi ce e greu? am întrebat-o.” „E greu că astă-seară nu am unde să dorm.”</p>
                  <p rend="justify">Şi privindu-mă drept în ochi m-a rugat s-o las să doarmă într-un fotoliu, eventual cu două scaune sub picioare. I-am explicat că nu pot să dorm eu în pat, şi pe ea s-o las în fotoliu.</p>
                  <p rend="justify">„În tren, mi-a replicat, când ai atâta spaţiu e un adevărat noroc, şi nu sforăi, nu vorbesc în somn, nu sunt lunatică, ai să fii foarte mulţumit.” „Nu sunt obişnuit să dorm cu o femeie în aceeaşi odaie; sau cu ea în pat, sau de loc…”</p>
                  <p rend="justify">—  Lis a înţeles punctul meu de vedere şi m-a lăsat să plec.</p>
                  <p rend="justify">Când, cum s-a îndrăgostit de Lisandra, Gian nu-şi dădea seama. Într-o dimineaţă, când i-a adus cornuri, a găsit uşa deschisă. Lisandra dormea. Uitase să încuie uşa. Soarele cădea pe umerii ei dezgoliţi, pielea lucea ca sideful, un sidef roz, nefiresc. I-a cuprins umărul în palmă. Era cald de somn, cald de soare, cald de toată feminitatea adunată în rotunjimea aceea. Dar fruntea Lisandrei căpătă o cută. Figura i se umbri ca de un vis urât. Gian îşi retrase mâna. Lisandra se trezi şi-şi acoperi umerii cu palmele, ca şi cum i-ar fi fost frig.</p>
                  <p rend="justify">—  E aşa târziu? l-a întrebat. Soarele mi-a luat-o înainte. Dar cum ai intrat? Se vede că am uitat să încui uşa…</p>
                  <p rend="justify">De obicei, ea era aceea care se scula mai devreme. Se ducea să cumpere laptele, îl fierbea. Pe la nouă, luau împreună cafeaua cu lapte. Stăteau de vorbă, râdeau. Gian era îndrăgostit, o dorea exasperat, suferea. Lisandra iubea pe altcineva, dar avea nevoie de un pic de casă şi de un pic de masă. Acum i se pare şi lui neverosimilă această întâmplare. Totuşi, dacă ar fi s-o ia de la început, n-ar proceda altfel. Voia ca Lis să fie a lui cu tot sufletul, cu toate gândurile ei. Să profite de faptul că n-avea ce mânca, unde dormi?. Asta nu! Femei putea să aibă oricâte. Lis trebuia să-l iubească.</p>
                  <p rend="justify">—  Dar totul s-a terminat, nu-i nimic de făcut! Îl iubeşte pe Octav, spuse Gian, cu un surâs amar, resemnat.</p>
                  <p rend="justify">—  Octav?</p>
                  <p rend="justify">—  Octav Olt, e român. Bun prieten cu Jacquot. S-au cunoscut în '32, la un congres, la Amsterdam.</p>
                  <p rend="justify">—  Ce căutau acolo?</p>
                  <p rend="justify">—  Se formase atunci la Bucureşti un comitet antirăzboinic, care a intrat în legătură cu comitetul antirăzboinic de aici. La congresul de la Amsterdam şi apoi la sala Pleyel, la noi, delegatul României era Octav Olt, delegatul Franţei – Jacquot. Pe urmă au colaborat câtva timp la buletinul pe care-l scotea comitetul mondial de luptă împotriva războiului.</p>
                  <p rend="justify">—  Ce complicate mi se par toate astea!</p>
                  <p rend="justify">—  Fiindcă nu citeşti ziarele.</p>
                  <p rend="justify">—  La noi în casă, când se deschide gazeta se caută anunţurile de logodnă, de căsătorii, de botezuri şi înmormântări. Cronicile mondene, despre baluri, bazaruri de binefacere, premierele de teatru, de operă… Nu ajunge?</p>
                  <p rend="justify">Credeam că Gian îşi va descreţi fruntea, dar faţa lui deveni şi mai întunecată.</p>
                  <p rend="justify">—  Jacquot a intervenit să-i împace. Mie ce crezi că mi-a spus? „Sărmanul meu Gian, tu n-o iubeşti pe Lisandra. Tu te iubeşti pe tine, numai pe tine. Concepţia ta despre iubire e mic-burgheză, egoistă…” Înţelegi cât mă scoate din sărite când se amestecă politica şi iubirea, politica şi literatura?</p>
                  <p rend="justify">—  Şi totuşi, ţii la el.</p>
                  <p rend="justify">—  E un om întreg. Ştie ce vrea şi încotro merge şi pentru ce trăieşte. Nu cunosc pe nimeni care să iubească atât de mult viaţa ca el, şi totuşi ar fi în stare să şi-o dea pentru Spania. Are treizeci şi doi de ani, şi eu douăzeci şi doi, şi el e tânăr, eu sunt bătrân. M-am născut bătrân, Mirona. Şi nu numai eu. Am să-ţi arăt o fotografie, unde suntem cinci prieteni, după bacalaureat. Trei nu mai sunt… Şi altă fotografie, cu alţi trei colegi, studenţi, la Science Po11, în primul an. Am rămas doi…</p>
                  <p rend="justify">—  Şi ceilalţi?</p>
                  <p rend="justify">—  S-au sinucis…</p>
                  <p rend="justify">Nu-mi venea să cred.</p>
                  <p rend="justify">—  Eram sigură că tinerii care reuşesc să ajungă la Paris, să studieze, să trăiască departe de prejudecăţile şi tirania familiei se simt fericiţi, liberi.</p>
                  <p rend="justify">—  Liberi? Nu, Mirona, venim din toate părţile lumii, cu aceeaşi cocoaşă: idealurile false, meschine, atmosfera otrăvită în care am crescut. Apoi, încruntat ca un om care caută să se adune, să-şi amintească ceva sau să înţeleagă un lucru prea încâlcit, dar risipit sau mai curând pornit pe linia altor gânduri, îşi scoase port-vizitul din haină. Uite, scrisoarea…</p>
                  <p rend="justify">Era un bileţel, o hârtie împăturită, care parcă nu semăna cu aceea care tremurase, cu o lună înainte, în mâna lui. Am şovăit. Atât de aprigă fusese dorinţa mea de a cunoaşte conţinutul acestei scrisori, încât uşurinţa cu care se împlinea acum parcă mă dezamăgea. Aş fi vrut să întârzii, s-o mai ţin în mână aşa împăturită, s-o desfac încet, treptat, dar rândurile se şi aflau în faţa mea, vioaie, săltăreţe, aşa cum erau mersul, vorba, mişcările, toată fiinţa vie a Lisandrei.</p>
                  <p rend="justify">Îţi mulţumesc, Gian, pentru tot ce ai făcut pentru mine. Nu vreau să spun banalităţi. Totul e complicat. Totul mă depăşeşte. Mi-a fost greu să-l înţeleg pe Octav, fiindcă e altfel. Dar el are dreptate. Acum sunt sigură că am să-l urmez, oricum, oriunde. Iartă-mă. Papa Jacquot o să-mi lipsească. Şi tu Gian… Gian… Gian…</p>
                  <p rend="justify">Scrisul Lisandrei era mărunt, naiv, dar ici-colo o literă rebelă sărea dintre celelalte, ascuţită, curioasă şi tot aşa un cuvânt sărea din rând, parcă făcea o piruetă, parcă dansau semnele negre, parcă se răsfăţau: Gian… Gian… Gian…</p>
                  <p rend="justify">Eram sigură că n-am s-o mai văd pe Lisandra. Că n-am s-o cunosc. Şi iată. Azi, la Maison de la Culture… (Oare nu mă dusese Gian acolo în nădejdea de a o întâlni?) lume multă, fum gros de ţigări şi nici un loc. Am rămas lângă uşă, în picioare. Se vorbea despre un poet: Maiakovski. Era un nume pe care îl auzeam pentru întâia oară. Totuşi, ce forţă! Versurile pe care le cita conferenţiarul parcă rupeau zăgazuri, parcă dădeau zidurile în lături. Eram tot aşa de tulburată de noutatea lor ca în copilărie, când ascultam Wagner. Nu ştiu prin ce dibăcie reuşea conferenţiarul să strecoare în atmosfera aceea dinamizată anumite veşti în legătură cu Spania: „Insula Majorca e invadată de italieni. S-a ocupat Irunul lângă frontiera franceză. San Sebastian a căzut în mâinile fasciştilor. Războiul civil se transformă în război de invazie străină. Guvernele care se pretind democrate ne cer să încrucişăm braţele şi ne refuză armele. Dar din cincizeci şi trei de ţări sosesc voluntari, gata să-şi dea viaţa pentru cauza republicii.”</p>
                  <p rend="justify">Mă întrebam dacă nu cumva Lis a şi trecut Pirineii. A fost minciună şi înşelăciune libertatea popoarelor… cita conferenţiarul din versurile poetului. Aplauzele nu conteneau. Crezând că Gian e alături, am spus:</p>
                  <p rend="justify">—  Ce imagini puternice, ce forţă de expresie, ce elan!</p>
                  <p rend="justify">—  Copii ai revoluţiei, se auzi o voce groasă.</p>
                  <p rend="justify">Era Jacquot.</p>
                  <p rend="justify">Îl văzusem, o singură dată în faţa porţii din 13, Jules Simon, discutând cu Gian destul de aprins: „Faimosul Jacquot, îmi suflase în ureche madame Hermione. Dacă află că aveţi o maşină de călcat, v-o cere pentru Spania republicană!” „Dacă are nevoie, îi dau şi reşoul electric…” am spus destul de tare. Portăreasa a rotit ochii, speriată. Jacquot – o fi auzit, sau nu? – a întors capul şi mi-a surâs cu simpatie. Gian ne-a prezentat, iar el mi-a strâns mâna cu atâta putere, încât, din pricina inelului pe care-l purtam în deget, m-am strâmbat de durere. Şi iată-l acum strângându-mi mâna cu grijă, zâmbindu-mi prietenos:</p>
                  <p rend="justify">—  Să vă purtaţi inelul pe stânga, să poată să vă dea omul bună ziua aşa cum se cuvine.</p>
                  <p rend="justify">Eram măgulită că băgase de seamă şi că ţinuse minte, în clipa aceea, apăru Lisandra.</p>
                  <p rend="justify">—  Am fost vecine, mi-a spus în româneşte, întinzându-mi mâna cu un surâs fermecător.</p>
                  <p rend="justify">—  Da, am răspuns, fâstâcindu-mă fără să ştiu de ce.</p>
                  <p rend="justify">Gian se apropie de grupul nostru. Sângele îi pierise cu totul din obraz, dar Lisandra, peste umărul lui, se adresă altcuiva, în chipul cel mai firesc:</p>
                  <p rend="justify">—  Octav, uite, el e Gian… Era timpul să vă cunoaşteţi.</p>
                  <p rend="justify">Apoi, tot grupul începu să discute, iar Lisandra, dându-şi seama că mă uitase – deci era totuşi emoţionată – a încercat să se scuze că nu mi l-a prezentat pe Octav.</p>
                  <p rend="justify">Am pornit cu toţii împreună. Era o zi în care totul părea de aur vechi şi aramă lustruită, ca părul Lisandrei. Suprafaţa Senei părea ruginită. Octav era cu totul altfel decât mi l-aş fi închipuit pe rivalul lui Gian. Şi totuşi, am înţeles de ce îl iubeşte Lisandra. Ochii lunguieţi, cu perniţe dedesubt, se închideau puţin, de parcă îl supăra soarele. Gura avea colţurile buzelor ridicate într-o mişcare veselă, atrăgătoare. Părul aspru, ca o bidinea, părea prăfuit, zburlit; scurta strânsă în talie părea umflată de vânt.</p>
                  <p rend="justify">—  Trebuie să recunosc, spuse Gian tulburat ca un elev la examen, trebuie să recunosc că Maiakovski e genial.</p>
                  <p rend="justify">—  Ce curios că n-am auzit de el până azi! am mărturisit cu sinceritate.</p>
                  <p rend="justify">—  E totuşi tradus în toate limbile, în gazete şi reviste apare foarte des, interveni Octav.</p>
                  <p rend="justify">—  Gazetele şi revistele de stânga, preciză Gian. În şcoli nu se pomeneşte nici un cuvânt.</p>
                  <p rend="justify">—  Le e frică burghezilor să nu sară şcoala, în aer, zise Jacquot.</p>
                  <p rend="justify">—  Eu am venit să studiez, am spus cu un fel de mândrie prostească.</p>
                  <p rend="justify">Iar Gian, ca să mă pună în valoare:</p>
                  <p rend="justify">—  Mirona scrie un roman.</p>
                  <p rend="justify">Octav mă privi mai atent:</p>
                  <p rend="justify">—  Trebuie să mănânci un pud de sare, multe sute de ţigări să transformi în nori de fum, /pentru a desluşi acel cuvânt de preţ/care ţâşneşte ca dintr-o fântână arteziană din străfundul inimii”, spune Maiakovski.</p>
                  <p rend="justify">—  Ar fi un motto potrivit pentru cartea mea, am spus cu entuziasm.</p>
                  <p rend="justify">—  Merită cartea un asemenea motto? m-a întrebat Jacquot.</p>
                  <p rend="justify">—  Mi-a citit primul capitol, continuă Gian să mă laude. Mirona are talent.</p>
                  <p rend="justify">—  Poate ne citeşti şi nouă, mi se adresă Lisandra. Tocmai voiam să trec într-o zi…</p>
                  <p rend="justify">—  Treci la atac! o întrerupse Jacquot.</p>
                  <p rend="justify">Iar Octav, explicându-mi potolit:</p>
                  <p rend="justify">—  Lisandra lucrează la un centru unde se expediază colete în Spania.</p>
                  <p rend="justify">—  Ne e necesară şi o farfurie, şi o lingură, şi o linguriţă. În Spania voluntarii se folosesc câte trei de aceeaşi ceaşcă, de aceeaşi furculiţă, sună vibrant glasul Lisandrei.</p>
                  <p rend="justify">—  Apropo, i se adresă Gian lui Jacquot, ţi-am găsit o maşină de scris. Roger Dolin a şterpelit-o din birourile lui taică-său.</p>
                  <p rend="justify">—  Dacă e Dolin acela care micşorează mereu cutiile de conserve şi le măreşte preţul, poate să-i mai şterpelească una.</p>
                  <p rend="justify">—  Am şi eu un aparat fotografic, e de la străbunicul, am spus. Un obiect de muzeu.</p>
                  <p rend="justify">—  Îi redau eu valoarea de circulaţie, n-avea nici o grijă, făcu Jacquot încântat.</p>
                  <p rend="justify">Lisandra a venit azi, numai decât după dejun. La început a stăruit să lucrez la acel centru unde se expediază colete cu medicamente, pansamente şi tot felul de materiale pentru Spania.</p>
                  <p rend="justify">Am încercat să-i explic că n-am timp.</p>
                  <p rend="justify">—  Nu m-am putut încă decide între Drept şi Litere şi urmez cursurile la ambele facultăţi. După-amiezile le petrec în muzee, seara ici-colo un spectacol, noaptea scriu.</p>
                  <p rend="justify">—  Dar tocmai fiindcă scrii ar trebui să vii să vezi ce se petrece acolo.</p>
                  <p rend="justify">—  Nu mai ştiu cum să mă rup de ecourile zilei ca să pot să scriu noaptea. Lucruri pot să-ţi dau. Ia ce vrei. Mi se pare că totul îmi prisoseşte, afară de caiete.</p>
                  <p rend="justify">—  Şi de stilou, surâse dulce Lisandra.</p>
                  <p rend="justify">—  Am două: unul pentru mine, celălalt pentru republicanii din Spania. Mi-ar plăcea să ştiu că un soldat îi scrie iubitei lui o scrisoare de dragoste cu stiloul meu…</p>
                  <p rend="justify">—  Asta înseamnă că eşti îndrăgostită. (Desigur că Lisandra se gândea la Gian.)</p>
                  <p rend="justify">—  Gian te iubeşte pe dumneata, Lis… numai pe dumneata…</p>
                  <p rend="justify">—  I se pare. Gian se iubeşte pe el, numai pe el.</p>
                  <p rend="justify">Lisandra îmi povesti viaţa ei.</p>
                  <p rend="justify">La paisprezece ani a intrat infirmieră într-un spital, declarând că are optsprezece. După un an, când totuşi a trebuit să aducă actul de naştere, a fost dată afară.</p>
                  <p rend="justify">—  Şi cum ai ajuns la Paris?</p>
                  <p rend="justify">Cu gândul la Octav, Lisandra mi-a răspuns:</p>
                  <p rend="justify">—  O, foarte greu… Ba agăţat de planşeul vagonului, ba ascuns în cabina de cărbuni… poţi să-ţi închipui?! Din frontieră în frontieră a fost arestat.</p>
                  <p rend="justify">—  Nu, eu am întrebat cum ai ajuns dumneata la Paris.</p>
                  <p rend="justify">—  La spital am îngrijit un bolnav care s-a ataşat de mine. Pe urmă l-am îngrijit acasă. Suferea de morbul lui Pott. L-am însoţit la Berck, o localitate pe Canalul Mânecii; e cel mai vestit sanatoriu pentru tuberculoză osoasă. A murit în timpul operaţiei.</p>
                  <p rend="justify">—  Pe urmă?</p>
                  <p rend="justify">—  Am venit aici, să caut de lucru. Şi, tot căutând, mi-am cheltuit puţinii bani pe care-i aveam. Într-o zi, când gazda mi-a închis uşa şi mi-a reţinut valiza, când nu mai ştiam încotro să mă îndrept, l-am întâlnit pe Octav. Îl cunoscusem înainte de a pleca din ţară, era prieten cu pacientul meu. Venise anume de la Bucureşti la Iaşi să-l vadă. Ne-a spus că se pregăteşte să plece în Spania şi a vorbit atât de înflăcărat despre ceea ce socotea că e datoria lui, încât m-am îndrăgostit de el.</p>
                  <p rend="justify">—  N-ai confundat cumva dragostea cu admiraţia?</p>
                  <p rend="justify">—  Da, cred că a fost o imensă admiraţie la început.</p>
                  <p rend="justify">—  Şi dacă într-o zi vei admira pe altcineva, Lis?</p>
                  <p rend="justify">—  Când o admiraţie este atât de puternică încât se transformă în iubire, atunci, te leagă zdravăn.</p>
                  <p rend="justify">—  Sau te ameţeşte, am spus cu gândul la Ştefan.</p>
                  <p rend="justify">—  Eu sunt lucidă.</p>
                  <p rend="justify">—  Şi fericită, Lis?</p>
                  <p rend="justify">—  Da, fericită.</p>
                  <p rend="justify">—  Şi Octav?</p>
                  <p rend="justify">—  Vezi, pentru el fericirea trebuie să aparţină lumii întregi ca să aibă şi el dreptul la o părticică. Jacquot e din aceeaşi plămadă.</p>
                  <p rend="justify">—  Prea altruişti. Nu-i înţeleg.</p>
                  <p rend="justify">—  De ce? Ne-am învăţat cu egoismul societăţii în care trăim. Acum ştiu că în toate neînţelegerile dintre mine şi Octav el avea dreptate, nu eu.</p>
                  <p rend="justify">—  Şi cum v-aţi întâlnit în oraşul ăsta imens?</p>
                  <p rend="justify">—  La o gazetă, o fiţuică a emigranţilor. Speram să găsesc ceva de lucru acolo. Lui Octav i-am spus că n-am nevoie de bani, că familia prietenului lui, bolnavul pe care l-am îngrijit, m-a răsplătit generos, dar că aş vrea să fac practică la maşina de scris. Bineînţeles, nu trebuia să ştie că n-am unde să dorm, nici ce să mănânc. În seara aceea am rămas ultima la gazetă. În cele următoare, la fel. După ce plecau toţi, îmi spălam la cuvetă lucrurile de pe mine, le puneam la uscat pe calorifer, mă culcam pe un birou, cu capul pe un vraf de ziare, şi mă înveleam cu haina.</p>
                  <p rend="justify">—  Ce mâncai?</p>
                  <p rend="justify">—  Pe la zece le aduceam băieţilor cornuri sau pateuri de la bistroul din apropiere, şi atunci, bineînţeles, mâncam cu ei. Tot eu le făceam cafeaua pe maşina de spirt. Şi aşa, cu un pateu, cu un corn cu o cafea am rezistat zece zile. Într-o seară Octav, care-şi uitase nişte note, s-a întors la gazetă şi a înţeles totul dintr-o privire.</p>
                  <p rend="justify">—  Ei, cum te aperi? m-a întrebat.</p>
                  <p rend="justify">—  Mi-e foame! a fost tot ce am putut să răspund.</p>
                  <p rend="justify">M-a dus în hale, mi-a dat une soupe ŕ l'oignon gratinče12 ţi am rămas împreună… Nu ştiu ce mi-a venit a doua zi să-l întreb dacă mă iubeşte. Nu mi-a răspuns. În zilele următoare, la fel: eu îl întrebam, şi el tăcea. Avea oroare de întrebarea asta, şi eu nu-mi dădeam seama. Până când picătura a depăşit paharul. Părul i s-a zbârlit ca la arici, şi ochii i-au devenit fosforescenţi ca la pisici noaptea. Striga: „Ce sunt eu, margaretă? Vrei să-mi smulgi petalele: „mult, puţin, cu pasiune, de loc?”… Trăim momente când n-avem voie să fim superficiali. Eşti o femeiuşcă, un moft, un moft apodictic…”</p>
                  <p rend="justify">Cât farmec şi haz avea Lisandra imitându-l pe Octav!</p>
                  <p rend="justify">—  Tot ce am înţeles, Mirona, e că nu mă iubeşte. Eram sigură că oamenii ăştia nici nu ştiu să iubească. Furioasă, nefericită, hotărâtă să nu-l mai văd niciodată, am fugit. Credeam că o să vie după mine. Întorceam capul, sigură că am să-l văd. Da de unde?! Am mers şi am tot mers, până am ajuns în grădina Luxembourg. Acolo m-a găsit Gian. Şi deodată, amintindu-şi parcă de ceva foarte important: Spune, Mirona, ce înseamnă „apodictic”?</p>
                  <p rend="justify">Cum să descriu ochii rotunzi, lucioşi ai Lisandrei, pupilele, care se dilatau, se întindeau, ca nişte pete de cerneală, şi nasul prea mare, cu nările în vânt, şi cei câţiva pistrui care întrebau ce-nseamnă apodictic?</p>
                  <p rend="justify">Încercam să-i explic, când au intrat Jacquot, Octav şi Gian.</p>
                  <p rend="justify">—  Am venit cu un camion, glumi Jacquot, bine dispus. Ce încărcăm?</p>
                  <p rend="justify">—  Tot, afară de hârţoagele astea, am spus arătând masa plină de hârtii şi caiete.</p>
                  <p rend="justify">—  Şi despre ce scrii? mă întrebă Octav.</p>
                  <p rend="justify">—  E un roman de dragoste, răspunse Gian în locul meu, cam agresiv.</p>
                  <p rend="justify">—  Oh, romanele astea de dragoste… Ce narcotic pentru adormirea conştiinţelor, turnul de fildeş, ce mijloc savant pentru a neutraliza forţele combative ale scriitorilor!</p>
                  <p rend="justify">—  Şi atunci, orice roman trebuie să fie politic? am întrebat cu ironie.</p>
                  <p rend="justify">—  Orice roman poate să ajute sau să frâneze progresul.</p>
                  <p rend="justify">—  Dar un jurnal? O confesiune?</p>
                  <p rend="justify">—  Depinde de pe ce poziţii se face confesiunea.</p>
                  <p rend="justify">—  O carte implică o concepţie, spuse Octav.</p>
                  <p rend="justify">—  Cred că nu există o singură concepţie, replică Gian.</p>
                  <p rend="justify">—  Tocmai că există numai una, îl contrazise Octav. Numai una singură adevărată. După cum nu pot exista două morale şi amândouă valabile. Oricât ar fi cineva de cinic sau snob, nu poate să ia un copil de ceafă şi să-l arunce de la etaj pe caldarâm. Şi totuşi, în Germania se întâmplă astfel de orori. În numele concepţiei rasiste, a unei aşa-zise morale se atentează la demnitatea umană. Se fac crime care depăşesc ororile inchiziţiei. Ce crezi dumneata, care e starea sufletească a scriitorului care asistă la cele ce se întâmplă acolo fără să ia atitudine? Nu e, conştient sau inconştient, ros de îndoială, de singurătate, nu ajunge un disperat?</p>
                  <p rend="justify">Lisandra îl asculta atentă. Faţa ei se transfigura, se deschidea ca o floare peste care cade lumină. Frumuseţea ei venea dinăuntru şi creştea necontenit.</p>
                  <p rend="justify">Am simţit o mână pe umăr. Mâna unui prieten. Mâna lui Jacquot.</p>
                  <p rend="justify">—  Hai, Mirona, citeşte-ne ceva. Dă-i drumul. Hai, fără mofturi!</p>
                  <p rend="justify">Le-am citit capitolul Fana.</p>
                  <p rend="justify">A  urmat o clipă de tăcere.</p>
                  <p rend="justify">—  Ai talent, Mirona, şi deocamdată asta e important, spuse Jacquot. Totul e să ştii să arăţi ce a devenit această bunică, sau nepoata care a pornit s-o caute.</p>
                  <p rend="justify">—  Înţeleg, interveni. Octav, că fuga Fanei în ziua nunţii celei mai mari dintre fetele ei e un gest de protest, o palmă pe care o dă nu numai familiei, dar şi lumii din care face parte. A două rotiţă care se va desprinde, a doua breşă, o va face probabil nepoata…</p>
                  <p rend="justify">—  Lumea de care vrea să fugă – completă Jacquot – nu e specific bucureşteană. E specific burgheză. O va găsi peste tot. E inutil să alergi pe traiectoria aceluiaşi cerc. Mai există o lume, Mirona, caută să te apropii de ea. Dar nu platonic, sentimental. Nu din curiozitate, ci cu tot sufletul, cu toată dragostea.</p>
                  <p rend="justify">Şi Octav, Jacquot, Lisandra mi-au pus o mulţime de întrebări: cine era mama adevărată a Fanei, cum de ajunsese bătrânul Miron, fiu de ţăran sărac, să studieze ingineria în Germania, de unde avea avere Catrina Caţian…</p>
                  <p rend="justify">—  Bunicul mi-a vorbit de o scrisoare care ar răspunde la multe întrebări.</p>
                  <p rend="justify">—  Viaţa îţi va răspunde la orice întrebare. Numai dacă ai s-o iei în piept, aşa cum trebuie, cinstit şi cu încredere în forţele tale, spuse Octav, privindu-mă cald.</p>
                  <p rend="justify">—  Şi crezi că Fana mai trăieşte? întrebă Gian, ca trezit din somn.</p>
                  <p rend="justify">—  Nu asta e important, interveni Jacquot. Ai citit Mama de Gorki?</p>
                  <p rend="justify">—  Nu, dar tu le cunoşti pe eroinele lui Turgheniev?</p>
                  <p rend="justify">—  Închipuie-ţi, că le cunosc. Când eram mic, mama era spălătoreasă în casa unui preot care avea două fete interne la un pension. Într-o vacanţă de Paşte, cea mică a încercat să se sinucidă. În învălmăşeala din casă, am găsit lângă pat, pe jos o carte: Un cuib de nobili. Înăuntru, un bileţel; sinucigaşa i se adresa eroinei lui Turgheniev: „Liza, ce bine te înţeleg! Tu ai nouăsprezece ani, eu numai şaisprezece, dar şi eu iubesc un om însurat. Nici mie viaţa nu mai are ce să-mi ofere. Tu ai luat drumul rugăciunii, eu sunt sătulă de rugăciuni, fiindcă tata e preot. Prefer moartea, Liza, la mort carrément13”.</p>
                  <p rend="justify">Jacquot dădea ochii peste cap, cu atâta haz, încât pe Octav şi Lisandra îi pufni râsul. Eu mă gândeam, cu sufletul strâns, la Ştefan.</p>
                  <p rend="justify">—  Cum erau eroinele lui Gorki, l-am întrebat pe Jacquot.</p>
                  <p rend="justify">—  Am să-ţi împrumut cartea. Trebuie s-o cunoşti pe Nilovna.</p>
                  <p rend="justify">Octav ne dădu câteva exemple despre eroismul femeilor spaniole.</p>
                  <p rend="justify">Lisandra îi sorbea cuvintele ca o şcolăriţă îndrăgostită de profesorul ei şi din când în când parcă întreba: „Ei, ce ziceţi? N-am dreptate să-l iubesc?”</p>
                  <p rend="justify">Iar eu mă simţeam mai apropiată de Gian ca oricând şi căutam să ghicesc ce se întâmplă în sufletul lui sau cum m-aş simţi eu dacă ar trebui să mă aflu în prezenţa lui Ştefan şi a Madeleinei… Era de ajuns să-mi amintesc fotografia în rama mică, ovală, ca să mă întunec.</p>
                  <p rend="justify">—  Spune, Jacquot, crezi că e momentul acum ca muncitorii să facă greve? Chiar la voi la Caudron…</p>
                  <p rend="justify">—  Dar cum? Ce nu înţelegi? E o stare de lucruri pe care n-o mai putem îndura. Avioanele pe care le construim noi, nu sunt trimise în Spania. În schimb, Germania şi Italia trimit masiv arme generalilor rebeli. Cărţile s-au dat pe faţă. Toată lumea îşi dă seama că naziştii pregătesc un al doilea război mondial. Totuşi, în guvernul de la Madrid mai sunt demagogi care se plimbă în salopetă şi pretind că spaniolii trebuie să lupte a pecho descubierto14. Ce demagogie! Unii cu pieptul gol, ceilalţi înarmaţi până-n dinţi.</p>
                  <p rend="justify">La facultate, în cafenele, în tramvaie şi în metrou – nu se vorbea decât de războiul din Spania.</p>
                  <p rend="justify">—  De la Renault şi Citroën au plecat foarte mulţi muncitori, care acum instalează ateliere de reparaţii de maşini în Spania, mă informă Gian. La Caudron e grevă iar.</p>
                  <p rend="justify">Nu puteam să-mi închipui că aceste lucruri îl pot nelinişti într-atât, încât să fie trist, abătut. Totul era desigur în legătură cu Lis, care-l urmase pe Octav peste Pirinei.</p>
                  <p rend="justify">—  Ştii, Mirona, mă obsedează capitolul pe care ni l-ai citit atunci. Climatul mi-e familiar. Şi mai ales Fana. Pe mama mea vitregă o cheamă Fany.</p>
                  <p rend="justify">—  Câţi ani are?</p>
                  <p rend="justify">—  O, despre ea nimic nu se ştie precis, şi mai ales vârsta.</p>
                  <p rend="justify">Pe atunci, titlul cel mai potrivit pentru romanul meu mi se părea Coincidenţe. Lui Gian îi plăcea cum sună şi repeta încântat: Coincidences.</p>
                  <p rend="justify">Jacquot îl găsea stupid.</p>
                  <p rend="justify">—  Ce înseamnă „coincidenţe”? La noi la uzină sunt două muncitoare pe care le cheamă Apriliane. Mai sunt Paule, Paula, Pauline, Paulette… Jacques suntem cinci, Jean şase. Ce vreţi, există mai mulţi oameni pe pământ decât sfinţi în calendar…</p>
                  <p rend="justify">Şi când vedea că întorc ceaşca de cafea şi caut să descifrez hieroglifele din zaţ se înfuria.</p>
                  <p rend="justify">—  Legile istoriei nu încap în fundul unei ceşcuţe, micuţa mea Mirona.</p>
                  <p rend="justify">—  Tata e fiul unui librar din Meaux, un mic orăşel de lângă Paris. Aşa a început Gian să-şi depene povestea. Mama e catolică, tata protestant. Părinţii lor au fost împotriva acestei căsătorii. Îndrăgostiţii s-au cununat romantic, pe vapor, în drum spre Argentina. Tata avea la Buenos-Aires un unchi bogat, antreprenor, care l-a angajat pe şantierele lui. Când unchiul a murit, eu aveam cinci ani. Atunci ne-am mutat în casa unei doamne care avea un apartament de închiriat. O doamnă în doliu. Tata s-a oprit în prag când a văzut-o şi n-a mai putut să scoată un cuvânt.</p>
                  <p rend="justify">—  Era aşa de frumoasă?</p>
                  <p rend="justify">—  Nu şi-a dat seama dacă era frumoasă. O nelinişte vie s-a răspândit în toată fiinţa lui, sentimentul că soarta i se hotărăşte atunci, peste voia lui, că destinul i-a purtat paşii, i-a deschis uşa… Cel puţin aşa pretinde…</p>
                  <p rend="justify">—  Era tânără?</p>
                  <p rend="justify">—  Se pare că nu chiar în prima tinereţe şi totuşi o înfăţişare zveltă, de fată, ochii verzi, de pisică. Îi murise bărbatul. Dar despre el, despre ea însăşi nu-i plăcea să vorbească. N-avea pe nimeni, nu se ducea nicăieri, şi totuşi nu se plictisea niciodată. Fluiera uimitor de frumos şi povestea întâmplări dintr-o ţară îndepărtată. Parcă citea dintr-o carte, şi basmul nu se sfârşea; era colorat şi din frânturi care nu se legau între ele. La urmă spunea: „Sunt născocirile mele”. Când tata o întreba de ce nu le aşterne pe hârtie, râdea. „Cred că nici nu mai ştiu să scriu. E atâta vreme de când n-am scris, că am uitat. N-am mai scris de când eram mică.” Uneori se încăpăţâna să tacă, dar prezenţa ei era catifelată, vie, ca a unei pisici.</p>
                  <p rend="justify">—  Şi cum se numea ţara aceea îndepărtată?</p>
                  <p rend="justify">—  Tocmai aici se încurca, şi se încurcă şi astăzi. S-a născut undeva în Munţii Pindului, a trăit câţiva ani la Constantinopole, apoi în Bulgaria, Serbia, Italia. De altminteri, are oroare de precizări. Sau râde de se prăpădeşte, sau tace când nu-i convine să răspundă.</p>
                  <p rend="justify">—  Ce limbă vorbeşte?</p>
                  <p rend="justify">—  Multe, şi toate cu accent străin. Dar n-aş putea preciza ce fel de accent. În tot cazul, are fantezie şi haz. Tata a fost parcă vrăjit, dar şi mama la început. Despre acest început îmi amintesc foarte vag. Ţin minte că amândouă îl aşteptau pe tata cu aceeaşi, nerăbdare. Fany conducea mica pensiune – mai avea doi chiriaşi – şi lua masa cu noi. Mama era bosumflată şi n-avea poftă de mâncare, pe când ea ciugulea cu plăcere din toate bucatele şi se minuna de fiecare în parte. Era, şi aşa a rămas, o femeie fără astâmpăr. Are o voce de alto, cântă bucăţi pe care nu le poate repeta. Ştie să realizeze ploaia, furtuna, o dimineaţă însorită, un amurg liniştit, se acompaniază la pian singură, fără să fi luat lecţii de pian. Cel puţin aşa pretinde.</p>
                  <p rend="justify">—  Cum a ajuns în Argentina?</p>
                  <p rend="justify">—  Soţul ei făcea comerţ cu fructe exotice. Călătorea mult. A murit subit, în Argentina.</p>
                  <p rend="justify">—  Fără să-i lase nimic?</p>
                  <p rend="justify">—  Ba da. Dar a băgat banii în tot felul de combinaţii nereuşite. I-a rămas numai casa. Mama şi-a dat seama într-o bună zi de legătura dintre Fany şi tata. Dar era obosită, n-avea destulă energie să lupte şi era prea singură în oraşul acela prea mare. Fany era îndemânatică, ieşea din toate încurcăturile casnice cu abilitatea unui scamator. Mama nu se putea lipsi de ajutorul ei. Avea grijă de mine, mă adora. Giulia era pentru ea o jucărie. Pe când mama, bolnavă mereu, cel puţin aşa se credea, se descurca greu. Din această epocă mi-l amintesc pe tata nervos, încruntat, sau, jucând şah cu mine, pe covorul gros, cu pătrate albe şi negre…</p>
                  <p rend="justify">Despre toate câte mi le-a povestit Gian, despre casa din Buenos-Aires şi despre sora lui, Giulia, aş mai avea multe pagini de scris, dar sunt obosită. Aş vrea să las tocul, dar casa noastră, casa bătrânei Caţian, vine spre mine, perete cu perete, ungher cu ungher, cu lumina ei filtrată, cu mirosul ei vag de naftalină. Aud paşii bătrânei Caţian, zăngănitul cheilor ei, fâşâitul rochiilor mătuşilor mele, văd strecurându-se umbra Fanei şi caut să imaginez conţinutul scrisorii de care mi-a vorbit bunicul. Mai ales Fana, legendara Fana, apare aşa cum mi-am închipuit-o mereu: în rochia de mireasă a mamei, rochia pe care a furat-o şi a brodat pe ea bucheţele de flori. Se pare că ceasul sunase nepăsător: cucu, cucu, de douăsprezece ori, pitpalac de trei ori. Era miezul nopţii când a dispărut Fana… De câte ori în copilăria mea n-am urmărit în închipuire goana trenului, şinele fără capăt, noaptea aceea care nu se sfârşea?!</p>
                  <p rend="justify">—  Şi trăiesc tot timpul pe Coasta de Azur, la Monaco? Sunt fericiţi? am întrebat.</p>
                  <p rend="justify">—  Ce poţi să ştii? Se ceartă, se împacă, deci se iubesc, zâmbi Gian ironic, amar.</p>
                  <p rend="justify">februarie, 1937</p>
                  <p rend="justify">Cred că în dorinţa de a o uita pe Lisandra sau de a mă ajuta să-l uit pe Ştefan, Gian mă plimba peste tot, şi nu mi-aş fi dat seama cum a trecut vremea dacă într-o scrisoare pe care a primit-o de la sora lui din Elveţia n-aş fi citit aceste cuvinte: „… În toate scrisorile îmi vorbeşti de Mirona. Pe Ile Saint Louis te-ai plimbat cu Mirona. I-ai arătat Mironei Notre Dame-ul în apusul soarelui, Sacré-Coeur-ul în lumina lunii. La Lapin Agile ai fost cu Mirona, la Cabane Cubaine ai dansat cu Mirona, expoziţia ai văzut-o de cinci ori cu Mirona. Şi nu mai mănânci decât la restaurantul românesc, bineînţeles cu Mirona.”</p>
                  <p rend="justify">Desigur că nici Giulia, acolo unde se afla în Elveţia, în sanatoriu la Davos, nici lumea care ne întâlnea nu-şi puteau închipui că Gian e îndrăgostit de Lis. Dar eu bănuiam că şi interesul cu care urmărea evenimentele din Spania era tot în legătură cu ea.</p>
                  <p rend="justify">—  Ştii, Mirona, am auzit la radio că grupul român de artilerie a distrus o baterie inamică, a aruncat în aer un depozit de muniţii, a distrus cuiburi de mitralieră, a respins atacul fascist…</p>
                  <p rend="justify">Limbajul lui Gian semăna din zi în zi mai mult cu al lui Jacquot: „Generalii, cu toate şcolile şi galoanele lor, fii înarmaţi până-n dinţi, sunt bătuţi de comandanţii ieşiţi, din popor, muncitori, ţărani şi intelectuali care n-au pus în viaţa lor mâna pe armă”.</p>
                  <p rend="justify">Azi la expoziţia pictoriţei Suzane Valadon, am întâlnit-o, spre surprinderea şi bucuria mea, pe Marta. Părea foarte schimbată. Avea acum un cap de băieţandru sau mai curând de dansator mexican, cum întâlneşti des în localurile de noapte. Părul, tuns băieţeşte, lipit şi lustruit cu gomina argentine, contrasta ciudat cu cerceii imenşi ca nişte roţi de argint şi cu taiorul negru bărbătesc. La gât purta un fel de colier, ca o zgardă de mops, cu fire de păr ţepos şi ţinte argintii bătute în piele. Jacheta descheiată lăsa să se vadă o bluză, roşu-aprins, de mătase lucioasă. În talie era încinsă cu faimosul ei brâu lat, ţintat, şi în jurul mâinii răsunau aceleaşi brăţări orientale, pe care le ştiam. Tinerii care o însoţeau vorbeau româneşte, zgomotos, despre Suzane Valadon.</p>
                  <p rend="justify">„Dacă nu-şi rupea piciorul, rămânea dansatoare de circ”.</p>
                  <p rend="justify">„La treisprezece ani a avut un copil din flori.” „Maurice Utrillo e fiul ei, ştiai, Mirona? mi se adresă Marta, în sfârşit.”</p>
                  <p rend="justify">Eram nespus de tulburată la gândul că mi-ar putea da veşti despre Ştefan, că poate l-a văzut de curând. Poate că mi-a trimis un cuvânt prin ea…</p>
                  <p rend="justify">—  De când eşti la Paris, Marta?</p>
                  <p rend="justify">—  De-o veşnicie. Şi cu aceeaşi indiferenţă, preocupată de altceva: Cum îţi place expoziţia?</p>
                  <p rend="justify">—  O găsesc prea decorativă.</p>
                  <p rend="justify">—  Dimpotrivă, a luat prea mult de la clasici, e prea echilibrată, prea sinceră.</p>
                  <p rend="justify">—  Ce înseamnă prea sinceră?</p>
                  <p rend="justify">Dar Marta îşi oprise privirea asupra lui Gian, care tocmai se apropia.</p>
                  <p rend="justify">—  Frumos băiat!</p>
                  <p rend="justify">I  l-am prezentat.</p>
                  <p rend="justify">—  Toţi banii expoziţiei sunt pentru Spania, pentru republicani, îmi spuse Gian încântat. Franţa e democrată prin tradiţie…</p>
                  <p rend="justify">—  Şi burgheză tot prin tradiţie, surâse Marta sceptic. Apoi, prinsă în discuţia cu prietenii ei, se grăbi să-mi ceară adresa.</p>
                  <p rend="justify">—  Am să trec să te văd…</p>
                  <p rend="justify">De teamă că aş putea s-o pierd în imensul oraş, am întrebat-o la rândul meu unde locuieşte.</p>
                  <p rend="justify">—  Într-o peşteră. Vino, Mirona, să vezi ultimele locuinţe lacustre…</p>
                  <p rend="justify">Un cartier de case dărăpănate, copii desculţi, slabi şi murdari. Soarele cădea necruţător peste mizeria străzilor. Pe Marta am găsit-o în faţa unui şevalet în pragul casei. În jurul ei, o droaie de copii din vecini căscau gura.</p>
                  <p rend="justify">—  O, Mirona, ce curaj să ajungi aici! Înăuntru n-am pic de lumină, ai să vezi. Casa asta trebuie dărâmată pentru insalubritate. Dar proprietarul profită să mai ciupească ceva. Chiria e într-adevăr foarte mică. Nu sunt mulţi nebuni care să stea în condiţiile astea, ce zici? Şi asta n-ar fi nimic, dar mă hrănesc cu stridii stricate.</p>
                  <p rend="justify">—  De ce stricate?</p>
                  <p rend="justify">—  E un negustor pe aici care nu se îndură să le arunce şi le vinde pe mai nimic, dar „mai nimic” înseamnă că totuşi mai scoate ceva.</p>
                  <p rend="justify">—  După câte ştiu, ai avut o expoziţie la Bucureşti, am spus uluită de înfăţişarea pe care o lua mizeria în „oraşul luminii”.</p>
                  <p rend="justify">—  Da, a fost un succes, adică s-au găsit câţiva snobi care să pretindă că înţeleg ceva. Dar ştii, sala, ramele, publicitatea, datoriile vechi… şi „succesul” a fost mâncat cât ai zice peşte. La noi nu se poate trăi din pictură, Mirona, ce să mai discutăm?!</p>
                  <p rend="justify">—  Dar aici?</p>
                  <p rend="justify">—  Aceeaşi junglă. Cu legi mai aspre.</p>
                  <p rend="justify">Când am intrat înăuntru, am rămas înmărmurită.</p>
                  <p rend="justify">—  Uite, tavanul e găurit. Noaptea, când plouă, picăturile mă trezesc din somn. Ziua, dacă n-aş lăsa uşa deschisă, ar fi întuneric beznă. Ferestrele sunt bătute în scânduri, după cum vezi.</p>
                  <p rend="justify">Era un aspect al Parisului pe care nu-l bănuisem.</p>
                  <p rend="justify">—  Şi nu găseşti altceva?</p>
                  <p rend="justify">—  Deocamdată, umblu prin cafenele şi fac schiţe, caricaturi. Aşa i-am cunoscut pe băieţii pe care ţi i-am prezentat la expoziţie. N-ai văzut ce atentă eram cu ei? M-au invitat la masă la Prunier. În sfârşit, am mâncat pe săturate. Păcat că pleacă în Spania.</p>
                  <p rend="justify">—  În Spania?</p>
                  <p rend="justify">—  Sunt „gardişti”. Guvernul român, bineînţeles neoficial, în surdină, stipendiază Garda de Fier. O mişcare fascistă.</p>
                  <p rend="justify">—  Şi se duc pentru bani?</p>
                  <p rend="justify">—  Tâmpiţi. De obicei, când ţi se cere punga sau viaţa, dai punga… Ştii ce mi-au spus? „Dacă nu faci un compromis, unul serios, eşti obligat să trăieşti din nenumărate găinării toată viaţa.”</p>
                  <p rend="justify">—  Sper că nu te-au convins.</p>
                  <p rend="justify">—  Eu nu fac politică, Mirona, eu fac portrete. Apropo, înainte de plecare mi-a pozat Ştefan. Mi-a spus că te-a întâlnit în tren…</p>
                  <p rend="justify">Am simţit că-mi ard obrajii şi mă temeam să nu-mi tremure vocea.</p>
                  <p rend="justify">—  A scris reportaje despre războiul din Spania, cu material cules în Italia… zâmbi Marta ironic.</p>
                  <p rend="justify">—  E totuşi un om de stânga, pe cât am putut să-mi dau seama.</p>
                  <p rend="justify">—  Da, dar soacra lui are o moşioară, care-l trage un pic spre dreapta… Ce-i, Mirona, ţi-e frig?</p>
                  <p rend="justify">—  S-a înnourat.</p>
                  <p rend="justify">—  Hai să mergem undeva, într-o cafenea, să ne încălzim. Aici, cu lampa asta de gaz, e lugubru. Şi când începe vântul, bate în tabla acoperişului ca într-o tobă uriaşă. Am să-ţi arăt un autoportret. Eu, cu o tobă gigantică în cap şi zeci de mâini, bătând cu beţele în tobă. Ce-i de neînţeles dintr-un astfel de tablou? Uită-te şi tu la încăperea asta! Cum e: realistă, sau suprarealistă?</p>
                  <p rend="justify">—  Nu mi-aş fi putut închipui că există la Paris locuinţe fără lumină electrică.</p>
                  <p rend="justify">—  De toate există la Paris, Mirona.</p>
                  <p rend="justify">Se apropia vacanţa de vară.</p>
                  <p rend="justify">Veştile de acasă, sumbre, mama internată într-un sanatoriu, bolnavă de nervi. Orice femeie intră pe uşă, i se pare că e Fana şi o înfurie sau, dimpotrivă, în aşteptarea ei, cere mereu oglinda, roşul de buze, şi se pregăteşte s-o înfrunte. Pe medici îi confundă cu tata, şi asta o irită peste măsură. Confidenta ei e Mitzi, aşa-zisa secretară a tatei. De altminteri, singura care niciodată n-a crezut în această legătură a fost mama, sau poate închidea ochii dinadins.</p>
                  <p rend="justify">„Biata Mitzi, avea obiceiul să spună, tare-i urâţică, lungă ca o zi de post şi chioară!”</p>
                  <p rend="justify">Uneori se amuza să-i ascundă ochelarii, ca să le arate surorilor ce rău îi stă lui Mitzi fără ochelari, cum bâjbâie şi cât e de mioapă şi lipsită de cochetărie. „Parcă n-ar fi femeie…” Ele îi cântau în strună „ca să nu se amărască, mititica.” Şi apoi mai era riscul, după părerea lor, să izbucnească un scandal, şi tata s-o urmeze pe Mitzi, să se însoare cu Mitzi. N-o lăsase cândva pe Lavinia ca s-o ia pe Tanţi? Qui a bu, boira15, şi iată-le acum pe toate laolaltă, ultimele rămăşiţe ale haremului dăinuind în casa bătrânei Caţian. Nu ştiu cum să găsesc o foarfecă miraculoasă şi să tai firele încâlcite care mă leagă de familie. Cum să găsesc mijlocul de a rămâne la Paris? Mi-am luat toate examenele, la Drept; la Litere am renunţat. Dar bătrâna ţine neapărat să mă întorc. Tata insistă să viu în vacanţă şi îmi promite că mă va trimite înapoi. Dar n-am încredere în tata.</p>
                  <p rend="justify">Gian o aşteaptă pe sora lui din Elveţia, ca să plecăm cu toţii la Monaco, ŕ la maison des tourterelles16, cum are obiceiul să spună, dar eu nu mai am astâmpăr, vrând s-o cunosc pe Fany.</p>
                  <p rend="justify">—  Nu aş avea curajul să trăiesc în condiţiile Martei, i-am spus lui Gian. Dacă nu mi se vor mai trimite bani de acasă, va trebui să mă întorc.</p>
                  <p rend="justify">—  Nu, Mirona, şi luându-mi mâna. Nu te mai las să pleci. Deocamdată nu-ţi spun mai mult.</p>
                  <p rend="justify">—  Deocamdată, nu cred nici atât… şi, uşor, mi-am retras mâna.</p>
                  <p rend="justify">—  Am vorbit cu nişte prieteni de-ai mei, vor să ia lecţii de pian. Giulia le-a dat lecţii de limba spaniolă.</p>
                  <p rend="justify">—  Îţi mulţumesc că te-ai gândit la mine.</p>
                  <p rend="justify">—  Mă gândesc foarte mult la tine…</p>
                  <p rend="justify">Era în timbrul vocii lui o tristeţe, o nostalgie, care mă făcea să cred că se gândeşte totuşi mai mult la Lisandra.</p>
                  <p rend="justify">—  Prietenii mei locuiesc pe rue La Boëtie, în blocul Révillon, chiar vis-ŕ-vis de Sale Pleyel.</p>
                  <p rend="justify">Mă gândeam că n-am trecut de mult pe la madame Janine, unde primeam şi acum corespondenţa.</p>
                  <p rend="justify">—  Aş fi preferat să nu-i cunoşti, Mirona, dar n-am găsit altă soluţie. Şi, într-un fel, n-aş putea spune că nu sunt interesanţi. Mai ales pentru tine.</p>
                  <p rend="justify">—  De ce „mai ales”?</p>
                  <p rend="justify">—  Fiindcă un scriitor are nevoie de oameni, ca o albină de flori… Dolinii sunt foarte bogaţi, foarte stricaţi, foarte excentrici. Ţi-am vorbit de Violine şi Roger Dolin. Dar bagă de seamă, tatăl lor e seducător la propriu şi la figurat. Se pare că nici Violine nu i-a rezistat.</p>
                  <p rend="justify">—  Nu înţeleg, nu-i fiica lui?</p>
                  <p rend="justify">—  Ba da. Dar se pare că tocmai asta îl atrage. De altfel, şi ea e suspect de geloasă. Nu-i vorbă, Violine e geloasă aşa cum sunt unii zgârciţi sau băutori… Zice că din cauza ta nu mai dau pe acolo.</p>
                  <p rend="justify">—  Şi cine a indus-o în eroare? Cum a aflat că exist?</p>
                  <p rend="justify">—  Se pare că-ţi pomenesc numele apropo de orice. Pretinde că dacă numără în gând până la douăzeci, eu spun „Mirona.” Ai observat că atunci când cineva ţi-e drag îţi face plăcere să-i pronunţi numele, să-l auzi?</p>
                  <p rend="justify">M-am gândit la Lisandra.</p>
                  <p rend="justify">—  Eşti nestatornic, Gian, şi asta nu-mi place.</p>
                  <p rend="justify">—  Eşti prea statornică, Mirona, şi asta nu-mi place.</p>
                  <p rend="justify">Gian mi-a luat mâna. Eu i-am lăsat-o.</p>
                  <p rend="justify">În sfârşit, i-am cunoscut pe tinerii Dolin. Mai întâi am zăbovit prin galeriile de tablouri din rue la Boëtie. Mi se părea că am timp să mă răzgândesc. Dar iată-mă în faţa blocului Révillon. În ascensor am dat peste o pereche. Se sărutau cu atâta foc, încât nu şi-au dat seama de prezenţa mea, sau poate nu s-au sinchisit. Neîndrăznind să-i întreb la ce etaj se opresc, am apăsat pe ultimul buton şi am ieşit din lift, lăsându-i exact în aceeaşi situaţie.</p>
                  <p rend="justify">Când am intrat în hol mi s-a părut că am greşit, că nu poate fi al unei case particulare sala aceea imensă cu dale de marmură verde, lustruite ca oglinda. Un pian pierdut într-un colţ, tablouri puţine, sculpturi de proporţii mari, un candelabru gigantic, din cristale care îţi luau ochii. Valetul, auster şi rigid, aşa cum scrie la carte, m-a poftit să aştept.</p>
                  <p rend="justify">Grozav simţeam nevoia să plec, când apăru un tânăr, un fel de fătălău scund, bălai, cu ochelari în ramă de baga.</p>
                  <p rend="justify">—  Prietena lui Gian? m-a întrebat impertinent.</p>
                  <p rend="justify">—  Profesoara de pian, am răspuns rece, sec.</p>
                  <p rend="justify">Părea de vreo şaisprezece-şaptesprezece ani. Faţă rotundă, gură de copil, dar prin lentilele groase, ochii cafenii mă priveau cu o matură intensitate.</p>
                  <p rend="justify">—  Deci, dumneata eşti Mirona…</p>
                  <p rend="justify">—  Dumneata, intendentul acestui muzeu?</p>
                  <p rend="justify">—  Muzeu, de ce? Aţi văzut aici vreun obiect de artă? M-aş mira… Aici s-ar putea face cel mult o hală de carne, de păsări, de peşte. Un ring de box sau o sală de scrimă.</p>
                  <p rend="justify">Avea un zâmbet crispat şi nimic de copil în expresia obrazului acela rotund şi bălai.</p>
                  <p rend="justify">—  Sau un ospiciu, a adăugat. Un mic şi elegant sanatoriu de boli nervoase. Primii pacienţi am fi noi. Familia Dolin. Ne veţi cunoaşte pe rând. Ştiţi, noi între noi ne plictisim. Ar fi mai amuzant să venim în contact cu alţi nebuni. De ce zâmbiţi cu acest aer de superioritate? Primul simptom al nebuniei e să te crezi normal.</p>
                  <p rend="justify">Acest enfant terrible era Roger. Prima dată îi auzisem numele în legătură cu o maşină de scris pe care i-o procurase lui Gian, pentru Jacquot. Trecuse un an de atunci, şi războiul continua în Spania. Gian îl urmărea, febril, în ziare, pe hartă, pe undele de radio. Şi eu uneori, alături de el, dar cu gândul în altă parte. Totuşi, noaptea, când în faţa hârtiilor mele căutam să continui povestea Fanei, auzeam: „Dacă fasciştii străpung o linie, apăraţi-o până la ultimul zid, până la ultima piatră”. Acum, în faţa lui Roger, mă gândeam la Lisandra şi căutam să fac socoteala timpului care a trecut, când apăru, într-o rochie de catifea violet, o fată cu părul vopsit acaju, împletit ca o diademă în jurul capului, şi care se prezentă cu o exagerată trufie:</p>
                  <p rend="justify">—  Violine Dolin.</p>
                  <p rend="justify">Ar fi putut fi frumoasă cu ochii aceia violeţi şi foarte mari dacă genele n-ar fi fost grele de prea mult rimel, faţa obosită de fard, gura veştedă, zâmbetul crispat – zâmbetul lui Roger.</p>
                  <p rend="justify">—  Ne-a venit peste noapte ideea asta năstruşnică: să luăm lecţii de pian. Am mai învăţat când eram mici… Roger e de acord s-o luăm de la început. Iar eu sunt de părere că orişice poate fi luat de la început la orişice vârstă, afară de balet. Gian vă admiră foarte mult. Spune că scrieţi o carte şi că aveţi talent. Scrieţi în româneşte? Cum e în România?</p>
                  <p rend="justify">—  Peste tot e la fel, am răspuns scurt.</p>
                  <p rend="justify">—  Cum „la fel”? se miră Roger.</p>
                  <p rend="justify">Nu ştiu de ce, felul în care îmi vorbea, sau purtarea celor din ascensor, sau poate sărăcia în care trăia Marta, sau gândul la Lisandra m-au făcut să răspund agresiv:</p>
                  <p rend="justify">—  Peste tot sunt unii prea bogaţi şi alţii prea săraci.</p>
                  <p rend="justify">—  Şi peste tot cei bogaţi sunt impertinenţi, asta aţi vrut să spuneţi domnişoară?</p>
                  <p rend="justify">—  Nu e politicos să spui tot ce gândeşti, am replicat.</p>
                  <p rend="justify">—  Attrape ça17, Roger! râse Violine zgomotos, şi-mi declară că s-a răzgândit; nu mai ia lecţii.</p>
                  <p rend="justify">—  Eu, dimpotrivă, încep chiar acum, hotărî Roger.</p>
                  <p rend="justify">În jurnal am notat:</p>
                  <p rend="justify">Lui Roger îi place să uluiască şi să scandalizeze prin tot ce spune, prin tot ce face. Nu pot să-mi dau seama când minte şi când nu.</p>
                  <p rend="justify">Marea pasiune a trăit-o la cincisprezece ani. Femeia pe care a iubit-o, o americană foarte frumoasă, avea de două ori vârsta lui. A murit muşcată de un câine turbat.</p>
                  <p rend="justify">—  A murit sub ochii mei, mi-a spus Roger. E o grozăvie pe care n-o pot uita. Ca să uit, beau, trişez la cărţi şi şterpelesc… O, nu te speria, fur numai de la tata…</p>
                  <p rend="justify">Ştiam de la Gian că Roger, pe căi ocolite, îşi ajută colegii săraci. Dar ţine cu tot dinadinsul să pară lipsit de suflet, cinic, şi nimic nu-l înfurie mai mult decât să încerci să-i dovedeşti contrariul. În schimb Violine, sub aspecte catifelate, feline, e rece, rea şi crede că totul i se cuvine. De la Roger am aflat că sora lui a vrut să se mărite cu Gian, adică a vrut să-l cumpere.</p>
                  <p rend="justify">—  Cred că a fost prima jucărie pe care a dorit-o şi viaţa i-a refuzat-o. De ciudă, a încercat să se sinucidă. Pe urmă a plecat în convalescenţă la Davos, în Elveţia. Ca să pară generoasă, a luat-o şi pe Giulia. Dar fiindcă e meschină, capricioasă şi rea, n-a pierdut nici un prilej s-o umilească. Poate că altfel Giulia nu se mărita cu directorul sanatoriului.</p>
                  <p rend="justify">—  Crezi că nu-i fericită?</p>
                  <p rend="justify">—  Cuvântul ăsta ar trebui să fie scos din circulaţie, e ridicol. Totul e să ştii să alegi între două rele. Şi decât bătrânul rechin, adică tata, mai bine criminalul.</p>
                  <p rend="justify">—  Criminal?</p>
                  <p rend="justify">—  Soţul Giuliei, paşnicul elveţian, e vizigot şi-l cheamă Moerder18. În orice caz, Giulia o poate privi pe Violine de sus, de pe Montagne Magique, şi asta-mi place…</p>
                  <p rend="justify">Recitesc caietele în care e vorba de familia Dolin. Neinteresante. Am cunoscut în casa lor literaţi, artişti, critici de artă, pictori, poeţi, oameni ale căror nume mă tulburau. Am notat spectacolele pe care le vedeam, restaurantele, barurile unde dansam. Recepţiile la care eram invitată mă ameţeau, îmi plăceau… Totuşi, într-o zi n-am ştiut cum să fug. În schimb, Marta, pe care am introdus-o în acest mediu, se simţea la ea acasă.</p>
                  <p rend="justify">—  Mi-ai deschis porţi de aur, Mirona, îmi spunea încântată.</p>
                  <p rend="justify">—  Porţile sunt de aur, Marta, dar prin ele intri direct în iad.</p>
                  <p rend="justify">—  Foarte bine! Vreau să pictez iadul.</p>
                  <p rend="justify">iulie, 1937</p>
                  <p rend="justify">Aseară la Rotonde îl aşteptam pe Gian. Marta, ţinând blocnotesul pe genunchi, desena. Roger voia să ne uluiască debitând aforisme:</p>
                  <p rend="justify">—  Nu ştiu ce e conştiinţa unei canalii, dar o cunosc pe a omului cinstit; e teribilă, spune Josephe de Maistre. Şi când o doamnă l-a întrebat: „Unde aţi găsit acest noroi?”, dumnealui i-a răspuns: „În mine, doamnă”. În concluzie, dragă Mirona, numai în tenebre poţi găsi personaje interesante.</p>
                  <p rend="justify">—  Mulţumesc. Unde o fi Gian?</p>
                  <p rend="justify">—  S-a dus să se arunce în Sena…</p>
                  <p rend="justify">—  Cum era Lis? întrebă Marta. Crezi că Gian a iubit-o atât de mult?</p>
                  <p rend="justify">—  Nu cred într-o iubire care-ţi interzice orice avânt total absolut, orice sentiment al infinitului, declară Roger cu patos.</p>
                  <p rend="justify">—  N-am înţeles nimic, făcu Marta cu sinceritate.</p>
                  <p rend="justify">—  Ce înseamnă „avânt total absolut”? am întrebat. Şi după tine ce trebuia să facă Gian?</p>
                  <p rend="justify">—  S-o sechestreze sau s-o ucidă.</p>
                  <p rend="justify">—  Spune, Mirona, ce fel de om e Octav? se interesă Marta.</p>
                  <p rend="justify">—  Un om care merită să fie iubit.</p>
                  <p rend="justify">—  În Spania s-au adunat oameni din toate continentele, se aud toate limbile, spuse Roger.</p>
                  <p rend="justify">Iar Marta, întrerupându-l:</p>
                  <p rend="justify">—  Păcat că nu luptă fiecare în costum naţional. Îţi dai seama ce pictural ar fi?</p>
                  <p rend="justify">Mă stânjeneau din zi în zi mai mult indiferenţa Martei, şi, mai ales, cinismul lui Roger.</p>
                  <p rend="justify">—  Am citit un maldăr de gazete de stânga şi de dreapta, ca să pot să discut în contradictoriu cu Gian. Te rog, Marta, să arbitrezi, spuse Roger.</p>
                  <p rend="justify">—  Cu alte cuvinte, între înger şi măgar, eu sunt piatră de hotar…</p>
                  <p rend="justify">Roger desfăcu o gazetă.</p>
                  <p rend="justify">—  Paul Robeson e în Spania. Şi Hemingway. În brigăzile internaţionale, bineînţeles, şi Pablo Neruda şi Ilya Ehrenburg… Şi plictisit, făcu semn chelnerului: Garçon, mi-ai găsit linguriţa? Cum? Te faci că nu înţelegi? Am luat de aici unsprezece linguriţe, una câte una, toate la fel. Şi când s-o iau pe a douăsprezecea, s-a schimbat serviciul. Te rog să faci ce ştii şi să-mi găseşti din vechiul model încă una. Să-mi completez duzina.</p>
                  <p rend="justify">—  Înţeleg, trebuie să fie foarte neplăcut să n-ai douăsprezece linguriţe la fel. Dar noi am schimbat serviciul tocmai fiindcă a fost descompletat. Era un model care avea „succes” printre studenţi… Totuşi, mă duc să caut.</p>
                  <p rend="justify">În tavanul rotund, de oglindă, printre imaginile răsturnate ale perechilor care dansau, apăru silueta deşelată a lui Gian. Mai puţin palid ca de obicei, mai animat, ne-a strigat de departe:</p>
                  <p rend="justify">—  A sosit Giulia.</p>
                  <p rend="justify">—  Giulia? Unde e? am întrebat emoţionată.</p>
                  <p rend="justify">Roger părea şi el tulburat.</p>
                  <p rend="justify">—  Când a sosit?</p>
                  <p rend="justify">—  A venit de la gară pe jos, n-a avut nici bani de autobuz.</p>
                  <p rend="justify">—  Cum? Ce s-a întâmplat?</p>
                  <p rend="justify">—  Nimic deosebit. Trebuia să scoată nişte fotografii de la developat şi s-a gândit: „Cu banii ăştia, mai bine mă duc la Paris să-mi văd prietenii”. Şefului i-a lăsat un bileţel: „Plec la Paris pentru o zi. Mi-e dor de Paris, de Gian, de prieteni.” Şi s-a iscălit „Giulia”. Acum aţi aflat totul. E de prisos să vă spun că n-are nici o valiză cu ea, nici pijama, nici periuţă de dinţi.</p>
                  <p rend="justify">Eu mă gândeam: „Cât de mult trebuie s-o iubească bărbatul ei şi câtă încredere trebuie să aibă în ea! Deci fericirea există. Dovadă Giulia. Şi, desigur, Trude. Slavă Domnului, nu te sufoci peste tot ca în casa bătrânei Caţian şi nici nu-i război peste tot!”</p>
                  <p rend="justify">Roger era în picioare.</p>
                  <p rend="justify">—  Unde e Giulia? Vreau s-o văd.</p>
                  <p rend="justify">—  Abia aştept s-o cunosc, făcu Marta.</p>
                  <p rend="justify">Eu repetam în gând cuvintele pe care Giulia le-a lăsat soţului ei. Acel bileţel mi se părea că dezvăluie climatul căsniciei lor. Câtă libertate! Ce oameni fericiţi! Ce lume!</p>
                  <p rend="justify">—  Îi cumpăr eu o periuţă de dinţi, îl asigura Roger pe Gian.</p>
                  <p rend="justify">—  N-o să-i lipsească nimic, am spus entuziasmată, îi dau eu ce-i trebuie.</p>
               </div>
               <div type="div3" rend="P6">
                  <head>CAPITOLUL V</head>
                  <p rend="justify">GIULIA.</p>
                  <p rend="justify">M-am gândit mult în noaptea asta dacă să renunţ sau nu la capitolul Giulia, care e atât de lung. Dar altfel, cum aş putea arăta că, pe căi cu totul diferite, am ajuns să înţeleg că Jacquot şi Octav aveau dreptate, că atmosfera irespirabilă din casa bătrânei Caţian o voi găsi oriunde m-aş duce, oricât aş fugi, că rămânând în cercul aceleiaşi lumi voi da de acelaşi noroi?</p>
                  <p rend="justify">Era o zi invadată de soare. Rămăsesem în urmă cu Gian. Fiecare cu gândurile lui. Roger, bine dispus, declama:</p>
                  <p rend="justify">—  Car j'ai vécu de vous attendre et mon coeur n'était que vos pas…19</p>
                  <p rend="justify">Îmi aminteam de conferinţa lui Ştefan despre Victor Hugo. Probabil că Gian se gândea la Lisandra.</p>
                  <p rend="justify">—  S-a întrunit la Valencia Congresul internaţional al scriitorilor antifascişti ca să aducă Spaniei republicane adeziunea lor. Romain Rolland a trimis congresului un mesaj.</p>
                  <p rend="justify">—  Cât o să mai mărşăluim aşa? întrebă Marta, care când nu ţinea blocnotesul pe genunchi se plictisea.</p>
                  <p rend="justify">Giulia era hotărâtă să se înapoieze la Davos, chiar în după-amiaza aceea. Mi se părea mult mai frumoasă decât în fotografiile care împodobeau pereţii din odaia lui Gian. Curajoasă, independentă, părea că ştie foarte bine ce vrea. Şi grozav mi-ar fi plăcut să semăn cu ea!</p>
                  <p rend="justify">—  Dacă pleci, Giulia, ne pierdem iar pofta de mâncare şi – ceea ce e mai grav – simţul umorului, spuse Roger. Parisul va deveni mărunt, apăsător, insuportabil. Şi în loc să declamăm versuri din papa Hugo, vom discuta despre intervenţie şi neintervenţie! Draci!</p>
                  <p rend="justify">Gian îmi arătă hotelul ducelui de Guise, cu grădina suspendată.</p>
                  <p rend="justify">—  Se mai vede anul: 1670.</p>
                  <p rend="justify">—  Ce timpuri! oftă Roger.</p>
                  <p rend="justify">—  Ce timpuri? îl repezi Gian. Gândeşte-te că dacă ai fi trăit atunci, ai fi avut eczemă din cauza murdăriei, ai fi avut păduchi sub perucă…</p>
                  <p rend="justify">—  M-aş fi scărpinat toată ziua cu andrele de aur şi nu m-aş fi plictisit.</p>
                  <p rend="justify">—  Asta dacă ai fi avut norocul să faci parte din Curtea lui Ludovic al XIV-lea, dacă ai fi avut, cu alte cuvinte, cinstea să-i aduci dimineaţa sticla cu apă de colonie, şi seara să-i pregăteşti oala de noapte.</p>
                  <p rend="justify">—  Eşti trivial, Gian.</p>
                  <p rend="justify">Şi scoţându-şi din buzunarul de sus al hainei batista de olandă, albă, scrobită, gest care devenise un tic, Roger îşi şterse ochelarii.</p>
                  <p rend="justify">—  Dar ai fi putut să fii un meseriaş amărât sau un ţăran iobag, continuă Gian.</p>
                  <p rend="justify">—  Mai rămâne să-mi ţii un discurs despre exploatarea din epoca feudală ca să ajungi la exploatarea capitalistă. Jacquot n-a pierdut vremea cu tine…</p>
                  <p rend="justify">Giulia se opri în loc şi, cu vădită emoţie:</p>
                  <p rend="justify">—  Ce mai face Jacquot? M-am gândit mult la el în ultima vreme. Şi schimbând vorba: Despre ce scrii, Mirona?</p>
                  <p rend="justify">—  Deocamdată, încercări.</p>
                  <p rend="justify">—  E modestă, spuse Gian, şi muncitoare, perseverentă. Tu eşti ca artificiile de pe pomul de Crăciun, Giulia. Cum le dai un chibrit, se aprind, strălucesc o clipă şi se sting.</p>
                  <p rend="justify">—  De ce simţi nevoia să mă pui în inferioritate, Gian? Când eram mică n-auzeam decât drăgălăşenii de astea: gât de barză, labe de gâscă…</p>
                  <p rend="justify">—  Toţi fraţii sunt geloşi pe surorile lor, făcu Roger, competent.</p>
                  <p rend="justify">—  Mai lasă psihanaliza…</p>
                  <p rend="justify">—  Îmi băgaseşi în cap că am mâinile prea mari şi o gură cât o şură…</p>
                  <p rend="justify">—  Când ai venit de la Berlin n-aveai nici un chichirez.</p>
                  <p rend="justify">—  Eram timidă.</p>
                  <p rend="justify">—  Nu se poate spune că nu ţi-a trecut timiditatea, o necăji Gian.</p>
                  <p rend="justify">—  Şi că nu vă aveţi ca fraţii, surâse Marta.</p>
                  <p rend="justify">—  Cum arătai când erai mică? mă întrebă Giulia.</p>
                  <p rend="justify">—  Mi se spunea tătăroaica şi mă credeam pocită.</p>
                  <p rend="justify">Giulia mă privi cu interes.</p>
                  <p rend="justify">—  Şi acum ce crezi?</p>
                  <p rend="justify">—  M-am învăţat cu mine.</p>
                  <p rend="justify">—  Să schimbăm subiectul şi să facem un program, propuse Marta.</p>
                  <p rend="justify">—  Eu plec la Davos. La 6,40 trebuie să fiu în gară, declară Giulia.</p>
                  <p rend="justify">—  Asta în nici un caz, protestarăm în cor.</p>
                  <p rend="justify">—  Dacă e vorba numai de o periuţă de dinţi n-avea grijă, ţi-am pregătit eu peria de parchet, nou-nouţă, neîntrebuinţată, o tachină Gian.</p>
                  <p rend="justify">Râdeam acum, bine dispuşi. În soare sclipeau dinţii, într-adevăr prea mari, dar lucioşi şi expresivi ai Giuliei. Nu ştiu de ce mă gândeam la Fana. Deşi totul în chipul Giuliei era prea bine conturat, prea teluric, pe când Fana, aşa cum era în fotografiile descoperite în pod, plutea romantic între incertitudini. Şi – uitând o clipă că Fany nu era mama adevărată a Giuliei – căutam asemănări şi mă întrebam cum să ajung la Monaco.</p>
                  <p rend="justify">—  La ce te gândeşti, Mirona? mă întrebă Gian.</p>
                  <p rend="justify">—  Iată un titlu de roman: „La ce se gândeşte Mirona”, zâmbi Giulia.</p>
                  <p rend="justify">—  La un program distractiv, făcu Marta plictisită. Am auzit că soldaţii obosiţi ajung să doarmă mărşăluind, dar eu nu pot să desenez mergând. Aşa că hotărâţi-vă.</p>
                  <p rend="justify">—  Eu o să aduc un TSF, spuse Gian.</p>
                  <p rend="justify">—  Un aparat de radio? Ar fi grozav, dar de unde? am întrebat.</p>
                  <p rend="justify">—  Mi-l aduce acasă proprietarul magazinului de radio, domnul Jupien. Mi-a propus chiar el să mi-l dea de încercare pentru o săptămână. Ei bine, voi accepta „să-l încerc”.</p>
                  <p rend="justify">Eram cu toţii încântaţi.</p>
                  <p rend="justify">—  Jupien? Unde am mai auzit numele ăsta? întrebă Giulia.</p>
                  <p rend="justify">—  Proust se duce să-şi facă serviciul militar şi îl întâlneşte pe Charlus, care e foarte preocupat de Jupien, vizitiul, îi răspunse Roger.</p>
                  <p rend="justify">—  O lume de perverşi, snobi şi parveniţi, făcu Gian.</p>
                  <p rend="justify">—  Cine mai bine decât Proust a descris înalta societate franceză?</p>
                  <p rend="justify">—  De acord. Dar un scriitor de măsura lui Proust trebuia să arate şi partea adevărată, sănătoasă a Franţei. Cum adică, Franţa e le Côté de Guermantes20, Franţa sunt Verdurin-ii? Numai atât? Totuşi romanul are şaisprezece volume…</p>
                  <p rend="justify">Iar Roger, ieşindu-şi din fire:</p>
                  <p rend="justify">—  Ascultă, Gian, atâta vreme cât erai un socialist moderat erai suportabil, dar văd că ai luat-o razna.</p>
                  <p rend="justify">—  Încep să cred că nu mai e timpul să fim diletanţi.</p>
                  <p rend="justify">—  Te priveşte. Azi o sărbătorim pe Giulia, şi atât ajunge. Unde am rămas şi încotro pornim?</p>
                  <p rend="justify">—  La monsieur Jupien, cel cu aparatul de radio. Trecem pe acolo şi-i spun să mi-l trimită pe cel mai bun. Să vedeţi cum vine să mi-l instaleze, cum ni-l lasă două săptămâni „de probă”.</p>
                  <p rend="justify">—  Excelentă idee. Bravo, Gian! se bucură Marta. Vom dansa două săptămâni, dacă rămâne Giulia.</p>
                  <p rend="justify">—  Imposibil.</p>
                  <p rend="justify">—  Impossibile n'est pas français…21</p>
                  <p rend="justify">După-amiaza izbuti peste toate aşteptările. Monsieur Jupien veni personal să instaleze radioul. Roger şterpeli fursecurile primite de Tudor din ţară şi ni le aduse într-o pungă pe care scria „Rumpelmayer”. Tudor, student la Medicină, poreclit Le Grand eunuque (făcând figuraţie în diferite filme, căpătase în sfârşit un neînsemnat rol, de Mare-eunuc), trecea drept zgârcit; de fapt era foarte sărac, şi-i era veşnic foame. Mai avea ici-colo câte-un client, căruia îi făcea o injecţie sau îi plimba câinele. Gian şi cu mine intervenisem pe lângă madame Hermione să-l lase să doarmă în spălătorie, călcătorie sau uscătorie, seara după zece, contra unei chirii foarte mici. Deseori rămânea noaptea la logodnica lui, una din cele două surori gemene, sosite de curând din insulele Réunion.</p>
                  <p rend="justify">Ceaiul era gata. Giulia ni-l servi într-un pahar de apă, într-unul de coniac, într-o ceşcuţă de cafea. Toate cu numele cafenelelor de unde erau „luate”. Pe linguriţă, singura de care ne serveam toţi era gravat: „Wikings”. Urmară cafelele – turnate într-un ouar de la Capoulade, într-un pahar de lichior de la Rotonde, într-o farfurioară de la Coupole. Până şi lampa era un felinar şterpelit. Marta îi povestea Giuliei cum ceruse Roger unui chelner o linguriţă, sub motiv că schimbându-se serviciul n-a mai „găsit” a douăsprezecea la fel. Ei bine, chelnerul i-a adus-o!</p>
                  <p rend="justify">—  Oh, minunat Paris! oftă Giulia. În toată Elveţia nu găseşti un pic de umor…</p>
                  <p rend="justify">—  Cred că în special studenţii români abuzează de umorul francezilor, am spus. Mă întreb dacă nu-şi fac iarna foc cu furculiţele de la restaurantul chinezesc.</p>
                  <p rend="justify">Într-o dezordine greu de descris, Giulia, care zărise calapoadele în papucii lui Gian, începu să-şi bată joc de el:</p>
                  <p rend="justify">—  Ce burghez, ca maniac! Ce tipicar! Ia priviţi, calapoade în papuci! Nu, asta-i prea mult!</p>
                  <p rend="justify">Gian se jura pe toţi sfinţii că nu i-a pus el, fără să-şi dea seama că în ameţitoarea dezordine a odăii jurămintele erau de prisos.</p>
                  <p rend="justify">Marele-eunuc lua fursecurile unul câte unul, fără să bage de seamă că sunt ale lui.</p>
                  <p rend="justify">—  Îmi plac grozav, spunea plescăind.</p>
                  <p rend="justify">—  Nu-ţi amintesc copilăria?</p>
                  <p rend="justify">—  Ba da. Aşa le făcea mama… cu gust de anason. Şi mai lua, cu mari scrupule, câte unul, în timp ce noi mâncam pe nerăsuflate şi ne umflam de râs.</p>
                  <p rend="justify">Marta îmi şoptea:</p>
                  <p rend="justify">—  Grăbeşte-te, Mirona, până ce nu descoperă că sunt ale lui, că le ia şi fuge cu ele.</p>
                  <p rend="justify">Tudor simţea că i se face o farsă şi nu era în stare s-o dibuie. Dansam toţi, cu gura plină, după radioul luat „de încercare”, când ne-am pomenit cu gemenele, zise şi „Fecioarele din Réunion” şi „Logodnicele”. Semănau atât de mult, că nimeni nu ştia care-i logodnica lui Tudor.</p>
                  <p rend="justify">—  Ce mult seamănă Giulia cu Mirona! exclamară.</p>
                  <p rend="justify">Tudor încercă să le scuze.</p>
                  <p rend="justify">—  Simt nevoia şi ele să spună altora că seamănă, prea aud asta toată ziua.</p>
                  <p rend="justify">—  Şi totuşi, seamănă, susţinură gemenele.</p>
                  <p rend="justify">—  Aceeaşi croială a ochilor.</p>
                  <p rend="justify">—  Aceiaşi pomeţi…</p>
                  <p rend="justify">—  Cu totul altă gură, protestă Marta.</p>
                  <p rend="justify">—  Închisă, ermetică, bosumflată a Mironei, observă Roger.</p>
                  <p rend="justify">—  Mare şi rânjită a Giuliei, completă Gian.</p>
                  <p rend="justify">—  Mirona e o versiune europeană de japoneză, spuse Marta.</p>
                  <p rend="justify">—  Cum vine asta „versiune europeană”?</p>
                  <p rend="justify">—  Când europenele se costumează în japoneze sau chinezoaice, cred că-i destul să-şi tragă ochii în sus, cu o linie neagră de cărbune, să umble cu paşi mici şi să-şi pună o crizantemă în păr…</p>
                  <p rend="justify">În fotografiile găsite în pod, Fana purta crizanteme în păr. În tren, Ştefan îmi spusese: „Parcă ai fi o mică gheişă”. Am închis ochii, încercând să-mi stăpânesc dorul care uneori mă năpădea dureros. Mai târziu, când cheful s-o încins, am reuşit să mă strecor pe uşă, fără ca ceilalţi să bage de seamă. Giulia mă urmă.</p>
                  <p rend="justify">Din camera mea, vederea deasupra cartierului Vaugirard era impresionantă noaptea.</p>
                  <p rend="justify">—  Nu ţi se pare tristă viaţa, Mirona? Absurdă?</p>
                  <p rend="justify">—  Tristă? Da, Giulia. Absurdă nu. Mi se pare că asist la mai multe piese de teatru care se joacă în acelaşi timp, că decorurile se schimbă deodată şi încerc să prind câte ceva din fiecare, sau că citesc mai multe cărţi concomitent. Aş vrea să le urmăresc pe toate. Şi să le înţeleg.</p>
                  <p rend="justify">—  Pe care din ei îl iubeşti?</p>
                  <p rend="justify">—  Cine sunt „ei”?</p>
                  <p rend="justify">—  De care din băieţii ăştia eşti îndrăgostită?</p>
                  <p rend="justify">—  Dar, de niciunul, Giulia!</p>
                  <p rend="justify">—  Ai totuşi aerul unei fete îndrăgostite.</p>
                  <p rend="justify">—  Mai există şi alţi bărbaţi pe lume.</p>
                  <p rend="justify">—  Les absents ont toujours tort! 22</p>
                  <p rend="justify">—  Dimpotrivă, mi se pare că numai absenţii au dreptate.</p>
                  <p rend="justify">—  Şi de ce e absent?</p>
                  <p rend="justify">—  Cine ştie?!</p>
                  <p rend="justify">—  Ai o ţigară, Mirona?</p>
                  <p rend="justify">—  Gian a lăsat aici nişte Gauloise. Uite-le, dar n-am chibrituri…</p>
                  <p rend="justify">—  Mulţumesc, am o brichetă.</p>
                  <p rend="justify">Giulia stătea în picioare în faţa ferestrei.</p>
                  <p rend="justify">—  La Berlin locuiam într-un bloc de unde vedeam, tot aşa, numai ziduri şi acoperişuri de case. Pe atunci îmi era dor de grădina noastră din Buenos-Aires.</p>
                  <p rend="justify">—  Şi de covorul cu pătrate albe şi negre, unde Gian juca şah cu tata.</p>
                  <p rend="justify">—  Ţi-a povestit?</p>
                  <p rend="justify">Vocea Giuliei mi se părea înecată. Parcă abia îşi ţinea lacrimile. Poate băuse prea mult…</p>
                  <p rend="justify">—  Sunt foarte nefericită, Mirona, spuse deodată.</p>
                  <p rend="justify">Nu-mi venea să cred. Giulia nefericită! Poate că n-auzisem bine.</p>
                  <p rend="justify">—  Dar te-ai măritat din dragoste!</p>
                  <p rend="justify">—  Dacă ai şti, Mirona! Dacă ai şti cu cine trăiesc!</p>
                  <p rend="justify">Îmi treceam mâna pe frunte, voiam să mă dezmeticesc, să înţeleg. Giulia, care era atât de strălucitoare, atât de veselă! Giulia, despre care credeam că a nimerit numărul câştigător la loteria vieţii.</p>
                  <p rend="justify">—  De ce te-ai măritat, Giulia?</p>
                  <p rend="justify">—  Ca să rezolv problema banilor, a casei, a familiei, să am o stare socială, un rost… Dacă Gian ţi-a povestit copilăria noastră, atunci ştii.</p>
                  <p rend="justify">—  Într-o măsură.</p>
                  <p rend="justify">—  Făceam mereu naveta între Buenos-Aires, unde trăia tata, reînsurat, şi Berlin, unde s-a stabilit mama, remăritându-se.</p>
                  <p rend="justify">—  Şi şcoala?</p>
                  <p rend="justify">—  Am fost internă la călugăriţe. Internatele de maici nu se deosebesc în nici o parte a lumii. Tot ce era în noi iubire de oameni trebuia să se sublimeze în iubire pentru Fecioara. Pornirile noastre fireşti se întorceau uneori în practici perverse, şi dacă nu acceptai aceste două formule: iubirea sublimă pentru Maica Precistă şi cea echivocă pentru o maică sau o colegă, începea dispreţul sau persecuţia. În vacanţă mă duceam la mama, care e măritată cu un inginer, director la A. E. G. Inginerul venise în Argentina pentru nişte lucrări de electrificare. Tata trăia de mult cu Fany, când mama a acceptat, par dépit23, să plece în Germania cu inginerul ei.</p>
                  <p rend="justify">—  Ştii, Giulia, bunica mea a fugit cu un grec bogat, înainte de a fi venit eu pe lume. Toată copilăria mea am visat să pornesc în căutarea ei. O chema Fana. E o asemănare de nume, care mă tulbură…</p>
                  <p rend="justify">Giulia ar fi vrut să spună ceva, dar Gian dădu buzna:</p>
                  <p rend="justify">—  De ce staţi pe întuneric? Roger şi Marta s-au îmbătat. Marele-eunuc nu mai ştie care dintre gemene e logodnica lui. Şi când le-a întrebat cu care din ele a dormit noaptea trecută, amândouă au răspuns „cu mine”.</p>
                  <p rend="justify">Gian se aştepta să facem haz.</p>
                  <p rend="justify">—  Mi se pare că vă deranjez…</p>
                  <p rend="justify">—  Stăm de vorbă, Gian.</p>
                  <p rend="justify">—  Nu vreţi să vă aduc ceva de băut?</p>
                  <p rend="justify">—  Dacă ai putea să ne faci câte-o citronadă, ar fi grozav, spuse Giulia.</p>
                  <p rend="justify">—  Poate că Mirona vrea altceva. Am găsit o nouă formulă de cocktail.</p>
                  <p rend="justify">—  Ba tocmai o citronadă aş bea.</p>
                  <p rend="justify">—  Să vedem dacă am lămâie. Dacă nu, mă duc la restaurantul din Vaugirard; tot am nevoie de aer – mă doare capul.</p>
                  <p rend="justify">Când am rămas singure, am lăsat-o pe Giulia să reia firul.</p>
                  <p rend="justify">—  Când am împlinit cincisprezece ani, îndemnat de Fany, tata m-a trimis la Berlin, de data asta pour de bon. Casa mamei mele era tristă; odăile mari, reci. Pe fereastră nu vedeam decât îngrămădiri de acoperişuri. Sora mea, fiica lui Herr Direktor, e o mică nemţoaică înfumurată, perfidă. Grete, guvernanta ei, era amanta lui Herr Direktor. Mama, care simţea că duşmanul era pe undeva prin apropiere, adulmeca.</p>
                  <p rend="justify">O  ascultam pe Giulia înfiorată. Atmosfera pe care o evoca mi-era cunoscută.</p>
                  <p rend="justify">—  Masa era locul unde toate personajele dramei se întâlneau laolaltă, continuă Giulia, spre uluirea mea. Grete o ajuta pe mama, cu discreţie şi bunăvoinţă. Îi ghicea şi-i împlinea gândul, îi spunea că rochia cea nouă e superbă, că a fost căutată la telefon. Mama nu întreba cine a căutat-o, ca să stârnească gelozia soţului ei. Grete o ajuta în aceste jocuri, punând-o într-o situaţie ridicolă, tocmai în faţa omului pe care mama se temea să nu-l piardă şi care, dacă n-o mai iubea, ar fi trebuit cel puţin s-o stimeze. Era, sărmana, ca un jucător care, fără să-şi dea seama, ţine cărţile cu faţa spre parteneri. Mi-era milă de ea, o milă cumplită. Iar Herr Direktor, pentru a-mi cuceri complicitatea – şi-a dat seama că ştiu tot – era de-o exagerată amabilitate cu mine. Purtarea lui i se părea mamei ciudată. Simţea că mocneşte ceva acolo, în apropierea ei, dar, cum nu o putea bănui pe Grete, ochii i-au căzut asupra mea.</p>
                  <p rend="justify">Gian intră în odaie, aducând o lămâie.</p>
                  <p rend="justify">—  Despre ce tot sporovăieşti, Giulia? Despre viaţa ta la Davos? Ştii ce-a spus Jacquot despre tine? „Giulia e o orhidee putredă a capitalismului degringolant.” Nu e formidabil?</p>
                  <p rend="justify">Giulia zâmbi cu amărăciune.</p>
                  <p rend="justify">—  Mi-e dor de Jacquot.</p>
                  <p rend="justify">—  L-ai dezamăgit, să ştii. Am căutat să te apăr. Le coup de foudre, marea pasiune.</p>
                  <p rend="justify">Giulia se opri în faţa lui Gian, cu ochii scăpărând de ură.</p>
                  <p rend="justify">—  Marea pasiune? Dacă ai şti, Gian… Dacă l-ai cunoaşte pe bărbatul meu, l-ai ucide. E un monstru… Gian, sunt în pragul sinuciderii, înţelegi?</p>
                  <p rend="justify">Gian rămase împietrit, apoi, revenindu-şi:</p>
                  <p rend="justify">—  Atunci, scrisorile, fotografiile şi toată apariţia ta triumfătoare?. Eşti o mare actriţă.</p>
                  <p rend="justify">—  Toţi suntem mari actori. Numai că jucăm ca pe vremuri, cu măşti.</p>
                  <p rend="justify">—  Poate ai dreptate. Dar în seara asta nu sunt în stare să te văd fără mască. Mă duc să beau. Hai, vino, Mirona! Vino cu mine!</p>
                  <p rend="justify">—  Nu-mi place să beau.</p>
                  <p rend="justify">—  Nu bem de plăcere.</p>
                  <p rend="justify">—  Îmi pare rău că din pricina mea…</p>
                  <p rend="justify">—  Nu din pricina ta, Giulia. Nu trebuie să te crezi buricul, pământului.</p>
                  <p rend="justify">Şi Gian părăsi camera fără alt cuvânt.</p>
                  <p rend="justify">Giulia a rămas câteva clipe tăcută. Apoi şi-a reluat confesiunea.</p>
                  <p rend="justify">—  Înţelegi, Mirona, c-a trebuit să fug, să mă întorc la tata, în Argentina. Fany făcea bagajele. Plecau în Europa. Tata era angajat la o bancă în Marsilia. M-a lăsat internă la călugăriţe. În primul an a trimis taxele şcolare. Pe urmă n-am mai primit nici un ban. O ducea greu. Ziua avea slujbă, noaptea învăţa. Voia să dea examene, să intre în diplomaţie. Maicile m-au ţinut de milă, adică am curăţat zarzavaturi la bucătărie, am spălat vase şi le-am încălţat pe elevele mici, le-am făcut lecţiile celor mari, le-am scris scrisorile de dragoste, le-am dus la adresele cuvenite, am aşteptat răspunsurile. Şi aşa, din bacşişuri şi umilinţe, am strâns bani şi am ajuns la Paris. Jacquot m-a ajutat să intru la Uzinele Caudron, Era prieten cu Gian.</p>
                  <p rend="justify">—  Prietenia lor e atât de veche?</p>
                  <p rend="justify">Încercam să mi-l amintesc aşa cum îi văzusem prima dată împreună, fiindcă numai în acest contrast îmi apărea cu toată stridenţa figura de o transparenţă verzuie, silueta deşirată, eleganţa firească, privirea întunecată, melancolică, atât de atrăgătoare a lui Gian.</p>
                  <p rend="justify">—  Nu ştii? Gian, pe bicicletă, l-a lovit pe Jacquot. Amândoi erau cu capul în nori. Şi-au recunoscut reciproc vina, şi-au strâns mâinile şi au început să discute politică. Era în '935… Războiul din Abisinia… Gian, cu pretenţii de intelectual, rămânea fără replică în faţa lui Jacquot. Eu îl ascultam pe Jacquot fascinată. Aşa trebuie să fie un bărbat, mă gândeam. Cunoşti biografia lui?</p>
                  <p rend="justify">—  Nu.</p>
                  <p rend="justify">—  La treisprezece ani lucra într-o mină. La şaisprezece, a ieşit de acolo, şi trei ani a tăiat lemne în pădure. Pe urmă a învăţat tâmplăria şi s-a angajat tâmplar pe un vas comercial. A călătorit câţiva ani, în care timp a învăţat, de la un mecanic pe acelaşi vas, meseria de mecanic. Cum a ajuns la Uzinele Caudron, nu mai ştiu, dar datorită lui am fost angajată acolo, la o secţie unde se lucrau paraşute. Din nenorocire, într-o zi, citind în ziar că se caută o profesoară de limba spaniolă, am nimerit la faimoşii Dolin. Şi aşa am dezertat din lumea lui Jacquot în lumea lui Dolin.</p>
                  <p rend="justify">—  Despre ei nu-i nevoie să-mi vorbeşti, îi cunosc. Giulia!</p>
                  <p rend="justify">—  Şi ai scăpat întreagă?</p>
                  <p rend="justify">—  Se pare că Dolin, bătrânul rechin, cum îi spune Roger, a descifrat într-o zi „misterul Mironei.” N-o interesează nici rochiile, nici blănurile, nici bijuteriile, într-un cuvânt: n-o interesează banii. N-o interesează nici femeile, nici bărbaţii. Cu alte cuvinte, e frigidă. Ba chiar mai rău: e fecioară. Îl enervau deopotrivă, tăcerile şi replicile mele. Iar pe Violine, când îmi cerea s-o însoţesc la blănari şi croitorese, o refuzam sub diferite pretexte.</p>
                  <p rend="justify">—  Eu devenisem camerista ei. Aşa am ajuns la Davos în Elveţia. Îţi închipui ce consternată a fost când directorul sanatoriului, fără prea multe fraze, m-a cerut de nevastă. Aveam pentru el o repulsie fizică. Dar într-o clipă am revăzut trecutul, drumurile triste între Buenos-Aires şi Berlin, cele două familii care mă azvârleau ca pe-o minge, umilinţele din internat. Mi-era groază de zilele searbede care mă aşteptau în sărăcie. Pe Violine n-o mai puteam suporta. De altfel, îşi apăra tatăl ca o leoaică, poate de aceea m-a şi îndepărtat. Nu ştiu dacă ai înţeles, Mirona, de ce m-am măritat? Apoi, cu un accent de revoltă cum nu mai auzisem, cuprinzându-şi obrajii în mâini, a şoptit: Nu mai pot îndura. Te invidiez. Odăiţa asta curată, cărţile pentru care ai scotocit anticariatele, trandafirul roşu din paharul cu apă, calele albe… Îţi invidiez visurile, Mirona! Să nu renunţi la ele. Nu ştiu de ce-ţi vorbesc aşa. Nu ştiu cum am îndrăznit să te ţin până la ora asta. Poate fiindcă la început, am simţit nevoia să te împung. Nu mai ştiu ce răutăţi am spus – am ajuns rea şi pizmuitoare ca Violine – dar tu mi-ai zâmbit dulce, atât de dulce, că mi-ai amintit de mčre Hortanse, o maică blândă, oarbă, singura de treabă între toate şi care avea obiceiul să spună: „Lasă, Giulia, o să treacă”. Dar mčre Hortanse avea nouăzeci de ani.</p>
                  <p rend="justify">M-am apropiat de Giulia, i-am mângâiat părul mătăsos.</p>
                  <p rend="justify">—  Eu am o sută de ani, Giulia, sunt mai bătrână ca mčre Hortanse. Dacă ai şti cât seamănă biografiile noastre! Povara lor e cumplită! Ani de zile am aşteptat să pot pleca de acasă. Ei bine, seara, când mă închid aici, dispare vasul negru cu nelipsitele cale, cărţile astea, şi pe hârtia albă, care mă aşteaptă, apare familia: străbunica, mătuşile mele, toată casa plină de compromisuri, de superstiţii şi de manii. Casa din care am fugit se reface din bucăţele, o simt în spinare ca o cocoaşă. Lisandra pretindea că viaţa e un miracol şi voia neapărat să se măsoare cu el. Nu ştiu cum a avut curajul să plece în Spania. Poate tocmai ca să se măsoare cu acest miracol. De când i-am cunoscut pe Octav, pe Jacquot, pe Lisandra, mi-am dat seama că există şi altfel de oameni, Giulia, şi alt fel de a privi viaţa. Deşi folosesc acelaşi vocabular, cuvintele au pentru ei alt conţinut. Libertate, iubire şi fericire înseamnă altceva. Nu înţeleg încă prea bine ce, dar îmi dau seama că fericirea pentru ei nu e rezultanta unui şir de plăceri. Greşeala pe care o face fiecare dintre noi – cel puţin aşa au căutat să-mi explice – este că se gândeşte prea mult la micile lui înfrângeri, la dorinţele lui personale şi prea puţin la acest miracol care e viaţa, la obligaţia pe care o avem faţă de ea, obligaţia de a o face mai frumoasă, mai bună… Fiecare trebuie să poată răspunde: Iată pentru ce am trăit! fără să roşească. În ce mă priveşte, când apune soarele mă gândesc: A mai trecut o zi. Încă o zi în care n-am făcut nimic. Iar când răsare soarele, nu ştiu încotro să apuc, pe ce drum trebuie să merg, unde vreau să ajung. Eram sigură că fericirea există undeva, dincolo de zidurile casei noastre. Că într-o zi voi pune mâna pe ea, aşa cum pui mâna pe-o ceaşcă sau pe scoarţa unui copac. Că dragostea este supremul miracol…</p>
                  <p rend="justify">—  Vorbe, Mirona, vorbe! Când ţi-e frig, ţi-e frig, şi când ţi-e foame, puţin îţi pasă de acest miracol care e viaţa. Îţi vine să înjuri, să scuipi şi să te spânzuri.</p>
                  <p rend="justify">Giuliei îi curgeau pe obraji lacrimi mari, grele, ca nişte pietricele de sticlă. Dar faţa îi rămânea senină, luminoasă.</p>
                  <p rend="justify">—  Spune, Giulia, de ce e bărbatul tău „un monstru”? Nu există nici o punte, nici o posibilitate de înţelegere între voi?</p>
                  <p rend="justify">—  O, dac-ai şti, Mirona, dac-ai şti… Tocmai aici am vrut să ajung. Tot ce ţi-am povestit a fost o introducere, ca să înţelegi mai bine… Şi aprinzându-şi o ţigară: După celebrarea cununiei, în cerc foarte restrâns, soţul meu şi-a luat rămas bun de la mine şi, foarte politicos, mi-a spus: „Pe mâine, draga mea”. Mărturisesc, am fost puţin dezamăgită. Dar, cu obiceiul pe care-l avem să literaturizăm, m-am gândit că vrea să mă cucerească mai întâi, să mă atragă sufleteşte, să mă facă să viu într-o zi spre el, de bunăvoie. Şi asta m-a emoţionat. În zilele următoare, aproape că nu l-am văzut. Era mereu foarte ocupat. Apoi am primit o cutie de la o casă de mode din Paris. Nu dintre cele cunoscute. Înăuntru, două perechi de ciorapi negri, nu prea subţiri şi foarte lucioşi, pantofi de antilopă cu funde şi tocuri excesiv de înalte, o pălărie mică cu voaletă deasă, o vulpe neagră şi o rochie neagră de crčpe-satin lucios, lenjerie de dantelă neagră cu trandafiraşi roz, o cutie de pudră cu un miros strident, o sticluţă de parfum vulgar, un vaporizator. Tot acest negru şi calitatea proastă m-au impresionat neplăcut. Totuşi, mi-am spus: „Nu se pricepe, şi nu sunt obligată să le folosesc. E prea ocupat ca să-şi dea seama cum mă îmbrac…” Dar când i-am mulţumit, ochii i-au scăpărat şi mi-a spus că i-ar face plăcere să vin la el în birou îmbrăcată cu tot ce am găsit în cutie, că m-aşteaptă la ora cinci. Mă privea atât de insinuant, încât am încercat un sentiment de teamă, şi ca să-mi dau curaj mi-am spus: „Dacă a comandat cutia aceea, dacă a dat bani, vrea să mă vadă gătită, e natural”. Deodată, mi-a luat mâna, mi-a strâns-o, şi, cu ochii înfipţi într-ai mei, m-a întrebat în şoaptă: „Ţi-a plăcut vaporizatorul? Te rog să te parfumezi… Neapărat… Te aştept în birou.”</p>
                  <p rend="justify">Mă întrebam dacă nu cumva băuse prea mult, dacă n-ar fi mai bine să nu mă duc. Prea îi sticleau ochii. Totuşi, am început să mă gătesc cu tot ce era în cutie. Când m-am privit în oglindă, mi-a venit să râd; parcă eram deghizată. Ciorapii îmi produceau mâncărime. Prea erau negri, prea lucioşi. Şi nu eram obişnuită să port tocuri atât de înalte. Rău nu-mi stătea nici pălăria cu voaletă, nici vulpea. Dar nu mai eram eu, ci o femeie fatală, din filmele demodate. Ieşind pe uşă, mi-am adus aminte de vaporizator şi m-am întors, m-am parfumat. Când am intrat în birou, soţul meu a venit spre mine grăbit, emoţionat şi mi-a zâmbit curtenitor. „Ai întârziat, mi-a spus, eşti o cochetă. Ştii că-mi placi?” Mi-a sărutat mâna, mi-a reţinut-o şi mi-a arătat fotoliul din faţa biroului. Apoi, răzgândindu-se, m-a rugat să trec pe canapea. El a rămas în picioare şi a început să mă examineze şi să-mi dea sfaturi: „Pune picior peste picior. De ce-ţi tragi rochia? Ai genunchi frumoşi. Genunchi rotunzi, plinuţi…”</p>
                  <p rend="justify">Nu înţelegeam de ce-mi dă Giulia toate amănuntele astea dezgustătoare. Mi-era silă. Abia scăpasem de confidenţele familiei Dolin.</p>
                  <p rend="justify">—  Mirona, adu-ţi aminte de scenele din filmele americane, în care directorul de varieteu angajează actriţe. Ei bine, aşa mă măsura, mă cântărea soţul meu, potrivindu-şi ochelarii, umezindu-şi buzele, mângâindu-şi mustaţa. Apoi a venit lângă mine şi a început să-mi umble cu degetele pe picioare. „Îmi plac ciorapii, mi-a spus, îţi strâng bine gambele.” Şi, spre uluirea mea, m-a întrebat: „Cum te cheamă?” Îmi pierise graiul, dar el dădea ochii peste cap, visător. „O să-ţi spun Dolly, îţi place?” Am vrut să strig, dar, ca într-un coşmar, simţeam că nici un sunet nu-mi va ieşi din gâtlej, că am amuţit. Am vrut să mă ridic, dar el, cu o energie, cu o insistenţă neaşteptată, m-a ţinut pe loc. Cu o mână îmi strângea braţul, îi simţeam verigheta rece, cu cealaltă îmi mângâia picioarele. „Ce vrei să-ţi cumpăr? mă întreba. O să capeţi un cadou ori de câte ori ai să vii îmbrăcată aşa. Şi mai multă pudră, Dolly, ne-am înţeles? Şi mai parfumată! O să-ţi iau o voaletă mai deasă. Să-ţi văd numai gura. Picioarele şi gura. Îţi plac banii, Dolly? Îţi plac, nu-i aşa? Aşa sunteţi toate… Vă plac banii. O să-ţi dau bani de câte ori ai să vii la mine, aici, o să te cumpăr, oricât de scumpă ai să fii.”</p>
                  <p rend="justify">—  Giulia, taci! Te rog, taci!</p>
                  <p rend="justify">Fără să ştiu de ce, m-am repezit să deschid fereastra, deşi era deschisă… Fumul care se ridica dintr-un muc de ţigară zvârlit în scrumieră era singura realitate de care mă legam ca să mă încredinţez că nu visez. Ce legătură aveau toate astea cu tenebrele casei bătrânei Caţian? De ce mă gândeam la scrisoarea străbunicului Miron către Fana şi de ce mi se părea că acum aş putea s-o reconstitui… Voiam să ies în stradă, să umblu mult, să mă dezmeticesc, aerul curat să mă împrospăteze, şi totuşi o curiozitate bolnavă mă ţintuia pe loc şi mă îndemna să ascult mai departe.</p>
                  <p rend="justify">—  Mi-am dat seama că sunt în mâinile lui, continuă Giulia vorbind mai rar. Nu ştiu dacă ţi l-am descris. Capul mare, picioare scurte şi mici, pielea lăptoasă, ochii ca oţelul de reci şi de vineţi, tuns chilug, aşa că nu mai ştii dacă e chel sau tuns, blond sau alb. Nasul lung, subţire, o mustaţă mică, buze subţiri, mâini mici, foarte albe, transparente. De o extremă eleganţă, o ridicolă eleganţă. O voce hotărâtă, care ordonă, care impune. Nu mă lua în braţe decât în birou, îmbrăcată, pe canapea… Ceea ce mă îngrozea şi mă exaspera erau nişte umbre care se mişcau la fereastră. Exista o scară din dos, care avea o fereastră spre curtea de lumină şi spre birou. Crispată, îmi concentram privirea într-acolo, iar el îmi şoptea: „Dacă ne-ar vedea cineva, ce-ar fi? Ça nous coűte şi peu, et ça leur fait tant de plaisir! 24 N-ai vreo prietenă care ar vrea să vină aici cu tine? Îi voi face un cadou. O brăţară, o broşă…”</p>
                  <p rend="justify">—  Taci, Giulia, te rog! Isprăveşte!</p>
                  <p rend="justify">—  Totuşi, vrei să fii scriitoare, Mirona… De ce ţi-e frică de viaţă?.</p>
                  <p rend="justify">—  Asta nu e viaţă, Giulia, astea sunt canalele prin care se scurg lăturile ei.</p>
                  <p rend="justify">—  Poate. Dar noi în lăturile astea trăim. Nu-ţi cunosc viaţa. Iartă-mă. Nu ştiu cum e la voi, dar aici totul se cumpără şi totul se vinde. Bărbatul meu îmi dădea bani numai când veneam la el în birou, îmbrăcată în negru, şi atunci sume mici, ca să am nevoie să-l vizitez mai des. La Davos se face sport; aveam nevoie de un costum de schi, de bocanci, de un pulover. Bărbatul meu îmi cumpăra numai voalete, ciorapi, pantofi cu tocuri înalte. În loc de schiuri, un lănţişor de aur, să-l port la gleznă. Face mici chefuri intime cu vizitatorii în trecere prin sanatoriu. Mă îndeamnă să beau şi-i place să urmărească pe chipurile bărbaţilor dorinţa pe care o suscit. Atunci mă cheamă la el în birou… Într-o seară, am refuzat să mă duc. M-am furişat pe terasă. Un bărbat privea munţii. M-a întrebat de când sunt în sanatoriu. Nu ştiu de ce am simţit nevoia să-i spun: „Nu sunt bolnavă. Mi s-a întâmplat o nenorocire mai mare… M-am măritat”. „Sunteţi în călătorie de nuntă?” „Nu, sunt soţia directorului acestui sanatoriu.” În clipa aceea apăru soţul meu… „Giulia, mi se pare că ai stat destul pe terasă. E frig…” „Nu e frig, ţi se pare.” „Aici, în sanatoriu, când mi se pare mie că cineva e bolnav, e bolnav… Şi când mi se pare că moare, moare…”</p>
                  <p rend="justify">Şi în timp ce continua să-mi răsucească mâna, să mi-o strângă ca un cleşte, se înclină în faţa străinului şi mă luă cu el. În biroul lui, a închis uşa calm, şi mi-a tras o palmă, apoi, sălbatic, m-a trântit pe canapea. Luminile erau toate aprinse; prin fereastră, mi se părea că străinul acela priveşte… „Ţi-e frică să nu ne vadă… Am să-l aduc eu să vadă”, gâfâia bărbatul meu.</p>
                  <p rend="justify">—  Nu înţeleg, Giulia, de ce înduri toate astea? De ce nu fugi? În sfârşit, cum poţi să te întorci acolo? Nu trebuie…</p>
                  <p rend="justify">—  Tocmai asta am vrut să aud. Îmi dau seama de cruzimea fiecărui cuvânt, de mocirla pe care am îndrăznit să ţi-o arăt, dar n-aveam cui să-i vorbesc şi nu mai puteam să tac. E mai bine de un an de când tac. Trebuie să înţelegi personajul cu care trăiesc, ca să poţi să-mi dai un sfat. Am minţit destul, nu mai pot. Chiar şi aici, de când am venit, mint într-una. Adevărul e că am fugit de acolo şi nu mai vreau să mă întorc. Şi Giulia izbucni într-un hohot de plâns. Iată mirajul după care am alergat, iată castelul fermecat pe care l-am căutat. Era din cărţi de joc…</p>
                  <p rend="justify">Cărţile de joc erau acum la pământ.</p>
                  <p rend="justify">—  Totuşi, Giulia, trebuie să existe un colţ de lume în care viaţa e frumoasă. Fericirea trebuie să existe. Sau poate e nevoie de un potop, de un cutremur, de nişte mâini uriaşe care să zgâlţâie globul, şi totul să înceapă din nou…</p>
                  <p rend="justify">Mi se părea că am găsit sfârşitul romanului.</p>
                  <p rend="justify">Le vedeam pe bătrâna Caţian, pe mama şi mătuşile mele, pe sărmana Lavinia fugind care-ncotro, căutând să salveze ce se mai putea, dar luând, ca de obicei când oamenii îşi pierd capul, tot ce e mai nefolositor: instrumentul de înfundat sticle de bulion, fierul de frezat, cuţitele de peşte, un binoclu, roşul de buze. Singura care deschide ferestrele larg şi ochii mari ca să privească prăpădul e Mirona. Numai ea va dori să culeagă şi ultimele aspecte de viaţă în speranţa că, cine ştie, dacă nu se năruie lumea, va putea să le folosească în cartea ei.</p>
                  <p rend="justify">—  Giulia, acum văd, acum ştiu cum se va termina romanul meu. Un cutremur… Pământul va pârâi din încheieturi…</p>
                  <p rend="justify">În clipa aceea ne-am pomenit cu Jacquot. Ce curios că nu i-am auzit paşii!</p>
                  <p rend="justify">—  Credeam că Gian e aici, începu cu totul firesc. În camera lui se vede că a fost mare zaiafet. Unul sforăie, altul varsă. El, nicăieri! Dar, mai întâi, bună dimineaţa! Am găsit uşa deschisă. Şi acolo, şi aici. De obicei o uitaţi descuiată numai când plecaţi de acasă.</p>
                  <p rend="justify">—  Ce faci, Jacquot, bătrânule! Jacquot? Jacquot! repeta Giulia, cu vocea înecată, şi-l săruta pe amândoi obrajii.</p>
                  <p rend="justify">—  Sunt neras, dar îmi pare bine că am picat la timp ca să împiedic un cataclism. Un cutremur.</p>
                  <p rend="justify">—  Pentru sfârşitul romanului meu văd foarte bine un fenomen cosmic, un cutremur…</p>
                  <p rend="justify">—  De ce nu o revoluţie, Mirona? O simplă revoluţie.</p>
                  <p rend="justify">Ochii lui albaştri parcă aduceau tot seninul lumii în casă.</p>
                  <p rend="justify">—  Şi Revoluţia Franceză ce a schimbat? întrebă Giulia.</p>
                  <p rend="justify">—  Revoluţie burgheză. N-a mers până la capăt. S-a oprit la mijlocul drumului, a acceptat compromisul. Şi aşezându-se pe marginea mesei: Nu întâmplător… Degeaba surâzi, Mirona, de câte ori auzi „nu întâmplător”. Ei bine, nu întâmplător te gândeşti că-i nevoie de un cutremur. Îţi dai seama că trebuie să se schimbe ceva radical, şi asta e bine. Aşa nu se mai poate. Munca a milioane de oameni nu poate fi culeasă şi stoarsă de câteva mâini hrăpăreţe. Muncitorii de azi nu mai sunt sclavii care au ridicat piramide pentru faraoni şi au tras la galere, sunt oameni conştienţi de forţa lor, solidari prin efortul lor comun, prin truda lor, prin nevoile şi aspiraţiile lor.</p>
                  <p rend="justify">Jacquot se plimba prin odaie şi privea peste capetele noastre de parcă vorbea la un miting.</p>
                  <p rend="justify">—  Nu cărăm după noi nici o ciozvârtă din viţelul de aur. Nu avem de aruncat peste bord decât sărăcia. Nu moştenim nimic şi n-avem altă avere decât braţele noastre. Dacă le încrucişăm, nu mai mişcă nici un tren, nu se mai aprinde lumina, nu mai curge apa, se opresc în drum scrisorile de amor…</p>
                  <p rend="justify">—  Jacquot, de ce nu mă iei la uzină la Caudron?</p>
                  <p rend="justify">—  Vrei să-i vezi pe muncitori de aproape, Mirona?</p>
                  <p rend="justify">Şi Jacquot râse, zgomotos, sănătos, cum avea obiceiul.</p>
                  <p rend="justify">—  Crezi că sunt expuşi acolo ca manechinele în Muzeul Grévin? Dacă vrei să-i vezi, uită-te la mine. Dacă vrei cu adevărat să-i cunoşti, îţi găsesc poate o îndeletnicire acolo. Cum i-am găsit şi Giuliei altădată… Numai să nu dai bir cu fugiţii. Ia spune, Giulia, unde ai zburat şi cum e în colivie? Ce ţi-a venit să te închizi într-un sanatoriu? Aş fi înţeles dacă ai fi fost medic, soră de caritate sau dacă ai fi avut nevoie să culegi material de roman, ca Mirona, dar aşa, numai ca să devii, doamna doctor”… Vezi, că dacă divorţezi îţi pierzi „doctoratul”.</p>
                  <p rend="justify">Nu ştiam cum să-l opresc. Giulia avea pleoapele roşii, ochii uscaţi, era palidă, obosită, ca după o noapte albă.</p>
                  <p rend="justify">—  Dar ce-i cu voi, n-aţi dormit? Totuşi, n-aveţi aerul să fi luat parte la sindrofia de jos… V-aţi făcut confidenţe? Mirona e ca un fluture: strânge polenul de pe orişice floare. Şi tu, Giulia, trebuie să fii un caz interesant, o floare rară. Dar şi eu sunt curios… Când am auzit că ai rămas acolo, mi s-a părut original. Oamenii intră în spitale, în sanatorii, ca să se vindece, şi sunt bucuroşi să scape, să plece, să reintre în viaţa normală. Tu ai intrat sănătoasă şi, cum s-ar zice, te-ai legat la cap fără să te doară. Înţeleg să-ţi iei o traistă în spinare, să pui înăuntru un codru de pâine şi să te caţări pe munţi. O pată albă într-o poiană însorită, un sanatoriu, hai până acolo, îl vizităm şi plecăm mai departe. Dar să rămânem?. Ce perversitate!. Nici o pasăre nu intră de bunăvoie în colivie, nici un animal nu intră de bunăvoie în cuşcă, dar încă un om să-şi caute singur gratiile! E contra naturii…</p>
                  <p rend="justify">Simţeam nevoia s-o apăr pe Giulia.</p>
                  <p rend="justify">—  Jacquot, eşti într-o vervă demnă de un mare miting. Viaţa e mai complexă totuşi…</p>
                  <p rend="justify">—  Jacquot are dreptate, suspină Giulia, aprinzând de la mucul ţigării altă ţigară.</p>
                  <p rend="justify">—  Resemnarea e şi ea specific burgheză. Lisandra era făcută din alt aluat.</p>
                  <p rend="justify">—  De când am venit, aud mereu Lisandra. La urma urmei, dacă nu era îndrăgostită de Octav, crezi că pleca? întrebă Giulia.</p>
                  <p rend="justify">—  Nu ştiu dacă a înţeles de la început că apărând Spania împotriva fasciştilor îşi apără propria ei ţară, propriul ei cămin. Dar, odată acolo, ce extraordinară şcoală a patriotismului şi a eticii, ce lecţie a solidarităţii!</p>
                  <p rend="justify">—  Şi dacă aş vrea să plec şi eu?</p>
                  <p rend="justify">Giulia rosti atât de repede şi de firesc aceste cuvinte, încât Jacquot se opri din mers şi o privi drept în faţă.</p>
                  <p rend="justify">—  Spune, Jacquot m-ai ajuta? Am auzit că e nevoie de şoferi, eu conduc bine maşina. Ai spus singur că n-are importanţă din ce motive pleci… Voi îi utilă, asta ajunge, pe cât înţeleg. Vrei să mă ajuţi? Am auzit că ai ajutat şi pe alţii.</p>
                  <p rend="justify">Jacquot rămase descumpănit o clipă. Voia parcă să câştige timp înainte de a răspunde.</p>
                  <p rend="justify">—  Înseamnă că lucrurile nu prea merg în colivie, Giulia.</p>
                  <p rend="justify">—  Acolo nu mă mai întorc, Jacquot e tot ce pot să-ţi spun. Fără alte explicaţii.</p>
                  <p rend="justify">—  Şi romanciera ţi-a dat această soluţie romantică? Văd că e inspirată. Pentru sfârşitul romanului a născocit un cutremur.</p>
                  <p rend="justify">Şi, poate pentru a ocoli răspunsul pe care-l aştepta Giulia, mi se adresă mie:</p>
                  <p rend="justify">—  A fost un cutremur celebru la San Francisco, micuţa mea Mirona, şi cred că-ţi dai seama că n-a folosit la nimic. Dar a fost un alt cutremur, în octombrie 1917, care a zguduit lumea. Oamenii cu mâinile lor au zguduit pământul. L-au răscolit până în temelie, pentru pace şi pâine, pentru dreptate. Dar nu ca să vă spun toate astea am venit aici la cinci dimineaţa. Vă cer iertare, clasicul de cinq ŕ sept e după amiază, ştiu. Dar eu am pornit cu altele. Am nevoie de o maşină de scris, de două, trei dacă se poate. Chiar vechituri; le pun eu la punct. Am organizat un important serviciu de poştă. Voluntarii trebuie să indice o adresă unde să poată primi corespondenţa. Altminteri, numai faptul că rudele expediază scrisori în Spania şi primesc scrisori de acolo e destul ca să fie persecutate şi chiar arestate în aşa-zisele „ţări democrate”. Voi sunteţi prieteni cu Roger Dolin. Pentru el nu-i mare lucru să mai facă rost de o maşină de scris şi chiar de mai multe. Giulia, tu cunoşti câteva limbi şi ne-ai putea fi de folos dacă vrei.</p>
                  <p rend="justify">—  La sanatoriu la Davos am învăţat să fac injecţii, pansamente… Şi să conduc maşina. Ştiu că e nevoie de şoferi. Am auzit la radio: Los choferes, los choferes, şi m-am gândit: E nevoie de şoferi, de brancardieri. Nu ţin la viaţă, Jacquot.</p>
                  <p rend="justify">—  Mulţi au vorbit ca tine. Dar azi, când îi transportă pe răniţi printre măslini, prin pădurici, printre gloanţe, când îi poartă în spate şi se luptă cu moartea, înţeleg ce preţ are viaţa.</p>
                  <p rend="justify">Puţin după plecarea lui Jacquot, Gian apăru cu o telegramă în mână şi i-o întinse Giuliei.</p>
                  <p rend="justify">—  Citeşte!</p>
                  <p rend="justify">—  Tatăl vostru a înnebunit. Vrea să divorţeze. Vino urgent. Fany. Ei, ce ziceţi, după douăzeci de ani! Nu sunt adorabili, porumbeii?</p>
                  <p rend="justify">—  De unde ştie că Giulia e aici?</p>
                  <p rend="justify">—  Habar n-are. Dar, fie că mi se adresează mie, fie Giuliei, întrebuinţează pluralul: tatăl vostru, din cauza voastră, nerecunoştinţa voastră, voi sunteţi de vină. Totuşi, vezi, mă cheamă numai pe mine: „Vino urgent”.</p>
                  <p rend="justify">Giulia nu părea tulburată de conţinutul telegramei.</p>
                  <p rend="justify">—  Nu-i prima dată că „divorţează”.</p>
                  <p rend="justify">—  Unde ai fost, Gian? Te-a căutat Jacquot.</p>
                  <p rend="justify">—  Le-am condus pe gemene până acasă. Locuiesc la dracu-n praznic. Pe Marele-eunuc nu l-am putut urni. Doarme şi acum. Pictoriţa a băut până a apucat-o o criză de ficat. Nu-i prieşte băutura. Roger s-a dat la mine şi l-am plesnit. Ce voia Jacquot?</p>
                  <p rend="justify">—  Are nevoie de o maşină de scris. Dacă îi putem procura două, trei, cu atât mai bine.</p>
                  <p rend="justify">—  Pentru Roger e un fleac, spuse Giulia. Totuşi, dacă citeşte Action française25, înţeleg în ce ape se scaldă.</p>
                  <p rend="justify">—  Se scaldă în toate apele, şi ca să-i facă o figură bătrânului rechin, e în stare de orice. Dar ce-i, Giulia, ce-i cu voi? Nu arătaţi prea strălucit. Credeam că o să vă amuze telegrama. Nu ştiu dacă-ţi dai seama, Mirona, de hazul acestui text: „Tatăl vostru a înnebunit. Vrea să divorţeze”.</p>
                  <p rend="justify">—  Câţi ani are Fany? am întrebat, nu pentru întâia dată.</p>
                  <p rend="justify">—  Mulţi, dar nu-i poartă pe toţi deodată…</p>
                  <p rend="justify">Giulia şi Gian au plecat la Monaco.</p>
                  <p rend="justify">„Să-i spui lui Jacquot, m-a rugat Giulia cu o emoţie care o împiedica să vorbească, să-i spui că în câteva zile mă întorc. Apoi, când trenul se puse în mişcare: să ştii că Gian te iubeşte.”</p>
                  <p rend="justify">Nu pot să uit strângerea de mână, intensitatea privirii lui Gian, o privire care ar fi putut să clatine munţii, tremurul uşor al buzelor, aşteptând o încurajare.</p>
                  <p rend="justify">În liniştea nopţilor, aud ca un ecou îndepărtat: „Să ştii că Gian te iubeşte…”</p>
                  <p rend="justify">Şi totuşi, nu pot să cred că am luat într-un timp atât de scurt locul Lisandrei, şi în ce mă priveşte, undeva în străfunduri mai stăruie nădejdea absurdă că firul rupt la Veneţia se mai poate înnoda…</p>
                  <p rend="justify">În sfârşit, după multă aşteptare, o scrisoare:</p>
                  <p rend="justify">Mirona dragă, acasă după cum era de aşteptat, atmosfera e irespirabilă. De divorţ nu se mai vorbeşte, dar ghearele sunt tot timpul afară din teacă. „Tinerii” miaună, mârâie; la bază, tot gelozia. Poţi să-ţi închipui, la vârsta lor!. Căci dacă nu ştiu câţi ani are Fany, tata va împlini 50 în curând.</p>
                  <p rend="justify">Dacă am zăbovit atât e fiindcă am vrut să mă adun pentru o lungă scrisoare. Dar prefer să-ţi vorbesc de vive voix26. Îmi lipseşti, Mirona. N-ai vrea, să faci o săritură până aici? Prezenţa ta ar fi poate o destindere pentru toţi, iar mie mi-e necesară ca aerul şi apa. Ce zici, te lasă Ştefan?</p>
                  <p rend="justify">Era o glumă obişnuită între noi. De câte ori venea să mă ia la un spectacol sau la o plimbare, Gian mă tachina: „Ce e, Mirona, de ce şovăi, nu te lasă Ştefan?” Iar eu răspundeam: „Cred că Ştefan îmi dă voie, dar ce facem cu Lis?”</p>
                  <p rend="justify">Azi după ce mi-am luat nişte solduri de la Lanvin – o ţesătură de în în culoare naturală, lucrată cu arabescuri bleu-pal şi negru, şi un jersey de lână pe acelaşi fond de nisip cu romburi corail – l-am întâlnit pe Jacquot. Nu mi-aş fi închipuit niciodată că tocmai el îmi va da adresa unei croitorese. Ba chiar va accepta să mă conducă.</p>
                  <p rend="justify">—  E o refugiată din Germania. Să stai de vorbă cu ea, Mirona, să pipăi o rană adevărată. Şi sunt azi milioane de răni…</p>
                  <p rend="justify">Plouase. Cerul curat era împodobit de un curcubeu imens.</p>
                  <p rend="justify">Pe o stradelă îngustă, murdară, o femeie grasă, în faţa unei barăci de legume şi fructe, cu obrazul congestionat, striga:</p>
                  <p rend="justify">—  Ei, madame, ai uitat să mă întrebi, dacă m-am culcat cu bărbatul meu în noaptea asta! Apoi către noi, arătând-o cu degetul: O vedeţi, aia măruntă, plinuţă, cu tocuri înalte, aia cu pălăria cu pană, care îşi leagănă şoldurile? M-a întrebat cât costă kilogramul de cireşe, de sparanghel, salata, şi după ce i-am răspuns frumos la toate întrebările, m-a întrebat de o croitoreasă şi a plecat fără să cumpere nimic. Sales bourgeois! 27 Mai rămânea să mă întrebe dacă m-am culcat cu bărbatul meu…</p>
                  <p rend="justify">—  Şi de fapt, cum a fost? zâmbi Jacquot.</p>
                  <p rend="justify">—  Perfect.</p>
                  <p rend="justify">—  Las', c-o ajungem din urmă şi-i spunem noi, o linişti Jacquot.</p>
                  <p rend="justify">—  Sales bourgeois… mârâi femeia.</p>
                  <p rend="justify">După alţi câţiva paşi, am intrat într-un bistrou din colţul străzii şi am trecut printr-o sală unde jucau biliard doi tineri fără haină, cu mânecile suflecate. O fată brună, cu bluză galbenă şi fustă strâmtă neagră, cu părul tuns băieţeşte, foarte fardată, căsca urmărind loviturile. Am trecut printr-o uşă şi am dat de o scară cu miros de pivniţă şi mucegai. De acolo am ieşit într-o curte mizeră, cu lăzi de gunoi în descompunere. Mi-am pus batista la gură, mi-am astupat nasul. Pe o sală îngustă, cu o maşină de gătit, o femeie însărcinată stătea de vorbă cu o fetiţă de vreo şase ani, care, deşi foarte slabă, ţinea în braţe un copil.</p>
                  <p rend="justify">—  Băiatul e al meu, spuse femeia, cu adâncă tristeţe. Nu ştiu ce să-i mai fac să-i treacă eczema. La început i-a ieşit o bubă cât un bob de mazăre. Nu ştiu cum de s-a întins, că i-a căzut părul. Fetiţa e a unei vecine…</p>
                  <p rend="justify">—  Mama e dansatoare, şi arătându-ne picioarele slabe ca nişte beţe; şi eu ştiu să dansez.</p>
                  <p rend="justify">Spre mirarea mea, în uşa care se deschise apăru pana pălăriei pe care ne-o arătase precupeaţa de fructe. Cucoana aceea plinuţă, cu spatele la noi, vorbea ascuţit:</p>
                  <p rend="justify">—  Auzi, nu mai ai voie nici să întrebi cât costă un kilogram de mere. Doar n-o să mă car tocmai de aici cu zarzavaturi şi fructe. Am vrut numai să văd dacă-i mai ieftin ca în centru. La revedere, madame Hölden! Ce păcat că n-ai telefon! La revedere!</p>
                  <p rend="justify">Camera în care am intrat avea un luminator. Uşa, cu oglindă, a unui dulap era astfel aşezată, ca lumina să cadă pe ea. O canapea cu un picior rupt şi droturi umflate rămânea, ca şi garderobul căruia îi lipsea uşa, în umbră. Mai erau vreo două scaune de lemn, din acelea de bucătărie, şi un fotoliu din care ieşeau paiele. Mi-era inima strânsă şi-mi era ruşine de pachetul pe care scria cu un fel de indecenţă „Lanvin”.</p>
                  <p rend="justify">Doamna Hölden îmi surâdea blând. Parcă voia să-mi dea curaj. Avea o figură osoasă. Adânciturile sub pomeţi făcuseră poate altădată farmecul acestui chip; acum scobitura din dreapta şi cea din stânga voiau parcă să se întâlnească. Fruntea excesiv de largă, tăietura ochilor căprui o făceau să semene cu o fotografie a celebrei Marie Curie.</p>
                  <p rend="justify">—  Aveţi nevoie de rochii chiar săptămâna asta? m-a întrebat.</p>
                  <p rend="justify">Era atât de trist glasul ei, încât am spus stânjenită:</p>
                  <p rend="justify">—  Numai dacă se poate. Nici nu ştiu dacă plec. Nu sunt hotărâtă.</p>
                  <p rend="justify">—  Totul depinde de reuşita acestor rochii, de forţa lor de seducţie, zâmbi Jacquot ironic.</p>
                  <p rend="justify">Şi îmi explică de unde să iau la plecare metroul.</p>
                  <p rend="justify">—  Vi le croiesc chiar acum, spuse doamna Hölden, cred că ştiu ce vi se potriveşte. Am să vă arăt câteva schiţe. Numai dacă vreţi să rămâneţi aici până vi le croiesc şi vă fac prima probă.</p>
                  <p rend="justify">Jacquot îşi luă rămas bun…</p>
                  <p rend="justify">N-am mai plecat la Monaco. Banii pe care îi aşteptam de acasă nu mi-au sosit. Scrisorile lui Gian continuau să fie pline de reticenţe. Părea copleşit de necazuri. „Soţul Giuliei a trimis un ultimatum: sau se întoarce imediat sau divorţează. Colac peste pupăză, tata are ceva la inimă. Nimic grav deocamdată, dar medicii i-au interzis să fumeze şi e foarte nervos…”</p>
                  <p rend="justify">Într-o altă scrisoare, Gian mă anunţa că Giulia, care se împrietenise cu un grup de tineri fugiţi din Italia fascistă, a plecat într-o plimbare mai lungă pe mare cu un iaht. „Probabil că vor încerca să ajungă în Spania. Tata e supărat cum nu l-am văzut niciodată. Fany pregăteşte valizele. Convingerea ei e că în orice împrejurare (nu numai în dragoste) cea mai bună soluţie e fuga. Avem o cabană în munţi, unde ne ducem de obicei vara, la Casita Couloubroux. Tatei i-ar face bine să plecăm, şi nu pot să-l las. Altfel, m-aş întoarce numaidecât, Mi-e dor de tine, horriblement „dor”.”</p>
                  <p rend="justify">Septembrie, 1937</p>
                  <p rend="justify">E  târziu? Abia zece… „E târziu, zece ceasuri, hai copii la culcare”, spunea tanti Marie când pendula bătea de trei ori cucu, de zece ori pitpalac. În fiecare seară, de îndată ce ultimul pitpalac înceta, auzeam aceleaşi cuvinte… „E târziu, zece ceasuri…”</p>
                  <p rend="justify">Formula era a bătrânei Caţian, ca şi pendula care împarte timpul, ca şi casa cu tot ce-i aparţine, cu sunetele ei care transmit spaime, fiori, ca şi mirosul de naftalină, gutui, levănţică, mere uscate şi mucegai. Se aude foşnetul ziarului. Tata îl împătureşte. Igliţele Neneii sunt lăsate să cadă în cutia de metal, romanul de Maupassant se închide, după ce mama i-a pus semnul de carte – lucrat în gobelin, cu margini şi franjuri de piele vişinie. Gesturile sunt toate puţin obosite, fiecare ştie că mai are un răgaz de un sfert de oră şi cu toţi se gândesc: „Unde e Mirona acum? Cine ştie ce viaţă destrăbălată duce…” Dar fiecare imaginează altfel, şi nu fără invidie, viaţa mea desfrânată.</p>
                  <p rend="justify">După ani în care închipuirea, curiozitatea şi poate invidia se suceau în jurul acelui personaj legendar care a devenit Fana, iată-mă luându-i locul. „Unde-i Mirona acum?” Pendula răspunde: Pitpalac! A mai trecut un sfert de oră… Ultimul… Căci chiar dacă cineva s-a ridicat mai înainte, aşteaptă, căutându-şi de lucru, această ultimă bătaie a pendulei: pitpalac… Sufrageria e părăsită de toată lumea. Pentru familia mea, a mai trecut o zi. Pentru mine începe o noapte în care voi scrie până în zori…</p>
                  <p rend="justify">Veşti de acasă. Scrisoarea e de la Mitzi. În sfârşit s-a spart buba. Mătuşile mele au aflat că nu locuiesc la madame Janine, ci „într-o mansardă nenorocită”, şi că îmi fac de cap cu nişte „haimanale”; fata lui Drăgan (Marta), un dansator mexican (Gian seamănă destul de bine cu un astfel de personaj), nişte nespălaţi care fac politică (despre asta oricine poate fi bănuit, şi mai ales Jacquot), nişte dansatoare negrese (gemenele din Réunion sunt la fel de oacheşe şi nostime ca Joséphine Backer). Mama e supărată că nu am luat lecţii de pian, iar bătrâna mă ameninţă că mă dezmoşteneşte dacă nu mă întorc până la Anul nou.</p>
                  <p rend="justify">Singurul refugiu sunt caietele mele. Dar pereţii devin parcă din zi în zi mai subţiri. Tudor – Marele-eunuc – şi prietenii lui ascultă toată noaptea posturile de radio. Aş vrea să scriu despre flori, despre stele, despre vacanţele petrecute la Râşnov, rătăcirile mele pe potecile munţilor când eram copil, la Sinaia, şi aş vrea să reiau capitolul Fana. Dar în liniştea nopţii aud: „Brigada XI-a a respins între Quijorna şi Brunete, opt atacuri”. În zorii zilei aud: „Fasciştii reocupă Brunete…” Mi se pare că văd miriştile arzând, pleoapele îmi ard, exploziile mă asurzesc şi în vâlvătăi uriaşe apar când Lisandra, când Octav, când Giulia…</p>
                  <p rend="justify">Drama Heddei Hölden nu mă lasă să dorm. Refugiată din Germania. Soţul ei a fost ridicat într-o noapte şi dus într-un lagăr. Apoi au fost închişi ea şi băieţelul lor, Kurt, fiindcă au încercat să-i trimită o valiză cu lucruri de schimb. Acolo au luat legătura cu un grup care se pregătea să evadeze… Moartea lui Kurt a fost un ghinion.” Copilul a alunecat de pe frânghie de la o înălţime mică şi s-a lovit la frunte. O lovitură nenorocită. Când l-a ridicat în braţe, nu şi-a dat seama. E adevărat că i s-a părut foarte greu, dar poate fiindcă ea era foarte slăbită. Şi apoi, băieţelul era mare pentru cei nouă ani ai lui. Era fericită că n-a ţipat când a căzut şi că luna se ascunsese în nori. A început să fugă cu copilul în braţe, luna îi urmărea printre nori, se ţinea după ei, parcă voia să-i prindă. Mai târziu şi-a dat seama că nu bătea inima copilului, ci a ei, numai a ei… Despre clipa când a descoperit că băiatul era mort nu vorbeşte. Şase luni a stat internată într-un sanatoriu în Belgia.</p>
                  <p rend="justify">Pe prima pagină a unui caiet din '38 găsesc foarte sumar descris revelionul.</p>
                  <p rend="justify">Picnicul era organizat în atelierul Martei, în mansarda casei Dolin. Un panou reprezenta Târgul de fete de pe muntele Găina. Altul: Căluşei la târgul Moşilor. Marele succes al serii au fost sarmalele Martei şi o mămăligă răsturnată – ca la ţară – pe o masă rotundă şi scundă. Eu n-am reuşit să pregătesc decât nişte ochiuri româneşti. Gian, italian după mamă, a adus macaroane într-un cazan şi pretindea că poate să le prepare în treizeci de feluri. Era un picnic internaţional, şi costumele trebuiau să sugereze colţul de lume de unde venea fiecare. Locurile în jurul mesei au fost trase la sorţi şi bănuiesc că Violine a măsluit biletele ca să-l aibă pe Gian lângă ea. Se apropia miezul nopţii şi mă plictiseam lângă un frumos turban de maharadjah, când Gian, cu ochii pe tavan, strigă:</p>
                  <p rend="justify">—  Cutremur!</p>
                  <p rend="justify">Cât ai clipi, maharadjahul dispăru, şi Gian se afla lângă mine. Violine, care înţelesese farsa, îşi aruncă boneta frigiană, vrând să-l lovească pe Gian, dar nimeri în tortul de frişcă, pe care tocmai îl aducea un tânăr american, costumat în Charlot. Aşa începu Anul nou şi povestea de dragoste dintre mine şi Gian.</p>
               </div>
               <div type="div3" rend="P6">
                  <head>CAPITOLUL VI</head>
                  <p rend="justify">ÎN CĂUTAREA FANEI.</p>
                  <p rend="justify">August, 1938</p>
                  <p rend="justify">Traversam Franţa în compartimentul de a treia. Alături de mine – o învăţătoare cu soţul ei, tot din învăţământ, pensionar.</p>
                  <p rend="justify">—  Căldura nisipului îi face bine… Din cauza reumatismelor căpătate în tranşee… are nevoie de soare şi plajă.</p>
                  <p rend="justify">Capul bărbatului moţăia pe umărul ei. Îl mângâia: Mon petit… „Copilul meu”… Apoi îl întreba cu vocea alintată, arătându-i o salcie:</p>
                  <p rend="justify">—  Ce-i asta?</p>
                  <p rend="justify">El tăcea. Moţăia.</p>
                  <p rend="justify">—  Mais allons réponds, mon cher. C'est un saule n'est-ce pas, saule-parasol. Allons répčte: saule-parasol28. Iar către mine: E încăpăţânat, e tăcut. De când s-a întors din război, e rău.</p>
                  <p rend="justify">Vorbea aşa ca şi când războiul ar fi fost ieri, şi nu cu douăzeci de ani în urmă. Apoi, neaşteptat:</p>
                  <p rend="justify">—  Dumneata crezi într-un al doilea război? Eu nu cred. Cine-şi va mai lăsa copilul să plece?. Bărbatul e şi el un copil. Cine mai poate dori un război?</p>
                  <p rend="justify">Femeia mângâia capul încărunţit al soţului ei, fruntea lui zbârcită. Omul moţăia. Şi răsfăţându-l mereu cu o tandreţe maternă:</p>
                  <p rend="justify">—  Eu pe al meu nu-l mai las, nu-l mai las, nu-l mai las…</p>
                  <p rend="justify">Mă gândeam la Hedda Hölden, care spera să-şi regăsească bărbatul. S-au iubit douăzeci de ani, dar au fost căsătoriţi numai zece, fiindcă Georg era pe atunci violonist, iar tatăl ei, mare avocat şi om cu principii, pretindea că asta nu e o meserie serioasă. Pentru ca să se poată căsători, Georg, care adora vioara, dar urmase şi Dreptul, a intrat în magistratură.</p>
                  <p rend="justify">Mama lui Georg era o cunoscută pianistă. Dădea concerte. Într-o bună zi, fără nici o explicaţie, s-a retras. Totuşi, în urma unor mari stăruinţe, a acceptat să cânte la o serbare cu scop filantropic. Pe scenă a fost huiduită. Se aflase că nu e ariană. Curând, prin legăturile ce le avea, a reuşit să plece în Elveţia. Câteva luni mai târziu, a urmat-o soţul ei, Georg. Hedda şi micul Kurt au rămas la Berlin. Într-o zi l-au dat afară din şcoală pe Kurt. Băiatul a venit acasă, cu năsucul roşu. Tremura tot. „Mamă, e adevărat că am o optime de sânge nearian? Ce înseamnă „sânge nearian”?”</p>
                  <p rend="justify">Hedda Hölden povestea croind materialul, însăilând rochia, fără o lacrimă.</p>
                  <p rend="justify">De ce îmi aminteam, după atâta timp, cum stăteam cocoţată acolo pe masă, cu rochia aceea care se desfăcea pe coapse, ca nişte evantaie alăturate, ca nişte cozi de păun, şi mă învârteam în faţa oglinzii prosteşte, ca o păpuşă cu arcul întors? „E poate neobişnuit procedeul, spunea Hedda Hölden. Îl am de la croitoreasa mea din Bonn. I se părea umilitor să stea în genunchi să potrivească lungimea. Clientele ei se urcau pe masă. Mie nu mi se pare umilitor dar cred că-i un sistem foarte bun ca să iasă tivul egal.”</p>
                  <p rend="justify">Trenul fugea, gonea, gâfâia. Eu mă vedeam şi acum în oglindă, singură în mijlocul acelei mizerii, cocoţată pe masă, cu braţele goale, îndepărtate, cu rochia umflată ca un abajur. O uitasem pe învăţătoare.</p>
                  <p rend="justify">—  Nu e numai reumatismul, a fost şi gazat. A avut un şoc nervos. Dar alţii n-au mai venit deloc. Eu am avut noroc, al meu e aici… Spune-mi, te rog, cine mai vrea război? Şi de ce? Cine are interes? Uite ce măcel e în Spania… Dumneata ce crezi despre neintervenţie?</p>
                  <p rend="justify">Niciodată nu m-am simţit atât de departe de Ştefan ca în lungul acestei călătorii. Dar şi pe Gian îl uitasem. Învăţătoarea îşi purta pe umăr, ca o greutate dragă, epava trecutului război. Hedda Hölden, croitoreasa, avea forţa de a trăi fără Kurt, încredinţată, că-şi va găsi bărbatul şi va trebui să-l mângâie de pierderea copilului lor. De ce mă întrebam după atâta vreme despre ce vorbeau atunci, ca două bătrâne, spălătoreasa şi fetiţa vecinei?! Culoarul acela întunecos se prelungea parcă în acest compartiment de tren, şi întrebări care mocneau demult cereau deodată răspuns. Cum iubeau aceste femei – învăţătoarea, Hedda Hölden, Lisandra – şi cum iubeam eu? De ce încurajasem iubirea lui Gian? De când, cum îl iubeam? Din noaptea Anului nou, când ne-am muiat buzele în acelaşi pahar de şampanie, ce-a devenit Ştefan? Şi de ce acum, când în faţa mea strălucea Mediterana topită într-o boare de argint în scânteierile albe ale soarelui, şi iahturile albe îţi luau ochii, de ce tocmai acum vedeam un şorţuleţ roz agăţat într-un cui, o lebădă fără picioare, cioburile unor globuri colorate, o fetiţă cu genunchii osoşi, un copil cu eczemă pe cap, şi iar faţa suptă a Heddei Hölden? Poate fiindcă învăţătoarea avea aceiaşi ochi trişti. Aceeaşi faţă uscată.</p>
                  <p rend="justify">—  Dacă nemţii au anexat Austria, înseamnă că vor un al doilea război… „Această perfidă politică burgheză, spunea Jacquot, ne duce la un al doilea război.” Şi iată, nemţii au anexat Austria. Trude va avea de suferit la fel ca Hedda Hölden? Nu… Nu…</p>
                  <p rend="justify">—  Iar război? mă întreabă învăţătoarea în şoaptă, zvonurile astea îi fac rău, îl enervează.</p>
                  <p rend="justify">Şi privirea i se aşterne ocrotitoare asupra bărbatului ei.</p>
                  <p rend="justify">Coasta de Azur, marea, ca un imens smaragd, cu lumina ei argintie, sonoră, trece o clipă prin faţa mea şi dispare. În locul a tot ce mă înconjoară apare strada copilăriei mele şi casa dărăpănată din colţ, unde, în subsol, locuieşte Trude, unde îmi iau rămas bun de la Trude. Şi iar stradela sordidă, cu dugheana cu fructe şi câţiva paşi mai încolo bistroul, o curte soioasă, scări şubrede, cu rampa ruptă. Coasta şi marea se luau la întrecere în risipa lor de albastru şi verde, în lumina lor de aur, argint şi smaragd. Iahturile, ca nişte imense lebede, apăreau somptuoase, sugerând o viaţă de lux fabulos, şi se îmbinau curios în mintea mea cu imaginea sărăciei în care o găsisem pe Marta, a mizeriei cartierului în care locuia Hedda Hölden, a nemulţumirii care mocnea în lume. Ochii obosiţi, de un calm tomnatic, ai Heddei Hölden. Şi privirea neagră, agitată, a învăţătoarei parcă îmi cereau socoteală, parcă mă întrebau; „Încotro? Unde te duci?” Şi mă împiedicau să fixez culori, sunete, vibraţii, să culeg acele schiţe care m-ar fi putut ajuta să reconstitui mai târziu, în tihnă, frumuseţea unor clipe de care, acum, nu mă puteam bucura.</p>
                  <p rend="justify">Învăţătoarea, obosită, aţipise, soţul ei avea ochii deschişi. Fiecare dintre ei a văzut din această călătorie alte frânturi de peisaj. Fiecare, pe rând, s-a odihnit. Numai eu eram blestemată parcă să stau la pândă ca o santinelă, în misiunea severă de a vedea tot ce se întâmplă dincolo de fereastră şi pe chipul celor dimprejur, în sufletul meu, veşnic nemulţumită.</p>
                  <p rend="justify">Mă încăpăţânam să ţiu ochii mereu deschişi, să nu pierd nimic din tot ce se depăna în faţa mea şi, cu o sete absurdă, încercam să captez ceea ce se desfăşura aproape la fel de mii de ani, fără să înţeleg ceea ce se întâmplă dincolo de privelişte, undeva mai departe şi mai adânc. Curioasă să ştiu ceea ce se schimbă în fiecare clipă, nu eram în stare să prind viaţa în ceea ce e esenţial, în raportul dintre întâmplări, în întrepătrunderea dintre evenimente, în ciocnirea dintre ele, în contradicţiile, în evoluţia şi dramatismul lor.</p>
                  <p rend="justify">Din când în când, învăţătoarea mă oprea din goana gândurilor:</p>
                  <p rend="justify">—  Aţi fost la Grasse? Nepotul nostru s-a însurat la Grasse cu nepoata unui fabricant de parfumuri. E rea şi zgârcită, dar ce să-i faci?! Au casă la Nisa. Honoré are nevoie de soare. Apoi apropiindu-se, îmi suflă în ureche:</p>
                  <p rend="justify">Brodez pentru ea un an întreg, toată noaptea brodez, tot anul, ca să ne ţină o lună gratis la mare. Honoré are nevoie de aer. Şi arătându-mi un iaht de neobişnuite proporţii: Cum fac unii să fie aşa de bogaţi? Din muncă, oricâtă economie ai face, n-ajungi să ai un iaht, nu-i aşa? Noi facem atâtea economii! Meaux e un orăşel liniştit.</p>
                  <p rend="justify">—  Meaux?. „Tatăl meu este fiul unui librar din Meaux.” Parcă aşa începuse Gian.</p>
                  <p rend="justify">—  Meaux este o mică localitate lângă Paris, preciză învăţătoarea.</p>
                  <p rend="justify">De acolo au plecat părinţii lui Gian ca să ajungă tocmai în Argentina, la Buenos-Aires, în casa ciudatei Fany. Îmi imaginam o casă învăluită în iederă şi o curte cu grilajul înalt… Fany era văduvă… A trăit la Constantinopole, în Grecia, Italia… Fana, bunica mea, a fugit în lume cu un grec frumos şi bogat şi nu se ştie pe unde a umblat, ce a devenit… Şi dacă ar fi una şi aceeaşi, pe lume ce s-ar schimba? Aproape că-mi venea să strig: „Şi dacă ar fi una şi aceeaşi, ce importanţă ar avea?!”</p>
                  <p rend="justify">—  Cine se bucură de toată frumuseţea asta? suspină învăţătoarea. Eu nu fac politică, dar asta nu mă împiedică să mă întreb. Când soţul meu zăcea în tranşee, alţii se plimbau pe Coasta de Azur… Câştigau bani, aveau iahturi…</p>
                  <p rend="justify">Aş fi vrut să fiu singură în compartiment, singură cu gândurile mele, şi totuşi nu puteam să nu mă întreb cine erau învăţătoarea şi soţul ei, ce brave Honoré, cum îl numea, mângâindu-l ca pe-un copil. „Vă puneţi din când în când întrebări, sunteţi în stare chiar de revolte, în discuţiile voastre din tren. Grozav vă place să discutaţi în tren… Mic-burghez, Mirona, e cineva care duce o viaţă fără orizont, fără revolte, fără pasiuni, fără ură, fără aspiraţii, fără luptă… Revoltele voastre – spunea Jacquot – nu se transformă în fapte, ci în văicăreli şi nostalgii…”</p>
                  <p rend="justify">Pe măsură ce călătoria se apropia de sfârşit, nemulţumirile mă prindeau ca într-o plasă. Îmi dădeam seama că din cele două Fane alcătuisem un al treilea personaj, singurul pentru mine autentic şi atât de împodobit cu tot ce făcea farmecul straniu al modelelor mele, încât oricare din ele nu mi-ar mai putea apărea decât despuiat, golit, ca o casă după ce a fost jefuită. Şi apoi, acest al treilea personaj pe cine ar mai interesa dacă focul din Spania s-ar răspândi în lume? Dar de ce să mă gândesc la un al doilea război, când e atâta soare, atâta lumină pe cer şi pe mare, când Mediterana îmi desfată ochii, mă cheamă?! Nu văzusem marea până la cincisprezece ani. N-o văzusem decât în filme, în cărţi poştale ilustrate, în expoziţiile de pictură. N-o auzisem decât în poemul simfonic al lui Debussy. Dar, când am împlinit cincisprezece ani, s-a făcut consiliu de familie, în cap cu bătrâna Caţian: alături a luat loc şi bunicul, mama şi surorile ei, tata şi Mitzi. Numai Lavinia şi cu mine nu aveam cuvânt în aceste împrejurări grave. Şi s-a hotărât că trebuie să văd şi eu marea. Atunci ne-am deplasat cu toţii, la Constanţa, (Numai biata Lavinia a rămas acasă.) Şi de pe terasa cazinoului mi s-a arătat marea: „Uite, Mirona, vezi, asta e marea”.</p>
                  <p rend="justify">Valurile se loveau de stânci şi praful de apă ajungea pe obrazul meu, parcă mă săruta şi parcă mă chema. Am întins braţele s-o simt mai bine, am deschis nările s-o aspir. Aş fi vrut s-o aspir cu toţi porii. Dar cineva mi-a dat peste mână, altcineva m-a tras înapoi. „Ce valuri!” repetau pe rând toţi membrii familiei şi când un val mai puternic s-a repezit până la noi, s-au dat cu toţii câţiva paşi înapoi. Numai eu am rămas pe loc şi am întins faţa spre mare.</p>
                  <p rend="justify">—  Ei, Mirona, destul… Acum ai văzut marea.</p>
                  <p rend="justify">Era de un albastru închis, de cerneală, şi valurile ei furibunde se izbeau atât de puternic încât le simţeam pe buze spuma sărată. Şi parcă mă chemau, parcă voiau să mă înhaţe. Mă ţineam cu mâinile strânse de barele ude, de fier. În spatele meu, familia neliniştită, îşi pierduse răbdarea.</p>
                  <p rend="justify">—  Hai, Mirona, ajunge…</p>
                  <p rend="justify">Îmi venea să strig: „Nu, nu-mi ajunge… Vreau să rămân aici, s-o văd, s-o simt, s-o cunosc, să intru în valuri, cu dorul sălbatic al unei ondine”. Dar în aceeaşi zi ne-am înapoiat… Se dezlănţuise o furtună grozavă.</p>
                  <p rend="justify">—  Nicăieri nu-i mai bine ca acasă, spuneau mătuşile mele. Şi bătrâna Caţian care conducea caravana:</p>
                  <p rend="justify">—  Ei Mirona, ai văzut marea?</p>
                  <p rend="justify">Oare voi trece mereu pe lângă mare, pe lângă viaţă, fără să mă opresc, fără să cunosc bucuria pietrelor mângâiate, lovite, frământate de valuri?</p>
                  <p rend="justify">„Uite, Mirona, marea… Într-o zi, familia o să-mi aleagă un bărbat… Uite, Mirona, bărbatul tău, uite cu cine ai să faci copii…” Şi iată acum marea aşternută ca un covor fermecat la picioarele mele. Simţeam boarea ei răcoroasă, sărată şi dulce, fierbinte şi rece. Palmierii apăreau ireali, ca în poze. Aş fi vrut să pun mâna pe scoarţa lor ca să mă încredinţez că nu sunt zugrăviţi. Aş fi vrut să-mi afund obrazul în imensitatea aceea albastră şi verde, să mă îmbăt de bucuria contopirii mele cu mirosul şi vibraţiile, cu sunetul şi iradierile ei. Mă simţeam îndrăgostită de mare, îndrăgostită de Gian şi de viaţă şi voiam să uit că după o săptămână voi fi iar între zidurile casei bătrânei Caţian şi poate că nu voi revedea niciodată meleagurile astea albastre. Dar poate că Gian se pregăteşte să-mi spună: „Nu te mai las să pleci, Mirona, rămâi aici, rămâi… Uite cerul, soarele, palmierii, totul e al nostru şi ne aparţine, fiindcă suntem tineri, tineri, tineri…”</p>
                  <p rend="justify">În gară, la Nisa, Gian mi-a părut atât de stânjenit şi încurcat, încât sufletul meu s-a golit dintr-o dată, aripile mi-au căzut, cuvintele mi-au îngheţat pe buze. Mi-am închipuit într-o străfulgerare că Fany, dându-şi seama, din toate câte i-o fi povestit Gian, cine sunt, refuză să mă primească. Trebuie să fie destul de neplăcut să mărturiseşti că eşti bunică (ba chiar străbunică ar fi putut să fie dacă m-aş fi măritat la şaisprezece ani, aşa cum era tradiţia familiei).</p>
                  <p rend="justify">—  Dragă Mirona, închipuieşte-ţi că suflă vântul ŕ la maison des tourterelles. Fany a plecat la Grasse, unde este internată bucătăreasa, care a avut o criză de apendicită. A luat-o cu ea pe Dorita, fetiţa bucătăresei, şi pe căţeluşa Pepita… E vorba iar de divorţ. Tata a descoperit nişte scrisori. Nişte istorii de acum douăzeci de ani. A plecat şi n-a mai dat pe-acasă de-o săptămână. Toate sunt cu josul în sus. Aş fi putut să-ţi scriu, să-ţi telefonez să nu vii, dar credeam că lucrurile or să se aranjeze ca de obicei, şi mi-era prea dor de tine.</p>
                  <p rend="justify">Gian folosea cuvântul dor, vorbind franţuzeşte: J'avais trop „dor” de toi et j'ai encore „dor” de toi, j'ai toujours „dor” de toi…29 Ascultam îngheţată. De ce nu mă anunţase? Şi, cu urme de prejudecăţi moştenite, mă întrebam dacă mă pot duce într-o casă în care vom rămâne peste noapte numai noi, deşi la Paris stăteam de vorbă uneori până se lumina de ziuă.</p>
                  <p rend="justify">—  În condiţiile astea, am socotit, că nu vei putea locui la noi, Mirona! Şi ţi-am luat o cameră, într-o pensiune, aici, la Nisa. După ce te odihneşti şi te schimbi, trec să te iau. Spune-mi când să trec. Aş fi prea egoist dacă nu te-aş lăsa să faci o baie şi să dormi un ceas, două. Dar nu mai am răbdare, mi-e dor.</p>
                  <p rend="justify">Priveam acum palmierii şi căutam să câştig timp. Îmi dădeam seama că mai mult decât nerăbdarea de a-l vedea, crescuse în răstimp curiozitatea de a o cunoaşte pe Fany, de a-i vedea fotografiile din tinereţe, poate aidoma celor pe care în copilărie le descoperisem în pod.</p>
                  <p rend="justify">—  Mirona, pari dezamăgită. De ce iubita mea? La urma urmei, suntem aici, împreună. În sfârşit, împreună! Cred că n-aveam nevoie de un chaperon30…</p>
                  <p rend="justify">I-am cerut veşti despre Giulia.</p>
                  <p rend="justify">—  Conduce-o ambulanţă a Crucii Roşii. Dar dacă ştirile ar fi numai de acum o oră, încă ar fi prea vechi faţă de ce se întâmplă acolo.</p>
                  <p rend="justify">Mergeam alături apăsaţi de griji, ca doi bătrâni. I-am povestit despre învăţătoarea cu care călătorisem.</p>
                  <p rend="justify">—  Crezi, Gian, crezi că s-ar putea să înceapă războiul?</p>
                  <p rend="justify">—  Nu văd ce-i mai poate opri. Soarta noastră este pecetluită, Mirona!</p>
                  <p rend="justify">—  Eşti prea pesimist. Suntem tineri…</p>
                  <p rend="justify">—  Tocmai fiindcă suntem tineri vom fi înghiţiţi… Şi chiar dacă vom scăpa… cum vom scăpa?. Iartă-mă, Mirona. Eşti aici, în decorul în care am visat să te văd. Sunt fericit că eşti aici, că te văd. De ce să ne gândim la ce va fi mâine?</p>
                  <p rend="justify">Ne-am despărţit în holul pensiunii.</p>
                  <p rend="justify">Camera în care am intrat era mare, urâtă, banală. Pe fereastră nu se vedea decât un teren verde, îngrădit, plin de copii, care nu se deosebeau cu nimic de cei care se jucau pe maidanul de peste drum de casa bătrânei Caţian. Dar marea, respiraţia ei uriaşă îmi dădea neastâmpărul de a dori să scap cât mai repede de cei patru pereţi în care mă simţeam singură. Parcă prea singură, mereu singură. Sufletul mi-era îngreunat de tot ce trăisem, şi totuşi gata să-şi ia zborul. „Tinereţea noastră cu aripi şi cu plumb…” cum spunea Gian.</p>
                  <p rend="justify">Un ceas mai târziu, luam ceaiul într-un mic bar, unde câteva perechi dansau. Gian îmi admira taiorul pepit alb cu bleumarin, pălăria albă de panama cu panglică albastru-închis.</p>
                  <p rend="justify">—  Eşti întotdeauna simplă şi elegantă, Mirona. Şi parcă pluteşti. E în jurul tău o vibraţie pe care numai Marie Laurencin ar putea s-o redea. Vrei să dansăm?</p>
                  <p rend="justify">Mai târziu ne-am plimbat pe Boulevard des Anglais.</p>
                  <p rend="justify">—  Uite, Mirona, faimosul Casino de la Méditerranée.</p>
                  <p rend="justify">Totul îmi părea familiar în Nisa aceea atât de visată, atât de râvnită. Chiar şi orchestra lui Ray Ventura pe care de atâtea ori o auzisem la radio, chiar şi Pils şi Tabet, care împreună cu Odette cântau neobosiţi: Couchés dans le foin, avec le soleil corni ne témoin31… Chiar şi tăcerile lui Gian chiar şi întrebările lui, care n-aşteptau răspuns. Din când în când îmi lua braţul, mâna şi voia să-mi facă o destăinuire.</p>
                  <p rend="justify">—  Uneori mi se pare că suntem surdomuţi, Mirona. Ba chiar mai rău. Ei au destule mijloace să se exprime, să se înţeleagă.</p>
                  <p rend="justify">—  Şi nouă ce ne lipseşte, Gian? Puţin curaj, puţină sinceritate.</p>
                  <p rend="justify">—  Curajul de a ne lupta cu morile de vânt? Sinceritatea de a-ţi spune: „Sunt un neisprăvit, le fils ŕ papa. Deţi mi-am luat licenţa, aştept să-mi dea tata bani de ţigări şi te tramvai. Ce înseamnă licenţa în Drept, dacă nu-mi pot lua nici o răspundere? Dacă în clipa asta nu pot să-ţi spun: Mirona…”</p>
                  <p rend="justify">—  Gian, te rog taci.</p>
                  <p rend="justify">—  Vezi, vezi… Nici tu n-ai curaj. Nici măcar să asculţi. Ce blestem! Această mult cântată tinereţe e un blestem. Dacă nu-ţi pot spune: „Rămâi cu mine, Mirona! Rămâi toată viaţa cu mine!. Îmi iau toată răspunderea”. Şi dacă totuşi ţi-aş spune: „Mirona, rămâi!”</p>
                  <p rend="justify">Seara târziu, când m-a condus, a zăbovit mult în faţa pensiunii, aşteptând să-i spun „Rămâi, Gian, rămâi!” Am plecat lăsându-l nefericit, nedumerit, dezamăgit. De ce? De ce nu l-am chemat la mine?</p>
                  <p rend="justify">A  venit să mă ia a doua zi la Monaco. Mi-a arătat serpentina pe care urma să aibă loc concursul de automobile Pour le grand prix de Monaco, palatul prinţului de Monaco, celebrul cazino şi, în sfârşit, după mari ocoluri, La maison des tourterelles, casa lor.</p>
                  <p rend="justify">Părea într-adevăr pustie. De pe verandă am intrat într-un salon cu parchetul în două tonuri, foarte lustruit, aşezat în romburi. Mobilă puţină. Pianul demi queue, în mijlocul încăperii, ca pe o scenă. În faţa căminului o masă ovală, imensă, foarte scundă, picioarele ei fiind simple coloane scurte, o canapea şi trei fotolii englezeşti de aceeaşi înălţime, adânci, comode, de piele ţintată, cu perne de catifea moi, cafenii, te invitau la conversaţie tihnită.</p>
                  <p rend="justify">—  Uite şi covorul cu pătrate albe şi negre, pe care tata juca cu noi şah când eram mici. Nu se prea potriveşte aici, dar ne leagă de el prea multe amintiri.</p>
                  <p rend="justify">—  Şi s-ar putea să nu vie? am întrebat neliniştită.</p>
                  <p rend="justify">—  Fany? Poate să pice în orice clipă. Nu intră, ci năvăleşte. Şi-i place să găsească focul aprins, chiar când e cald afară.</p>
                  <p rend="justify">—  Arată-mi nişte fotografii, Gian! M-ai făcut foarte curioasă.</p>
                  <p rend="justify">—  Nu-i place să se fotografieze.</p>
                  <p rend="justify">—  Crede c-a îmbătrânit?</p>
                  <p rend="justify">—  Sunt femei care nu îmbătrânesc niciodată.</p>
                  <p rend="justify">Când vreascurile ardeau în cămin, am auzit o uşă trântindu-se şi de pe verandă a intrat ca o furtună Fany. „Nu este ea”, mi-am spus liniştindu-mă. Pe Fana mi-o imaginam înaltă. Şi eram sigură că la orice vârstă şi-ar fi păstrat mijlocul de viespe, silueta şuie, aerul romantic din fotografiile găsite în pod. Fany era mai curând scundă şi plină. E drept că avea multă supleţe în mişcări, un mers firesc, degajat, ţinuta capului mândră. Părul, închis, cu nuanţe vinete de prune brumării, era tăiat scurt şi cădea în ondulaţii naturale. Un ten mai de creolă, o gură mare cărnoasă, dinţi sclipitor de albi, mărunţi şi gata parcă să muşte. Părea de patruzeci şi cinci de ani, cel mult cincizeci. Tipul ei de orientală, prea carnală, prea greoaie, m-a dezamăgit la început. „Nu este ea”, repetam. Femeia care mă privea puţin încruntată, îngustându-şi ochii verzi de pisică, nu purta pălărie, nici fular, nici mănuşi. Haina largă de lână, uşoară, de un gri aproape alb, neîncheiată, îi aluneca pe umeri; parcă venea din vecini. Într-o mână ţinea o valiză albă de piele, pe care o lăsă jos, aproape de cămin.</p>
                  <p rend="justify">—  Uite, Fany, uite-o pe Mirona, de care ţi-am vorbit, se grăbi Gian să ne prezinte.</p>
                  <p rend="justify">—  Bine că te-ai liniştit! spuse Fany fără a se sinchisi de prezenţa mea. Şi, fără a-mi întinde mâna, ni se adresă amândurora: A intentat acţiunea. Da, închipuiţi-vă, a intentat acţiune de divorţ. De mult ameninţă, dar a intenta o acţiune e cu totul altceva. Am rămas peste noapte la Grasse, ca să vorbesc de dimineaţă cu avocatul. Şi către mine: Pentru nişte scrisori de acum o sută de ani, i-a căşunat să divorţeze.</p>
                  <p rend="justify">—  Chiar o sută de ani? încercă Gian să glumească.</p>
                  <p rend="justify">—  Aproape o sută, replică Fany cu toată seriozitatea, şi, obosită, se aşeză pe un scăunel din cele pe care se proptesc picioarele.</p>
                  <p rend="justify">Gian îmi arătă fotoliul şi se aşeză pe covor între noi amândouă.</p>
                  <p rend="justify">—  Nişte scrisori de pe vremea când nici nu eram nevasta lui. Odette nici nu plecase.</p>
                  <p rend="justify">Şi începu a istorisi de parcă ar fi citit dintr-o carte, din care tocmai paginile care făceau legătura între faptele mai însemnate lipseau. Din când în când, ne întreba: „Ei, ce ziceţi?”, de parcă ea ar fi fost adolescenta, iar noi bătrânii cu experienţă.</p>
                  <p rend="justify">—  Cum adică, nu aveam dreptul să primesc scrisori de dragoste, în timp ce tatăl vostru – i se adresă lui Gian – îmi închidea uşa în nas şi se retrăgea cu Odette?</p>
                  <p rend="justify">—  Dar era nevasta lui, ridică glasul Gian. Cum adică, nu avea dreptul să răsucească cheia şi să rămână noaptea cu nevasta lui?</p>
                  <p rend="justify">—  După lege avea toate drepturile, spuse Fany. Dar mai există şi altfel de legi. Şi făcând apel la înţelegerea mea: Închipuie-ţi! Iubeşti o femeie, eşti nebun după ea, gelos ca Othello, o ameninţi că dacă iese din casă o ucizi, dar tu strângi noaptea în braţe altă femeie fiindcă legea îţi dă dreptul! Eu nu înţeleg asta…</p>
                  <p rend="justify">Şi ochii ei verzi-cenuşii deveneau duri şi tăioşi ca oţelul. Cu toate că fruntea era prea îngustă, sprâncenele îmbinate prea groase, Fany era în unele clipe frumoasă. Când se credea neobservată, colţurile gurii cădeau şi trădau, într-o măsură, anii pe care-i ascundea. Mâinile uscate contrastau şi ele uluitor cu vioiciunea şi tinereţea feţei. Vocea prea joasă, aproape bărbătească, avea totuşi inflexiuni atrăgătoare, de neuitat.</p>
                  <p rend="justify">—  Solidaritatea bărbaţilor, repeta ea, egoismul lor feroce, stupiditatea lor.</p>
                  <p rend="justify">Şi încerca să-mi explice o situaţie, care pentru ea era cât se poate de simplă. Ca să poată suporta duplicitatea bărbatului pe care-l iubea şi care nu se hotăra între ea şi Odette, se lăsa ameţită de pasiunea unui poet.</p>
                  <p rend="justify">—  Un tânăr de douăzeci de ani, încântător: Manuel.</p>
                  <p rend="justify">Fany surâdea trecutului cu extaz.</p>
                  <p rend="justify">—  Manuelito voia să se însoare cu mine. O să vă arăt scrisorile. Numai iubirea lui înflăcărată m-a ajutat în epoca aceea penibilă să îndur giugiulelile tatălui vostru cu Odette. Şi ameninţările ei… Nu te supăra, Gian, dar mama voastră devenise insuportabilă, maniacă… Nu vorbea decât de sinucidere. Ce perfidă! Se prefăcea că nu ştie nimic şi-mi făcea confidenţe. Mă introducea în viaţa ei intima, ca să mă exaspereze…</p>
                  <p rend="justify">Şi aşa, acolo, în faţa căminului, până seara târziu, se reactualiza după douăzeci de ani o lume, o dramă, pe care o cunoşteam într-un fel şi într-o măsură de la Giulia şi Gian, dar parcă şi mai demult, de totdeauna. Şi totuşi, Fany izbutea să ne încredinţeze că victima, marea nedreptăţită, fusese ea.</p>
                  <p rend="justify">—  Bineînţeles, sunt femei care ştiu să inspire milă, spunea. Aceste muieruşti plângăreţe şi slabe sunt totuşi cele mai tari. Odette a plecat cu inginerul în Germania, dar prezenţa ei a rămas şi mai tiranică, umbra ei ne-a întunecat viaţa şi ne-a otrăvit-o.</p>
                  <p rend="justify">Aveam sentimentul straniu că mai auzisem cândva cuvintele astea, aidoma.</p>
                  <p rend="justify">—  Bine-bine, admise Gian. Dar acum să vedem ce-i de făcut. Spui că tata a intentat acţiunea de divorţ. Trebuie să stăm cu el de vorbă.</p>
                  <p rend="justify">—  Nu vreau să stau cu el de vorbă! Şi în picioare, agilă, îşi dădu părul după urechi cu un gest tineresc. Mă gândesc cu plăcere c-am să fiu liberă, liberă în sfârşit. Te rog. Gian, ia o hârtie şi scrie.</p>
                  <p rend="justify">Fany se plimba prin cameră cu mâinile încrucişate, ţinându-se parcă în braţe, cu gâtul întins şi privirea în tavan. Apoi, când îl văzu pe Gian cu stiloul în mână, începu să dicteze continuând să umble de colo până colo.</p>
                  <p rend="justify">—  Te rog scrie aşa: „Nu regret nimic”. Ba nu, să începem altfel: „Ce-a fost dragostea ta, Jeanot? Instinct de posesiune. Mângâierile tale? Insulte, gelozie. Ai văzut cum vorbeşte Manuel despre genele mele? Tu ai văzut vreodată genele mele, Gianito?” Apoi, aducându-şi parcă aminte de ceva foarte important: Unde trimitem scrisoarea, Gian? Pe ce adresă? Trebuie să-i găsim adresa neapărat.</p>
                  <p rend="justify">Gian făgădui că va face toate investigaţiile.</p>
                  <p rend="justify">—  La urma urmei, o putem trimite avocatului.</p>
                  <p rend="justify">—  N-am încredere în el, spuse Fany. Să-l ia dracu! Am să mă gândesc… La nuit porte conseil32. Şi acum, să dăm o raită pe la Casino.</p>
                  <p rend="justify">Fany a jucat la ruletă: „paisprezece cu cai”, şi a câştigat. Distrată, lasă miza pe loc şi câştigă şi a doua oară.</p>
                  <p rend="justify">—  Cine n-are noroc în dragoste… încercă să glumească, şi-i dădu toţi banii lui Gian, Să vă plimbaţi, copii.</p>
                  <p rend="justify">Am roşit şi mi-a părut rău că Gian i-a primit.</p>
                  <p rend="justify">A  doua zi în faţa aceluiaşi cămin, se comenta telegrama pe care Gian o primise de la tatăl său. „Sosesc ora optsprezece. Vreau să stau de vorbă numai cu tine.” Fany era bine dispusă. Hotărâtă să plece de acasă, îşi luase bilete la cinema. Dar nu se grăbea. Schimba apa florilor şi pregătea tot ce trebuia pentru ceai. Mica mulatră, Dorita, intră cu o tavă atât de mare, că m-am repezit s-o ajut.</p>
                  <p rend="justify">—  Nu scapă tava, n-avea grijă, mă linişti Fany. Ai văzut căluţii de munte? Niciodată nu fac un pas greşit, nu-şi răstoarnă povara…</p>
                  <p rend="justify">Fetiţa era urmată de Pepita, o căţeluşă cocker, ca de un prieten credincios.</p>
                  <p rend="justify">—  Fany e în stare s-o înveţe şi pe Pepita să ducă tava, surâse Gian.</p>
                  <p rend="justify">—  Ce puţin mă cunoşti! Am oroare să dresez animalele. Dorita e altceva. E o mică femeie, cu ambiţii de gospodină. Uită-te la ea! De dimineaţă îşi pune şorţul şi nu se mai dezlipeşte de bucătărie, de cratiţe.</p>
                  <p rend="justify">—  Cineva trebuie să aibă în casa asta ambiţii de gospodină.</p>
                  <p rend="justify">—  Ceea ce e curios, îi replică Fany, e că sunt şi femei în toată firea care au asemenea ambiţii…</p>
                  <p rend="justify">Şi, aşezându-se la pian, începu să se acompanieze, aproape fără voce, dar frazând cu emoţie reţinută, o romanţă spaniolă: Quero ver otra vez tus ojitos de noche serena33. Apoi, sculându-se brusc:</p>
                  <p rend="justify">—  Am mai comandat flori… Nu ştiu de ce nu le aduce… Te rog, Gian, să le pui în vaze şi să le aranjezi frumos. Uite, las şi cafeaua în ibric. Tatălui vostru îi place cafeaua rece. Tablele sunt acolo.</p>
                  <p rend="justify">Pluralul pe care-l folosea din obişnuinţă o făcea veşnic prezentă pe Giulia.</p>
                  <p rend="justify">—  Joacă foarte prost table, oftă Fany.</p>
                  <p rend="justify">Îmi sunau în urechi cuvintele tatei: „În serile lungi din timpul scurtei noastre logodne, mama ta broda pe gherghef, iar eu jucam table cu Fana. Jucam foarte prost table. Mai ales eram distrat, fiindcă mă uitam la mâinile ei înguste, cu degete lungi şi subţiri, mâini de copil”. Femeia care pregătea acum cafeaua avea obrazul neted, întins, tânăr. Mâinile ei ridate n-aveau nimic din mâinile de copil de care pomenea tata. Erau lungi şi înguste, dar poate că tocmai aici, în uscăciunea, în oboseala acestor mâini, ca şi în cuta adâncă dintre sprâncene, se ascundea vârsta adevărată a Fanyei. Şi totuşi, de şaizeci de ani nu părea. Nu…</p>
                  <p rend="justify">—  La urma urmei, copii, ce-ar fi să bem noi cafeaua asta. Şi lui să-i pregătim un filtru? Gian, pregăteşte tu filtrul.</p>
                  <p rend="justify">Iar când am rămas singure:</p>
                  <p rend="justify">—  Câţi ani ai, Mirona?</p>
                  <p rend="justify">—  Douăzeci şi doi.</p>
                  <p rend="justify">Am privit-o atentă, să văd dacă o interesa în mod deosebit vârsta mea.</p>
                  <p rend="justify">—  Ce pacoste tinereţea! mi-a spus luându-mi mâna, ca să-mi citească în palmă. Mai ai de tras, fetiţo. Te văd într-un tren care aleargă. Parcă treci prin foc. Înfrunţi moartea. Pentru un bărbat. Şi zâmbind cu ironie: Nu merită, să ştii. Trebuie să urmăreşti altceva… Apoi, trecând privirea de la mine la Gian, care intrase cu aparatul de filtru: Nici un bărbat nu merită. Niciunul. Ai grijă, Gian, să nu-i lipsească nimic. Şi mai ales eu să nu-i lipsesc, glumi, arătându-şi dinţii mărunţi, gata să muşte. Apoi, din nou către mine: Nu vrei să ieşim împreună, Mirona? Să rămână bărbaţii între ei. Să ne foarfece cum e mai bine.</p>
                  <p rend="justify">Eram gata de plecare, ea îşi căuta mănuşile, când se auzi soneria.</p>
                  <p rend="justify">—  Trebuie să fie de la florărie, spuse Fany, şi repezindu-se spre uşă, deschise.</p>
                  <p rend="justify">În prag, un bărbat cu tâmple argintii desfăcu braţele, şi Fany căzu la pieptul lui, ca într-o scenă de zeci de ori repetată.</p>
                  <p rend="justify">—  Tata… şopti Gian, emoţionat.</p>
                  <p rend="justify">Spre uimirea mea, spre uluirea noastră, Fany rămase cuibărită în braţele bărbatului ei, fără să scoată un cuvânt.</p>
                  <p rend="justify">—  Ei, ce zici, Mirona? mă întrebă Gian. Comedia Franceză…</p>
                  <p rend="justify">Când, în sfârşit, s-au îndreptat spre noi ţinându-se de mână – ea radioasă, întinerită, el cu faţa obosită, cu tâmple argintii şi cu o anume lene în mişcări – mi-am amintit de Ştefan, şi dorul mocnit sub cenuşă s-a trezit dureros. Cu zâmbetul trist, ridicând o sprânceană, tatăl lui Gian s-a uitat la mine, vrând parcă să-şi amintească ceva.</p>
                  <p rend="justify">—  Mirona?</p>
                  <p rend="justify">—  Bineînţeles, surâse vesel Fany, cine ar putea să fie!</p>
                  <p rend="justify">I-am întins mâna.</p>
                  <p rend="justify">—  Gian mi-a vorbit mult de dumneata. Apoi, întunecându-se: Aţi primit ceva de la Giulia?</p>
                  <p rend="justify">—  Pas de nouvelles, bonne nouvelles34, răspunse Fany, prompt.</p>
                  <p rend="justify">—  Nu în război, replică îngrijorat soţul ei. Văd în ziar că o strălucită contraoperaţie republicană pe Ebru angajează toate forţele fasciste. Dar câţi morţi, câţi răniţi…</p>
                  <p rend="justify">—  Am văzut brigăzile internaţionale la cinema. Pe steagurile lor scrie: Por vuestra e nuestra libertad35… E superb! exclamă Fanny entuziastă, şi ne oferi biletele de cinema.</p>
                  <p rend="justify">—  Aş vrea s-o conduc pe Mirona până la Triest, a spus Gian a doua zi, la masă.</p>
                  <p rend="justify">—  Numai până la Triest? a surâs tatăl lui, curtenitor. Eu aş conduce-o până la capătul lumii.</p>
                  <p rend="justify">—  Atenţie, Gian! Tatăl tău e irezistibil; quand il s'y met36… glumi Fany.</p>
                  <p rend="justify">—  Nicăieri nu se îmbină mai bine albastrul Adriaticii cu verdele cipreşilor ca la Miramar, continuă tatăl lui Gian.</p>
                  <p rend="justify">—  Totuşi, aseară, când am pus rochia albastră şi pălăria verde, ai ţipat: „Ce eroare!” Vezi, natura are toate îndrăznelile, numai noi suntem convenţionali şi laşi, spuse Fany.</p>
                  <p rend="justify">Nu ştiu de ce urmă o tăcere stingheritoare, pe care tot ea o curmă, întrebându-l pe Gian:</p>
                  <p rend="justify">—  Ai procurat bilete pentru cursa de automobile? Apoi către mine: Nu rămâi să vezi cursa pour le graiul prix de Monaco? E la fel de pasionantă ca o luptă cu taurii.</p>
                  <p rend="justify">Am înţeles că e grăbită să plec şi că tot aşa de grăbită ar fi şi bunica mea Fana să scape de nepoata indiscretă care i-ar descoperi bârlogul şi mi-am amintit că odată, la cimitir, lângă soclul unei statui, a unei fete, prea tinere şi prea suave ca să nu-i oprească pe trecători, să nu le stârnească o emoţie, o femeie depunea flori.</p>
                  <p rend="justify">„E fiica dumneavoastră?” am întrebat-o cu glasul înecat.</p>
                  <p rend="justify">„Nu, este bunica mea… A murit la şaptesprezece ani, când a născut-o pe mama…”</p>
                  <p rend="justify">Aşa mi-o închipuiam pe Fana, părăsind viaţa ca o petală de floare proaspătă, gingaşă, pe care un vânt nemilos o desprinde. Şi atunci ce căutam la Monaco? De ce eram mereu în căutarea unor himere?</p>
                  <p rend="justify">septembrie, 1938</p>
                  <p rend="justify">Imaginile aleargă, se succed, se repetă, dispar şi apar cu viteza cu care se întreceau automobilele pe serpentina de la Monaco, în ziua celebrului concurs pentru marele premiu. Amintirile scapără în plin soare, imaginile scânteiază. Serpentina se desfăşoară, ca o panglică vie de pe un ghem nevăzut. Golful îmi pare ca o imensă piatră albastră incrustată în coasta ca de marmură albă. Totul luceşte prea tare şi e prea albastru, prea alb, în văpăile soarelui, şi pleoapele mă dor ca şi atunci. Privirea lui Gian arde mai tare ca soarele şi stăruie cu aceeaşi intensitate. Lumea pare cuprinsă de nebunia vitezei, de beţia ei. Numai Fany, necontaminată şi la adăpostul ochelarilor fumurii, mă observă. Gian, vrând parcă să mă ferească de emoţiile ce se iveau la fiecare cotitură a teribilei pante, îmi strânge braţul, mă strânge lângă el. Şi dincolo de murmurul provocat de emoţiile spectatorilor, aud ca un geamăt şoaptele lui:</p>
                  <p rend="justify">—  Mirona… Mirona… Rămâi…</p>
                  <p rend="justify">Convingerea lui Gian, teama şi groaza lui erau că, o dată în ţară, n-am să mă mai înapoiez.</p>
                  <p rend="justify">—  Dar trebuie să termin facultatea, Gian. Încercam să-l liniştesc. Măcar să-mi iau licenţa.</p>
                  <p rend="justify">—  Atunci, de ce nu rămâi, dacă e vorba de un an? Vom împărţi tot ce primesc de la tata. Am să fac figuraţie în filme, ca Marele-eunuc, am să plimb câinii unei contese sau pe îndrăgostiţii care nu ştiu să vâslească.</p>
                  <p rend="justify">Mă întrebam dacă Gian mă iubeşte într-atât sau dacă simţurile îi dau acele elanuri. Şi în măsura în care mă dorea, creştea în mine nevoia de a mă apăra, fără să ştiu de ce, de a-mi frâna pornirile, de a fi cât mai departe de el pentru a înţelege mai bine ce se întâmplă în sufletul meu. Era în mine o chinuitoare nevoie de orizont nou, curat, de o înţelegere limpede a lucrurilor. Mă simţeam îndrăgostită de Gian sau, mai bine zis, atrasă ca într-un câmp magnetic, deopotrivă aţâţată de răbdarea şi stăruinţa lui, de tristeţea şi tinereţea lui. Şi totuşi ce teamă ciudată.</p>
                  <p rend="justify">—  Trebuie să plec, dar am să mă întorc, repede, repede, îi şopteam, în timp ce automobilele alergau nebune pe serpentinele acelea, parcă anume croite ca să biciuie şi să răstoarne, să sfărâme, să întărâte, să spulbere ambiţii şi vieţi omeneşti.</p>
                  <p rend="justify">Tatăl lui Gian, cu tâmplele argintii, zâmbetul obosit şi acest fel de a spune ca despre paradisul pierdut: „Ce tânără eşti, Mirona!”, îmi amintea atât de mult de Ştefan, încât privirea mea îl căuta mereu. Iar invitaţia lui, adresată lui Gian şi mie: „Haideţi, copii, să scotocim prin magazine, am nevoie de mănuşi”, o scoase din sărite pe Fany.</p>
                  <p rend="justify">—  Ai un depozit de mănuşi desperecheate. De îndată ce-ţi cumperi o pereche, pierzi una.</p>
                  <p rend="justify">—  În fiecare clipă pierdem câte ceva mai preţios decât o mănuşă, replică soţul ei. Şi luându-ne de mână: Hai să hoinărim!</p>
                  <p rend="justify">Gian m-a condus până Ia Triest.</p>
                  <p rend="justify">—  Mirona, abia aştept să-ţi arăt Miramarul…</p>
                  <p rend="justify">Înlănţuită de braţul lui, îi ascultam bătăile inimii, glasul. Îmi vorbea despre castelul prinţului Maximilian şi-mi arăta, în goana trenului, cetăţile medievale care apăreau ici-colo în vârful unor stânci, dominând, semeţe, marea. Dar eu aveam febră şi toate simptomele gripei. Când am ajuns la Triest, n-am vrut să renunţ să văd Miramarul. După ce am vizitat castelul, ne-am plimbat prin toate aleile parcului, şi dacă n-aş fi fost ostenită şi moleşită de febră nu m-aş fi despărţit de malul Adriaticii, de cerul acela parcă proaspăt vopsit cu albastru, şi aş fi înnoptat acolo printre chiparoşi.</p>
                  <p rend="justify">—  Gian, crezi că voi izbuti vreodată să redau în cuvinte frumuseţea acestei clipe? Nici nu ştii ce greu e să redai culorile, vibraţia aerului, sunetul unei clipe. Ce greu e să scrii, să descrii marea… Literele vor trebui să se înşire ca mărgelele albastre, marea să pară un câmp de albăstrele, de cicoare, de flori de genţiană. Dar liniştea cipreşilor, umbrele lor cum vor intra în foi de caiet…? Nu crezi că cipreşii exală tăcerea asta imensă? Uite, parcă s-a răsturnat cerul la picioarele noastre…</p>
                  <p rend="justify">—  Se pare că numai în Grecia e cerul atât de albastru… – mi-a povestit Fany.</p>
                  <p rend="justify">Seara, când mi-a pus termometrul, Gian s-a îngrozit. Camera lui era la celălalt capăt al culoarului. A stăruit să rămână cu mine.</p>
                  <p rend="justify">—  Nu, Gian, n-aş putea să adorm.</p>
                  <p rend="justify">N-am primit cu nici un chip să cheme un medic.</p>
                  <p rend="justify">În cele din urmă am rămas singură, dar cu bănuiala că Gian nu s-a depărtat de uşă. Şi într-adevăr, mai târziu, în întuneric, fără să fi auzit deschizându-se uşa, i-am simţit prezenţa.</p>
                  <p rend="justify">—  Iartă-mă, Mirona, încerca să se scuze. Eram îngrijorat. Am intrat în vârful picioarelor, credeam că dormi. S-a aşezat pe marginea patului. Dormeai?</p>
                  <p rend="justify">—  Nu ştiu, Gian… Nu cred.</p>
                  <p rend="justify">—  Stai aşa, vreau să te privesc la lumina stelelor.</p>
                  <p rend="justify">—  De ce ai lacrimi în ochi, Gian? Nu sunt chiar aşa de bolnavă…</p>
                  <p rend="justify">—  Nu pentru că eşti bolnavă, Mirona, ci pentru că eşti nespus de frumoasă. Îmi amintesc după-amiezile din Luxembourg. Te priveam fără să te văd. Acum ştiu că nu-mi vor ajunge toate ceasurile vieţii ca să te contemplu. De obicei ai tenul smead. Acum eşti albă, şi buzele tale sunt negre, şi sorbi aerul cu aviditate senzuală… Mirona… iubita mea.</p>
                  <p rend="justify">—  Gian, Gian…</p>
                  <p rend="justify">—  Spune, Mirona, m-a întrebat a doua zi, căutând parcă să se dezvinovăţească, de ce m-ai chemat? Sau poate m-a chemat închipuirea, dorinţa mea, sau poate ţi-era frică să rămâi singură? Nu! N-am visat, nu-i aşa? Te simt şi acum în braţele mele, fierbinte şi totuşi ireală. Buzele tale şoptesc numele meu. M-am depărtat, ţii minte? Voiam să te văd mai bine, să înţeleg mai bine. Aş fi putut să plec, ar mai fi fost posibil, dar ţi-ai apropiat buzele umede de buzele mele şi mi s-a părut că repeţi cuvintele lui Fany: „Natura are toate îndrăznelile, numai noi suntem convenţionali şi laşi”. De ce plutea acelaşi surâs ironic pe buzele tale, surâsul ei? Simţeai că vreau să fug, sau, dimpotrivă să mă strecor în viaţa ta ca un hoţ, cu toate că erai dezarmată de febră.</p>
                  <p rend="justify">—  De ce te simţi vinovat, Gian?</p>
                  <p rend="justify">—  Mă simt ca Tristan când a băut filtrul. Marinarul cântă: Diletto d'onta piéno, /Delizici di delitto37.</p>
                  <p rend="justify">M-am făcut că nu înţeleg.</p>
                  <p rend="justify">—  Ai dormit bine, Gian?</p>
                  <p rend="justify">—  N-am dormit deloc, m-am plimbat, fericit şi năuc, pe străzile somnoroase. Am aşteptat să se deschidă florăriile. Aş fi vrut să găsesc o floare care să-ţi semene, să fie modestă şi superbă, simplă şi fantastă. Dar n-am avut răbdare să aştept să deschidă. Mi-era dor de tine şi, prins de panică, am dat fuga. Şi iată-mă aici. Mirona, a strigat cu toată puterea dragostei lui, eşti aici? Eşti a mea? Mi-era teamă că nu te mai găsesc.</p>
                  <p rend="justify">L-am întrebat cu îngăduitoare afecţiune:</p>
                  <p rend="justify">—  Ce-i Gian, ce-i neliniştea asta?</p>
                  <p rend="justify">Intimidat, s-a interesat dacă mi-am pus termometrul. I-am răspuns liniştită:</p>
                  <p rend="justify">—  Am 37 cu 3 liniuţe şi vreau să plec.</p>
                  <p rend="justify">—  Să pleci? Unde? De ce? Mi-a luat capul în mâini, m-a privit în fundul ochilor şi ameţit de dragoste, m-a întrebat: De ce?</p>
                  <p rend="justify">I-am luat mâinile.</p>
                  <p rend="justify">—  Fiindcă-i mai bine aşa, Gian. Aş vrea ca noaptea asta să rămână izolată, unică în viaţa noastră. Să rămână intactă, nerepetată, nediscutată. Înţelegi, Gian? Orice explicaţie ar ştirbi ceva din frumuseţea ei. Orice scrupul din partea ta m-ar umili.</p>
                  <p rend="justify">A  vrut să spună ceva, dar i-am pus degetul pe buze.</p>
                  <p rend="justify">—  Voi lua trenul de unsprezece. Vreau, înainte de a mă întoarce în ţară, să rămân câteva zile la Viena. Şi acum, hai să bem o cafea cu lapte, mi-e foame. O, cornurile de la Paris! Ce dor o să-mi fie de ele!</p>
                  <p rend="justify">—  Mirona, nu-ţi stă bine să fii cinică. Lasă tonul ăsta indiferent. Aş vrea să ştii că n-ai fost pentru mine o aventură, femeia unei nopţi. Ai fost împlinirea unui vis foarte vechi, iubirea mea cea mare! Spune, de ce vrei să pleci? Îl mai iubeşti pe Ştefan? Dar atunci, de ce ai acceptat, de ce ai dorit, de ce m-ai chemat, de ce ai fost a mea? Spune, de ce?</p>
                  <p rend="justify">Nu i-am răspuns. N-aş fi putut să-i explic nici lui, şi nici chiar mie. Dar ce bine mi-aminteam, mai târziu, în goana trenului, camera aceea banală, modestă, aşa cum aveam s-o văd în zori, când întunericul se risipea… Camera de hotel pe care, în ameţeala febrei, mi-o închipuiam somptuos împodobită cu cristale, oglinzi veneţiene, draperii de brocart, fără să mai ştiu dacă sunt la Veneţia sau la Triest, în drum spre Paris sau înapoi spre ţară…</p>
                  <p rend="justify">Visul întrerupt cu doi ani în urmă se prelungea dezlegat de voinţa mea, incoerent. Se răspândea parcă în toată fiinţa mea o bucurie imensă. Era ca o dezgrădire, o dezlegare, o eliberare a tot ce zăcuse în răstimp înăbuşit, ferecat. Când mi-am dat seama că lângă mine era Gian, a fost ca o trezire bruscă dintr-un vis deosebit de plăcut, şi vrând să-l continui am închis ochii, să refac starea de vrajă, să regăsesc feeria pierdută, s-o reconstitui, s-o trăiesc până la capăt. În braţele lui pătimaşe, am căutat disperată tot ce pierdusem la Veneţia sau poate şi mai demult, foarte demult. Dar poate că şi Gian şi-a pus în pasiunea acelei nopţi toată exasperarea cu care o dorise pe Lis.</p>
                  <p rend="justify">Abia în tren, cu depărtarea care creştea între noi, lămuream mai bine motivele tainice ale întâmplării, înţelegeam că nu din pricina lui Ştefan hotărâsem să plec, ci fiindcă nu voiam să mă simt încătuşată… Încătuşată? De ce? Cum? Nu-mi dădeam seama. Era în mine o nevoie de a mă descătuşa, de a căuta alt climat. De a căuta…</p>
                  <p rend="justify">I-am spus:</p>
                  <p rend="justify">—  Mă voi întoarce curând, Gian, trebuie să vin să-mi termin studiile. Tu să-ţi iei doctoratul şi să nu mai depindem – tu de ai tăi, eu de ai mei. Să rupem şi unul, şi altul cordonul ombilical care ne leagă de familiile noastre. Poate că am să reuşesc să scriu o carte.</p>
                  <p rend="justify">—  Rămâi, Mirona. Îmi iau toată răspunderea.</p>
                  <p rend="justify">—  Fiecare trebuie să-şi ia singur toată răspunderea, Gian.</p>
                  <p rend="justify">Din Viena, pe o ilustrată înfăţişând Schönbrun-ul, i-am scris: Tăcerea ta îmi impune. Ceea ce ai tăcut, Tristan, înţeleg, şi tac tot ceea ce tu n-ai priceput.</p>
               </div>
               <div type="div3" rend="P6">
                  <head>CAPITOLUL VII</head>
                  <p rend="justify">TREI ZILE LA VIENA.</p>
                  <p rend="justify">Cea dintâi imagine a lui Trude: o fetiţă vioaie, cârnă, cu un ghiozdan greu pe spate. Purta, ca o brăţară prea mare, pe mână, un covrig cu susan.</p>
                  <p rend="justify">—  Va să zică, tu eşti hoţomanu', golanu', ciobanu', striga tanti Marie. După tine ies în fiecare zi, cloanţo! Tu suni şi fugi! Tu eşti haimanaua cu soneria! Tu mă scoli de la masă!.</p>
                  <p rend="justify">Îmi părea bine că tanti Marie, vorbind şi gesticulând n-o mai trăgea de urechi. Fetiţa stătea lângă pian. Şi în timp ce mătuşa mea îşi continua imprecaţiile, variind vocea între răguşeli şi ascuţimi, ochii ei, două mărgele albastre sub un breton castaniu, mi-au zâmbit prietenos. Habar n-aveau de suduielile care curgeau ca apa când e stricat robinetul. „Nu te potrivi!” am clipit şi eu ca s-o încurajez. Şi atunci, fetiţa, făcând un pas spre mine, mi-a întins covrigul cu susan.</p>
                  <p rend="justify">—  N-a, poftim, ia…</p>
                  <p rend="justify">Pe tanti Marie, neprevăzutul o intimida.</p>
                  <p rend="justify">—  Cum te cheamă? a întrebat-o, mai potolit.</p>
                  <p rend="justify">—  Gertrude… Dar mi se zice Trude.</p>
                  <p rend="justify">—  Şi ce neam eşti?</p>
                  <p rend="justify">—  Tata e din Bucovina.</p>
                  <p rend="justify">—  În ce clasă eşti?</p>
                  <p rend="justify">—  Într-a patra.</p>
                  <p rend="justify">—  O să mai suni la uşă?.</p>
                  <p rend="justify">Trude n-a mai sunat şi multă vreme n-am mai văzut-o. Printre gratiile grilajului verde, îi pândeam pe covrigar şi pe Trude. Mirosul susanului pe coaja caldă prăjită, mă atrăgea şi îmi evoca toate minunile străzii, tot ce îmi era neîngăduit.</p>
                  <p rend="justify">Dar zilnic aceleaşi dezamăgiri. Trude nu se ivea şi covrigi cu susan nu căpătăm. Hotărârea mătuşilor mele este neschimbată şi aspră ca o lege nedreaptă:</p>
                  <p rend="justify">—  Nu trebuie să-ţi strici pofta de mâncare înainte de masă!</p>
                  <p rend="justify">Dar eu n-aveam niciodată acea poftă de mâncare de care se făcea atâta caz. Poftă aveam dimineaţa la 11. Când trecea covrigarul, şi apoi după-amiaza la 5. Când venea halviţarul. Dar eu, la orele acestea, trebuia să mestec din felia mare de pâine cu unt… La şcoală nu mergeam fiindcă n-aveam decât şase ani. La grădiniţă erau numai copii „neam prost”, cum îi numea tanti Marie. Zilele treceau greu. Erau lungi, posomorâte, de aceea aveam mereu câte o dorinţă care mă chinuia.</p>
                  <p rend="justify">Într-o zi, bunăoară mi-am dorit cu atâta patimă un căţel, încât am deschis poarta să-l caut. N-am trecut bine de colţ, când, într-un grup zgomotos, am recunoscut-o pe Trude.</p>
                  <p rend="justify">—  Ce faci? m-a întrebat bucuroasă.</p>
                  <p rend="justify">—  Caut un căţel.</p>
                  <p rend="justify">—  L-ai pierdut?</p>
                  <p rend="justify">—  Nu. Dar vreau să am un căţel.</p>
                  <p rend="justify">—  Nu vrei o pisică? Ştiu mai încolo o curte unde e una albă de tot.</p>
                  <p rend="justify">—  Nu, vreau un căţel, am răspuns hotărâtă.</p>
                  <p rend="justify">Trude m-a luat de mână şi m-a tras după ea. Îi ajungeam până la cot.</p>
                  <p rend="justify">—  Să vedem tot acolo unde e pisica. Poate găsim…</p>
                  <p rend="justify">Era un fel de curte, deşi gardul lipsea în întregime.</p>
                  <p rend="justify">Casa era scundă, cu geamlâc lung, şi fereastra fără perdele, o femeie spăla rufe afară, iar o fetiţă, cu părul aproape argintiu de decolorat ce era, muia într-un lighean un prosop. De câte ori îl scotea să-l stoarcă, se uda toată. Trude o cunoştea. Ne-am apropiat şi am început să ne bălăcim toate trei în apa clăbucită. De căţel am uitat, atât de fericită eram. Dar Trude n-avea astâmpăr.</p>
                  <p rend="justify">—  Hai să căutăm căţelul.</p>
                  <p rend="justify">M-a luat şi m-a dus pe un maidan care vuia de ţipetele unor copii. Jucau leapşa pe ouate. Într-altă curte, iar copii: numărau pentru v-aţi ascunselea: meni, meni, minclang, minclang, ozo, pozo, pacativ, aer, vaer, veg, ia-l pe dracu' de urechi. Am fost primite şi noi. Parcă văd degetele scurte, aspre şi roşii ale Trudei numărând: meni, meni, minclang…</p>
                  <p rend="justify">Ce zi minunată a fost şi cât i-am dus dorul! Eu n-aveam voie să mă joc fiindcă, la vârsta de două luni, avusesem o congestie pulmonară. De aceea purtam şi vara o flaneluţă pe dedesubt, crępe de santé. Venea de la Viena. Şi nu trebuia să mă încălzesc cu nici un chip, nu trebuia să răcesc. Şi mai aveam şi nenorocul ca madame Jeanine, guvernanta, să fie cea mai bună prietenă a unei Schwester. Trăiam ore de nesfârşită plictiseală lângă un căruţ, unde un plod sugea biberonul sau se uita saşiu la propriile lui degeţele. Şi, ascultând tot ce vorbeau guvernanta şi dădaca, intram în cele mai neîngăduite, mai dubioase secrete.</p>
                  <p rend="justify">O  întâlneam rar pe Trude. Într-o zi mi-a spus că pleacă la Viena. Tatăl ei nu mai găsea de lucru. Fratele lui, intendentul unei case de raport din Viena, era bolnav şi-l chema să-i predea slujba. Trude mi-a jurat că n-o să mă uite, c-o să-mi scrie. Anii au trecut. Într-o zi am primit o scrisoare care începea aşa: „Sunt fericită. Mă mărit”. Peste un an, altă scrisoare: „Sunt fericită. Am o fetiţă”.</p>
                  <p rend="justify">Trude, după indicaţiile pe care mi le dăduse în ultima scrisoare, când credem că drumul meu spre Paris va fi prin Viena, locuia chiar lângă Augustiner Kirche într-un bloc al cărui intendent era tatăl ei. Ce bine îmi aduceam aminte de el! Un om cu privirea blajină, slăbuţ, străveziu, cu ochi blânzi. Ştia poezii de Heine pe dinafară şi ne acorda pianul „aproape gratis”, cum recunoştea până şi tanti Marie. La început a dus-o greu la Viena. După trei ani (urmând un curs, se calificase mecanic), a fost angajat în locul cumnatului său, care zăcea în spital, la un bloc cu multe etaje. Acolo credeam că o voi găsi pe Trude, care era măritată cu un violonist, avea o fetiţă şi era fericită.</p>
                  <p rend="justify">Portarul, un adolescent cu multe insigne, căruia i-am spus politicos: „Domnule portar”, m-a cercetat sever.</p>
                  <p rend="justify">—  Nu există portar, eu sunt intendentul…</p>
                  <p rend="justify">—  Atunci, poate-l cunoşti pe mecanicul Vogelsang. Un om mai în vârstă.</p>
                  <p rend="justify">—  Se prea poate. Nu sunt aici de la facerea lumii.</p>
                  <p rend="justify">—  Dar mai de curând decât de la facerea lumii, mai recent, n-a avut casa asta un mecanic, Vogelsang?</p>
                  <p rend="justify">—  Din păcate, da! mi-a răspuns veninos.</p>
                  <p rend="justify">Văzând că n-o pot scoate la capăt şi bănuind că e vorba de un conflict personal, l-am luat binişor, pe un ton îndulcit:</p>
                  <p rend="justify">—  Am fost prietenă cu fiica lui, Trude…</p>
                  <p rend="justify">—  Felicitările mele pentru astfel de prietenii, a răspuns băietanul spelb, cu nasul turtit, cu ochii spălăciţi de peşte fiert, cu freza bine pieptănată şi lustruită, la dreapta cărării lăptoase.</p>
                  <p rend="justify">Fără să-mi pierd calmul, am spus:</p>
                  <p rend="justify">—  Ştiam că vienezii sunt politicoşi!</p>
                  <p rend="justify">—  Eu sunt german, şi când mi se pomeneşte de o anumită rasă… murdară…</p>
                  <p rend="justify">Mi-a întors spatele.</p>
                  <p rend="justify">—  Văzut din spate, eşti mult mai interesant şi mai inteligent, am spus, şi am plecat furioasă.</p>
                  <p rend="justify">Dar n-am făcut doi paşi, şi m-am pomenit prinsă de mână, zdravăn.</p>
                  <p rend="justify">—  Nu mi-ai spus cum sunt din profil, rânjea cârnul.</p>
                  <p rend="justify">—  Dezgustător, am replicat prompt.</p>
                  <p rend="justify">—  Pentru toate aceste insulte, vei da socoteală, domnişoară!</p>
                  <p rend="justify">—  Dacă vor ieşi prea puţine la socoteală, am şi provizii, să ştii.</p>
                  <p rend="justify">În clipa aceea se opri o maşină impunătoare în faţa porţii blocului. Un militar, cât se poate de galonat, a coborât. Intendentul mi-a dat drumul şi s-a repezit, reuşind s-o ia înaintea celuilalt şi să facă milităreşte drepţi. Mă uitam cum dă umerii spre spate şi bate soldăţeşte şi foarte nemţeşte din bocanci. De mine uitase.</p>
                  <p rend="justify">Am răsuflat uşurată. Simţeam, fără să ştiu de ce, că nu trebuie să am încurcături cu poliţia… Deodată, mi-am amintit că Trude îmi scrisese cândva că dă lecţii de gimnastică fetiţei unei doamne înstărite, care ţinea o cafenea peste drum de locuinţa ei. Abia atunci mi-am dat seama că de la Triest nu mâncasem nimic. Intrând, am vrut să întreb numaidecât pe cineva, pe casieriţă bunăoară, dacă ştie ceva despre Trude. Dar experienţa cu intendentul fiind proaspătă, m-am aşezat la o masă, hotărâtă să intru în vorbă cu chelnerul mai pe îndelete, în timp ce mă va servi. Am început prin a întreba cât e ceasul. Apoi, dacă se poate dejuna acolo, dacă e ceaţă totdeauna la Viena, aşa ca la Londra, dacă n-a servit cumva la un restaurant la Paris şi dacă doamna care e la casă nu e cumva chiar patroana cafenelei.</p>
                  <p rend="justify">—  Am auzit că are nevoie de o profesoară de gimnastică pentru fetiţa ei…</p>
                  <p rend="justify">Nu s-a mirat.</p>
                  <p rend="justify">—  Tot ce se poate. A avut mai înainte, dar… Făcând o pauză, suflă printre dinţi, să n-audă nimeni: Ştiţi… era… adică nu era ariană…</p>
                  <p rend="justify">—  Da, da, înţeleg.</p>
                  <p rend="justify">Faptul că înţelesesem aşa de uşor îi cuceri încrederea.</p>
                  <p rend="justify">—  Mă duc s-o întreb pe doamna…</p>
                  <p rend="justify">—  Prefer să mergem împreună, să mă prezinţi dumneata dacă vrei.</p>
                  <p rend="justify">Era mulţumit că patroana va vedea că, dacă a pierdut mai multă vreme cu un client, era într-un fel tot în interes de serviciu.</p>
                  <p rend="justify">—  Domnişoara vrea să vă vorbească, rosti chelnerul, şi se retrase.</p>
                  <p rend="justify">Am început fără ocol:</p>
                  <p rend="justify">—  Am auzit că aveţi nevoie de o profesoară de gimnastică pentru fetiţa dumneavoastră…</p>
                  <p rend="justify">Femeia roti ochii împrejur.</p>
                  <p rend="justify">—  Eu sunt şi profesoară de franceză şi de pian, urmai, şi ar profita în ambele direcţii. Am o metodă nouă, predau franceza în timpul orei de gimnastică şi unele exerciţii le acompaniez la pian. Nu iau pentru asta mai mult. De bani nici nu prea am nevoie. M-aş mulţumi cu o masă de trei ori pe săptămână, când dau lecţiile. Gimnastică ritmică…</p>
                  <p rend="justify">În momentul acela se apropie un bărbat.</p>
                  <p rend="justify">—  E soţul meu, s-a nimerit bine. E ora când îmi ia locul la casă. Facem cu schimbul. Aşa că o să putem sta de vorbă.</p>
                  <p rend="justify">La o masă, în fund, unde veneau tot felul de mirosuri de bucate, a început să mă descoasă. De unde ştiam că are o fetiţă care are nevoie de profesoară? I-am pomenit de Trude.</p>
                  <p rend="justify">A  întors numaidecât capul într-o parte şi în alta, să vadă dacă n-aude nimeni.</p>
                  <p rend="justify">—  Mi-a fost prietenă, în copilărie… Nu ştiu cum pot s-o găsesc.</p>
                  <p rend="justify">—  Nu mai e. A plecat.</p>
                  <p rend="justify">—  Unde?</p>
                  <p rend="justify">—  La Budapesta. Un an de zile s-a zbătut să plece, şi-a găsit un loc de spălătoreasă la un hotel acolo.</p>
                  <p rend="justify">—  Trude? E poate o confuzie…</p>
                  <p rend="justify">—  A avut mare protecţie, şi dacă i-ar avea pe bărbatul ei şi fetiţa…</p>
                  <p rend="justify">—  Dar cum, s-a despărţit de ei? Cum s-a îndurat? Eu cred că-i o confuzie…</p>
                  <p rend="justify">—  Tatăl şi soţul ei sunt în lagăr… Bătrâna, mama ei, e surdă. De la o vreme, aproape că nici nu mai vede. Trăia din cerşit. Dar acum nu mai au voie să cerşească… În sfârşit, înţelegeţi…</p>
                  <p rend="justify">—  Şi fetiţa, am întrebat cu un nod în gât, Ines?</p>
                  <p rend="justify">—  E cu bunica. Bătrâna se stingea de foame şi-i aducea ei…</p>
                  <p rend="justify">—  Şi unde stau?</p>
                  <p rend="justify">Femeia privi din nou împrejur, apoi, cu voce şi mai scăzută:</p>
                  <p rend="justify">—  Domnişoară, e un secret mare… Văd că sunteţi străină, altfel n-aş scoate un cuvânt. Dar să ştiţi că mă nenorociţi dacă suflaţi o vorbă, şi am şi eu un copil, o fetiţă…</p>
                  <p rend="justify">—  Gnädige, Frau, am spus în nemţeasca mea destul de curentă, puteţi avea toată încrederea. Adevărul e că v-am propus să dau lecţii numai ca să aflu câte ceva despre Trude, dar eu plec chiar mâine în ţară, sunt din România. Ce interes aş avea să vă fac neplăceri? Dimpotrivă.</p>
                  <p rend="justify">A  mai privit de câteva ori împrejur şi apoi, cu un creion cu care până atunci se jucase nervos, a scris pe marmura albă: „Sunt la mine în pivniţă, amândouă…” Şi apoi, ştergând cu degetul de câteva ori, până nu a mai rămas nici o urmă, a continuat în şoaptă:</p>
                  <p rend="justify">—  Trude speră să poată să-şi ia într-o zi copilul acolo. Ştiu că face demersuri disperate. Mulţi în situaţia ei s-au omorât… I-am promis să le iau la mine. Erau pe trotuar, în stradă. Li s-a luat tot ce au avut.</p>
                  <p rend="justify">Deodată, începu să râdă zgomotos. Era atât de nepotrivit râsul acela cu momentul pe care-l trăiam, încât m-am speriat. Am crezut c-a înnebunit.</p>
                  <p rend="justify">—  Mi, s-a părut că cineva ne urmăreşte, mă lămuri cu o figură schimonosită, între zâmbete forţate şi o tristeţe firească. Am râs şi eu, ca lumea să creadă că ne amuzăm…</p>
                  <p rend="justify">Nu înţelegeam totuşi cum a putut Trude să se despartă de Ines. Îmi aminteam de scrisorile ei, adevărate explozii de bucurie: „Voi avea un copil. Sunt fericită. Aş vrea să fie fetiţă…” Şi o altă scrisoare: „Am o fetiţă. O cheamă Mirona ca pe tine, Ines ca pe mama soţului meu şi Ilse ca pe mama mea: Mirona-Ines-Ilse. Nu e frumos?”</p>
                  <p rend="justify">—  Era singura posibilitate s-o salveze, izbucni patroana iar într-un râs zgomotos, şi întinzându-mi mâna voiniceşte, aşa încât ceilalţi să vadă că între noi e o atmosferă de veche prietenie, se ridică.</p>
                  <p rend="justify">—  Nu pot vedea fetiţa? am întrebat.</p>
                  <p rend="justify">Râzând, reuşi să-mi şoptească.</p>
                  <p rend="justify">—  E greu şi inutil. Din cauza lipsei de aer, e foarte slăbită. E chestie de zile… Dacă are noroc şi vin hârtiile azi-mâine, poate scapă. Apoi, tot veselă, în timp ce mie mi se înnodau lacrimile în gât: Metoda dumitale e foarte amuzantă. Gimnastică în timpul orei de franceză. Franceza în timpul orei de gimnastică. Foarte practic, foarte ingenios. Uite, să-i spun şi lui Hans…</p>
                  <p rend="justify">Am plecat de acolo cu sufletul strivit şi fără să ştiu încotro s-o apuc.</p>
                  <p rend="justify">Mi se părea că fiecare om care zâmbeşte sau râde comunică altuia o veste sinistră, că muşchii feţelor se destind numai în măsura în care trebuie să acopere, să ascundă sufletul întunecat şi chinuit de groază.</p>
                  <p rend="justify">A  doua zi, după o noapte lungă – dormisem puţin şi visasem urât – m-am dus la aceeaşi cafenea, cu un pachet în care aveam bomboane, turtă dulce şi o rochiţă pentru micuţa Ines. Şi iată ce am aflat: Bătrâna a murit în noaptea aceea. Fetiţa, care n-avea nici şase ani, nu scosese un cuvânt, un geamăt. Ştia că sunt ascunse acolo în mare taină. La început a crezut că bunica a leşinat şi a vrut să-i dea apă să bea. A deschis gura moartei ca să-i toarne apă pe gât. Pe urmă a stropit-o cu apă ca s-o trezească, a învelit-o ca s-o încălzească. A stat lângă ea ca s-o ferească de şoareci. Dar când i-a văzut ochii deschişi, mari şi sticloşi, şi gura căscată, s-a speriat şi s-a ascuns după nişte lăzi goale. Totuşi, la gândul că mama o va întreba într-o zi cum s-a întâmplat, ce a făcut pentru bunica, şi-a învins groaza şi s-a dus înapoi lângă moartă, s-a culcat alături şi a luat-o în braţe ca s-o încălzească.</p>
                  <p rend="justify">—  Nu ştiu cum a rezistat copilul. Dacă aţi şti cât o iubea Trude, cum o păzea de tot ce ar fi putut s-o tulbure, şi cum o răsfăţa! Ce va deveni un copil care a stat o noapte întreagă, căutând, cu mânuţele ei, să încălzească un cadavru?</p>
                  <p rend="justify">Spunând toate acestea, Frau Wilma uitase că mai e lume primprejur la mese, dar deodată, când îşi dădu seama, începu să râdă în hohote.</p>
                  <p rend="justify">—  Wunderbar… reizend38… se minuna.</p>
                  <p rend="justify">Când zâmbea, din cauza lipsei de concordanţă dintre ceea ce simţea şi ceea ce căuta să exprime, avea un aer cretin. Am întrebat dacă pot să văd fetiţa.</p>
                  <p rend="justify">—  Acum nu. Are frisoane şi febră destul de mare.</p>
                  <p rend="justify">—  E tot în pivniţă?</p>
                  <p rend="justify">—  Vă rog, mai încet. Bărbatul meu nu ştie nimic. Mă tot întreabă unde dispar, de ce sunt zăpăcită. Azi am greşit o adunare şi s-a înfuriat. Cadavrul nu-l pot transporta decât la noapte când se întunecă bine. Şi începu să râdă: ha-ha-ha! Glänzend, aber sie sprechen glänzend…39 Vreţi să-mi ajutaţi la noapte…</p>
                  <p rend="justify">Am râs şi eu.</p>
                  <p rend="justify">—  Foarte amuzant… Şi fetiţa o să rămână toată noaptea în pivniţă, singură? am întrebat, bătând cu degetele pe masă ca cineva care cântă la pian.</p>
                  <p rend="justify">—  Nu ştiu cum să fac. După ce scap de bătrână, voi spune că m-am pomenit cu Ines. Soţul meu o cunoaşte pe fetiţa lui Trude. E un om fricos, dar nu-i rău. Când o s-o găsească în pat bolnavă, n-o să aibă inima s-o arunce în stradă. Fetiţa noastră e în Tirol, la rude.</p>
                  <p rend="justify">—  Dar cum o s-o lăsăm până dimineaţa fără aer, singură, cu febră? Trebuie să ne ducem imediat…</p>
                  <p rend="justify">Patroana râse.</p>
                  <p rend="justify">Am înţeles că cineva priveşte spre noi şi m-am forţat să râd şi eu.</p>
                  <p rend="justify">—  E imposibil să rămâie în pivniţă până mâine, fără aer, în miros de cadavru. Ce putem face ca s-o scoatem numaidecât?</p>
                  <p rend="justify">—  Nu e prudent. Mai întâi să scăpăm de bătrână. Şi având aerul că se distrează de minune, că iar îmi spune o anecdotă cu haz: Noi riscăm lagărul, gândiţi-vă la asta. Avem şi noi un copil…</p>
                  <p rend="justify">Şi iar începu să se prăpădească de râs.</p>
                  <p rend="justify">—  Foarte amuzant! Foarte amuzant! repetam…</p>
                  <p rend="justify">Şi în acelaşi timp aduceam mereu alte argumente să-mi dea fetiţa, iar ea, continuând să râdă, începu să-mi explice unde e uşa din dos, scara, pivniţa.</p>
                  <p rend="justify">Cum să descriu ce am găsit acolo? Cu ce să încep? Cu întunericul? Cu mirosul stătut şi muced de butoaie de vin?</p>
                  <p rend="justify">Bătrâna, rostogolită pe jos, învelită cu o cuvertură galbenă. În partea opusă, o canapea verde, stricată, trasă spre ferestruica ce dădea chiar spre trotuar. Un breton băiai acoperea o frunte îmbrobonată de febră. Fetiţa lui Trude delira. Nu m-am gândit prea mult ce fac. Mi-am dat seama că primul lucru de care are nevoie e aerul proaspăt. Am luat-o în braţe. Era de bine, de rău îmbrăcată. Probabil că de mult nu mai ştia ce e o cămaşă de noapte. Grea nu era. Pe stradă a deschis ochii şi m-a privit încercând să mă recunoască. La hotel s-au uitat cam chiorâş la mine, dar n-au îndrăznit să întrebe nimic. Apucasem să cer portarului să trimită la farmacie după nişte alcool, iar de la restaurant am cerut două ceaiuri cu lămâie şi am dat bacşişuri mari. Aşa cum am prevăzut, mica Ines avea nevoie de aer. Am deschis ferestrele larg. Dormea acum mai liniştită. O oră mai târziu avea ochii iar deschişi, ochi verzi, cu irizări de aur. Mă gândeam la tot ce însemnau pentru biata Trude aceste licăriri galbene în ochii copilului ei. Aici trebuie să fie sursa ei de lumină, de soare, de energie, de viaţă, aici, în ochii ăştia deschişi asupra mea. Aveam vârsta lui Ines când Trude mi-a întins un covrig cu susan: „Na, poftim, ia!”</p>
                  <p rend="justify">—  Eu sunt o bună prietenă a mamei tale, Ines.</p>
                  <p rend="justify">S-a ridicat deodată cu spatele drept, cu ochii, măriţi.</p>
                  <p rend="justify">—  Wo ist Pussy? 40</p>
                  <p rend="justify">Probabil că aşa îi spunea mamei ei…</p>
                  <p rend="justify">—  Pussy te-a trimis să mă iei?</p>
                  <p rend="justify">Ca să-i stimulez dorinţa de a se însănătoşi, i-am spus:</p>
                  <p rend="justify">—  Da, dar uite, trebuie să te faci bine, Ines, e o călătorie lungă până la Budapesta, trebuie să fii puternică.</p>
                  <p rend="justify">—  Sunt puternică, mi-a răspuns, cu vocea slabă, şi a căzut iar cu capul pe pernă. Apoi, ridicându-se în coate, încercă să se scuze: Dar n-am dormit toată noaptea. Am păzit-o pe Grami, am strâns-o în braţe, i-am frecat mâinile ca s-o încălzesc…</p>
                  <p rend="justify">Ochii i s-au umplut de lacrimi, care se desprindeau câte una, şi curgeau apoi, tăcute, pe obraz. Am simţit că-i face bine.</p>
                  <p rend="justify">—  Plângi, Ines, plângi cât vrei tu.</p>
                  <p rend="justify">—  Acolo n-am plâns, ca să nu fac zgomot, mi-a mărturisit printre sughiţuri, şi deodată s-a oprit, cu năsucul în vânt. Cum te cheamă?</p>
                  <p rend="justify">—  Mirona.</p>
                  <p rend="justify">—  Mirona? Pussy are o prietenă Mirona, şi pe mine mă cheamă Mirona. Am trei nume: Mirona-Ines-Ilse.</p>
                  <p rend="justify">—  Eu sunt Mirona.</p>
                  <p rend="justify">—  Atunci, ai fost la Paris? E frumos acolo? E departe? Pussy a primit multe ilustrate de acolo şi o scrisoare de la tine. Ştii franţuzeşte? Şi eu învăţ… învăţam…</p>
                  <p rend="justify">A  doua zi când am stat de vorbă cu Frau Wilma mi-am dat seama că se simţea uşurată. Cărase într-o boxă a pivniţei canapeaua şi toate lucrurile pe care le folosiseră cele două protejate, timp de trei săptămâni, şi-l înştiinţase pe bărbatul ei că a găsit în pivniţă o femeie moartă.</p>
                  <p rend="justify">Deşi desfigurată, el a recunoscut-o pe mama lui Trude, fără să bănuie tot ce se petrecuse acolo şi fără să comenteze. În tot cazul, se grăbi să anunţe poliţia. Nimeni nu se miră. Sinuciderile, morţii găsiţi ici-colo, din pricina foamei şi a persecuţiilor rasiale, erau cazuri destul de frecvente în Viena ocupată.</p>
                  <p rend="justify">De la Frau Wilma, patroana cafenelei, m-am întors cu un ibric electric, cu o sticlă de lapte şi cu o bucată de pâine. În alt pachet am găsit o cămaşă de noapte a fetiţei ei, una de zi, ciorapi, pantalonaşi, pantofi aproape noi.</p>
                  <p rend="justify">Nu puteam să-mi dau seama ce-i făcea bine lui Ines: fereastra mereu deschisă, faptul că avea cu cine vorbi, că nu-i mai era frică sau nădejdea de a pleca la Budapesta, la Pussy? În tot cazul, după ce am dezbrăcat-o şi i-am făcut câteva frecţii cu alcool şi o baie (nu făcuse baie de luni de zile), parcă era alt copil. Dimineaţa, când s-a trezit, avea culori în obraji. Am săpunit-o din nou din cap până-n picioare, i-am făcut un duş cald. Mi l-a cerut mai fierbinte, şi la urmă „rece de tot”, striga ca s-o aud. Îmi dădeam seama că însuşi zgomotul apei îi face plăcere, îi face bine.</p>
                  <p rend="justify">Dar trebuia să mă pregătesc de plecare spre ţară. Să iau o hotărâre în privinţa lui Ines. Un lucru era sigur: în pivniţă n-o voi lăsa să se întoarcă. Tot căutând o soluţie, mi-am amintit de un film. Sub influenţa lui, m-am dus cu Ines la Notre Dame de Sion, unde am cerut să vorbesc cu mčre supérieure. Acolo am inventat o alambicată poveste: Ines e copilul meu din flori, bineînţeles creştină. Mi-au înfiat-o nişte prieteni buni ca să mă scoată din încurcătură. Când m-am măritat, n-am îndrăznit să mărturisesc soţului meu adevărul… I-am făcut acte false lui Ines. De unde să ştiu că are importanţă religia prietenilor care au înfiat-o?! Atunci n-avea importanţă… Dar Ines e fetiţa mea, e ortodoxă, am venit s-o salvez, când am aflat că părinţii ei adoptivi au fost deportaţi…</p>
                  <p rend="justify">Mčre supérieure a încercat să lămurească romanul meu complicat, dar singurul lucru pe care l-a înţeles şi l-a crezut e că sunt străină şi că fetiţa mea trebuie să rămână acolo câtva timp, din pricina soţului meu. Care dacă ar afla…</p>
                  <p rend="justify">—  Dar e un păcat să-ţi induci în eroare aproapele. Trebuie să-i spui că ai păcătuit, m-a dojenit mčre supérieure, ţtergându-ţi ochelarii cu o batistă de un alb ireal.</p>
                  <p rend="justify">—  Sunt o păcătoasă…</p>
                  <p rend="justify">Era cât pe ce să stric totul, dar rezultatul a fost dimpotrivă neaşteptat de bun.</p>
                  <p rend="justify">—  Ai avut, desigur, o viaţă grea, copila mea, departe de binefacerile bisericii noastre. De altminteri, dumneata eşti ortodoxă. Vezi… Catolicismul… În sfârşit, cred că e mai bine pentru Ines să rămână câtva timp la noi. Cred că ar fi mai bine să treacă la catolicism.</p>
                  <p rend="justify">—  Da! am exclamat eu cu toată sinceritatea. Da, aşa-i. Să aveţi grijă de ea. Binefacerile bisericii catolice sunt cunoscute. Şi dacă va veni s-o ceară o doamnă, Wilma, Wilma Raeder, care e o bună catolică, să i-o încredinţaţi numaidecât. Vă rog foarte mult.</p>
                  <p rend="justify">Despărţirea a fost grea. Fetiţa se lipea de mine cu toată deznădejdea. Nu plângea, dar ochii ei erau înecaţi, ca şi vocea.</p>
                  <p rend="justify">—  Îmi pare aşa de rău că pleci! repeta Ines.</p>
                  <p rend="justify">Am luat-o deoparte, i-am ridicat bărbia spre mine, i-am pus mâna pe umăr şi i-am vorbit ca unui om în toată firea.</p>
                  <p rend="justify">—  Ascultă, Ines, trebuie să ai grijă de tine, tu singură să ai grijă de tine, trebuie să te aperi dacă e nevoie, trebuie să rezişti. Când mama va putea să te ia, va trebui să te găsească sănătoasă, voinică. Sunt sigură că nu trăieşte decât pentru tine.</p>
                  <p rend="justify">—  Şi papi la fel, zâmbi fetiţa.</p>
                  <p rend="justify">—  Cu cine semeni? am întrebat fără să vreau, poate ca să mi-l pot imagina pe acest tată, îngropat cine ştie în ce lagăr.</p>
                  <p rend="justify">—  Pussy spunea că sunt leită tăticu. Papi e frumos şi face două gropiţe când râde. Eu am numai una, aici… Şi zâmbi ca să-mi arate gropiţa, dar lacrimile începură să i se desprindă una câte una.</p>
                  <p rend="justify">—  Îl iubesc atât de mult! mi-a mărturisit ca un secret. Aşa de mult! Apoi, surâzând iar: Când eram mică voiam să mă mărit cu el… „Când eram mică”, am repetat în gând cu o imensă milă; Ines avea acum cinci ani şi nu mai era mică…</p>
                  <p rend="justify">—  Sa fii curajoasă, Ines, făgăduieşte-mi.</p>
                  <p rend="justify">—  O să fiu, cum am fost şi noaptea trecută, acolo…</p>
                  <p rend="justify">De ce nu pomenea de bunica ei? De ce nu întreba nimic? S-ar fi spus că se teme, că nu vrea să afle ceea ce totuşi ştia – că bunica murise. Cred că refuza să-şi amintească grozăvia acelei nopţi. Era matură Ines, un om întreg, un om bătrân cu fruntea aceea de cinci ani!</p>
                  <p rend="justify">Când am plecat de acolo am trecut printr-o grădină publică. Voiam să mă reculeg. Mi-era sufletul greu şi abia îmi târam picioarele; parcă mi se lipise tot noroiul oraşului de tălpi. Şi parcă eram ameţită. M-am aşezat, nu departe de poartă, pe o bancă. Nu pricepeam de ce se aflau atâţia copii, strânşi claie peste grămadă, când parcul se întindea departe, imens şi foarte îngrijit. Aici, dimpotrivă, un rotogol de pietriş şi praf, şi în loc de verdeaţă, bălării. Dar, cu gândul la Ines, am vrut să mai zăbovesc printre copii. O femeie tânără, palidă, care stătea lângă mine, puţin adusă din spate, cu mâinile încrucişate, tăcea. Am simţit nevoia să schimb câteva cuvinte cu ea.</p>
                  <p rend="justify">—  De ce sunt îngrămădiţi copiii acolo?</p>
                  <p rend="justify">—  Sunteţi străină, probabil…</p>
                  <p rend="justify">Dar alta, mai în vârstă, care şedea lângă ea, a strâns-o de braţ.</p>
                  <p rend="justify">—  Da, sunt în trecere…</p>
                  <p rend="justify">S-au ridicat deodată. Abia atunci am văzut că purtau câte-o bandă galbenă pe braţ, cu o stea neagră. Copiii purtau şi ei astfel de banderole, şi privirile lor se îndreptau spre largul grădinii, unde alţi copii chicoteau veseli şi se jucau cu trotinete, cu cercuri, cu triciclete. Un bătrân abia putea să ţină de umăr un băieţel care încerca să treacă rotogolul de pietriş unde stăteau înghesuiţi cei cu semnul pe braţ.</p>
                  <p rend="justify">—  Aber warum? întreba băiatul, warum, warum darf ich nicht? 41</p>
                  <p rend="justify">M-am ridicat, le-am zâmbit celor două femei îmbrăcate în negru. Una era foarte tânără, cealaltă mai în vârstă; dar la fel de frumoase. Mama şi fiica, după cum semănau. Amândouă blonde, cu buzele albe, ochii uscaţi. Sufletul mi-era greu, ochii înlăcrimaţi. Am plecat fără să spun un cuvânt. Pe stradă, aproape alergam. În faţa mea se ridicau, ca o sfidare a tot ce văzusem. Augustiner Kirche, Votivs Kirche, Stefans Dom, superbe dantele de piatră şi fier, gata să atingă cerul cu vârfurile lor. Dar la adăpostul rugăciunilor creşteau, la fel de înalte, fărădelegile pe care le făceau sau le tolerau, tăcând, credincioşii.</p>
                  <p rend="justify">Am trecut pe la Frau Wilma să-i spun unde e Ines. Am dat buzna în cafenea, dar a trebuit să aştept un moment prielnic ca să-i pot vorbi. Frau Wilma, uitându-se împrejur ca să vadă dacă nu-i spionată, a râs zgomotos.</p>
                  <p rend="justify">—  Ce mai faci? Ce mai faci? Ai noroc, e vreme frumoasă la Viena… O vară minunată.</p>
                  <p rend="justify">Am încercat să-mi înveselesc faţa, dar cred că n-am izbutit.</p>
                  <p rend="justify">—  Tatăl lui Ines a încercat să fugă din lagăr, mi-a şoptit Frau Wilma. Cel puţin asta e versiunea oficială… L-au împuşcat azi-dimineaţă. Apoi cu o forţată, penibilă voie bună: Cum te-ai distrat? Cum ţi se pare Viena? Ai luat cafeaua la Sacher? Are prăjiturile cele mai bune. Şi în şoaptă: Bunicul ei s-a sinucis în aceeaşi noapte când s-a prăpădit bunica. Apoi tare: Trebuie să vă duceţi la Grinzing, domnişoară! Sezonul e în plin! Căluşei, trageri la ţintă…</p>
                  <p rend="justify">I-am explicat unde e Ines şi am rugat-o să aibă grijă de ea. S-o trimită la Budapesta de îndată ce-i vin actele, s-o trimită cu orice mijloc…</p>
                  <p rend="justify">—  Ce vreme frumoasă! zâmbea fără încetare Frau Wilma.</p>
                  <p rend="justify">—  Ce vremuri! am spus, strângându-i mâna şi, grăbită, m-am strecurat printre mese.</p>
                  <p rend="justify">Mi se părea că toţi ochii mă urmăresc, că sunt înconjurată de asasini şi de spioni.</p>
                  <p rend="justify">La hotel am găsit lucrurile în geamantan răvăşite.</p>
                  <p rend="justify">Drumul spre ţară nu mi s-a părut destul de lung pentru ca să-mi adun gândurile, să reflectez la toate prin câte trecusem. Erau clipe în care recapitulând cele trei zile petrecute la Viena îmi venea să dau alarma, să opresc trenul, să arăt ce se petrece în secolul al XX-lea, în inima Europei, într-una din cele mai civilizate ţări de pe glob, şi erau clipe când voiam să şterg cu un burete miraculos capitolul Viena, ca să mă pot gândi la Gian, la noaptea petrecută în braţele lui la Triest.</p>
                  <p rend="justify">Dar în minte îmi apărea Hedda Hölden. În urechi îmi răsunau cuvintele lui Jacquot: „Ai să cunoşti o refugiată din Germania. Ai să pipăi o rană adevărată, ai să înţelegi pentru ce luptăm în Spania…”</p>
               </div>
               <div type="div3" rend="P6">
                  <head>CAPITOLUL VIII</head>
                  <p rend="justify">SFÂRŞITUL CATRINEI.</p>
                  <p rend="justify">Şi acum să povestesc ce am găsit acasă.</p>
                  <p rend="justify">Odăile parcă mai mici, plafoanele mai scunde, tapetele mai afumate. Mirosul de muced mai supărător. Numai pendula din sufragerie spunea pitpalac şi cucu la fel ca înainte. În patul ei, bătrâna Caţian, străbunica, în numele căreia fusesem atât de stăruitor rechemată, avea obrazul şi mai gălbejit, şi mai mototolit decât mi-l aminteam. Sub plapumă rămăsese parcă numai o grămăjoară de oase. În ochiul sănătos, speriat, mărit şi în degetele agăţate de mâna mea era strânsă puţina, ultima ei putere.</p>
                  <p rend="justify">—  De ce-ai zăbovit atâta, Mirona? Nu ţi-am trimis vorbă că te dezmoştenesc? Dar ţie puţin îţi pasă de moştenire; de aia am eu încredere în tine. Vreau să dormi aici cu mine, pricepi? Tu să mă păzeşti, numai în tine am încredere. Uite patul tău acolo. E pregătit demult. Mi-e frică de Fana. Ţie pot să-ţi spun, că tu ştii să taci. Asta-mi place la tine, că taci. Spune, ai auzit ceva? Merge vestea că trăieşte. Poate a venit să-şi ia moştenirea? Cred că fetele ştiu… Mi-au cerut să le dau, din viaţă… Dar nu le dau… Bagă mâna sub pernă, cheile sunt aici…</p>
                  <p rend="justify">—  Cheile?</p>
                  <p rend="justify">Am înlemnit. Orice mi-aş fi putut închipui, dar că bătrâna va da într-o zi din mână cheile ei, că altcineva îi va deschide dulapul, asta era desigur cea mai mare încercare la care o supusese viaţa, suprema înfrângere pe care trebuia s-o îndure pe acest pământ. Am şovăit. Cheile Catrinei Caţian! Eram sigură că nimeni nu le-a atins vreodată.</p>
                  <p rend="justify">—  Hai, Mirona. Acum fiecare ia cheile şi umblă în lucruşoarele mele, în banii mei, în bănuţii mei scumpi. Şi să vezi, au obiceiul să stea cu spatele, să nu văd cum scotocesc ele acolo, afurisitele! Du-te, fetiţo; uite acolo e o cutie… penalul tău… Ţii minte?! Penalul chinezesc… Ţi l-am dat când ai intrat în a doua primară. Pe urmă tot eu ţi l-am luat înapoi… Am lăsat să cadă vina pe slugi… Nu-i nimic, şi aşa furau. Uită-te acolo, dar să te dai la o parte, ca să văd şi eu. Fetelor degeaba le spun să se dea la o parte, ele stau dinadins cu spatele, ca să nu văd ce fac, să nu ştiu ce cotrobăiesc. Vezi, colo sus, mai la dreapta. Deasupra sunt mosorele, ibrişine, igliţe, un ciorap de lână început… Dedesubt… mai dedesubt… Bravo, fetiţo, uite ce repede te-ai întors. Să le vezi pe ele cât zăbovesc, nişte prefăcute şi hoaţe…</p>
                  <p rend="justify">A  scos din vechiul meu penal o cheie. Mâinile-i tremurau.</p>
                  <p rend="justify">—  Asta e, mi-a şoptit… Şi acum vezi dedesubt, sub rufele alea rupte… e o lădiţă… Aşa, drăguţa mea, bravo… Numai în tine am încredere, de aia te-am tot chemat… Ştiu că nu m-ai iubit, dar nici n-ai jinduit după bănuţii mei. Şi nu eşti linguşitoare, semeni cu bunică-ta Fana. Dar Fana era rea. Rea… Şi îmi voia moartea. Mă blestema. Tu nu mi-ai dorit nici rău, nici bine. Tu eşti cu capul în nori… Semeni cu răposatul Miron… Aşa era străbunicul tău, cu capul în nori. Stai, vino mai aproape de mine. Bănuţii i-am împărţit în punguliţe. Trei punguliţe pentru fete, una să fie a ta. Şi mai am şi o salbă, a ei. Salba asta o purta Fana… Era a ei!. Era de la… Nu te priveşte de la cine era… Ţi-o dau s-o păstrezi. Uite şi punga mea şi pungile fetelor… Dacă vine Fana în noaptea asta, să nu găsească nimic. O simt de câtăva vreme că dă târcoale pe aici… Crede că mor şi vrea să-i rămână casa. Da de ce să-i rămână? A stat aici? A dus greul, ea?</p>
                  <p rend="justify">A  păzit-o? Nu i-a plăcut să stea s-o îngrijească, nici n-o să aibă parte de ea… Degeaba-i tot dă târcoale… Am văzut-o eu cum umblă la dulap. Caută salba… S-a apropiat şi de patul meu, a băgat mâna sub pernă, a căutat cheile. Cheile mele… Ei, să poftească să caute: n-o să mai găsească nimic. Bine că eşti aici, fetiţo! După ce pleacă ea, să-mi dai pungile înapoi. Şi salba. Nu-i aşa că mi le dai? Îmi dai şi partea ta, că eu ţi-o îngrijesc mai bine. În fete n-am încredere şi nici tu să n-ai. N-o să-ţi dea nimic, ascultă-mă pe mine. Niciuna nu te iubeşte. Nici maică-ta nu te iubeşte… La drept vorbind, nici eu nu te iubesc, dar am încredere în tine, fetiţo. Numai în tine am încredere. Am să-ţi las şi casele vechi din Stupinei. Nişte cocioabe, dar nu-i nimic, ai să le repari şi ai să stai acolo… că tu aici mulţi purici nu faci.</p>
                  <p rend="justify">Nu înţelegeam cum putea să vorbească atât de mult, cum mai putea face atâtea socoteli grămada aceea de oase, rămăşiţa aceea de viaţă. Eram cutremurată. Aveam în faţa mea lacrimile săracilor de la care a luat camătă, banii slugilor pe care le dădea afară, cu tot felul de pretexte ca să nu le plătească. De ce spusese: „Salba era a ei. O avea de la…”? De la cine o avea? Să fi existat într-adevăr acea doamnă cernită, înaltă, subţire care aducea daruri Fanei când era mică, o îmbrăţişa şi dispărea? Mama adevărată a Fanei? Poate că aici se afla faimoasa scrisoare de care-mi vorbise bunicul, brâul roşu de catifea?</p>
                  <p rend="justify">—  Punguliţa şi salba să mi-le dai înapoi dacă mă mai fac bine. Ai auzit, fetiţo? Eu cred că fetele au mai luat dinăuntru, sufla bătrâna. Să le numărăm. Tare-s plăcute la pipăit băncuţele… Încuiem uşa şi numărăm. Hai, să vezi… E o plăcere. Tu nu poţi să înţelegi, fetiţo, ţie nu-ţi plac banii… Îţi place să dai. Dar fără bani să ştii că n-ajungi departe. Nu, lasă, acum nu pot să număr, sunt obosită. Uite, ia punga mea şi salba şi tot ce ţi se cuvine şi pune-le bine, ascunde-le în odăiţa ta. Bagă-le acolo, în geamantan, sub caietele şi hârţoagele tale… Acolo nu umblă nimeni. Ştiu că scrii poezii sau romane. Treaba ta, te priveşte. Celelalte pungi să le pui la loc. Încuie şi dă-mi cheia înapoi. Cheile mele. Cheiţa pune-o înapoi în penal. Şi cheamă fetele. O să creadă că atâta avem. Că atâta a rămas. Aşa! Ne-am înţeles? Unde-s cheile? Vezi că am încredere în tine?</p>
                  <p rend="justify">O  lacrimă i-a acoperit ochiul sănătos, dar atât de obosit, de tulbure, încât nu se mai deosebea de cel cu albeaţă.</p>
                  <p rend="justify">Au mai trecut multe zile până s-a hotărât bătrâna să se despartă de bănuţii ei, să împartă pungile, căci mai avea ceva de poruncit şi voia să fie „înarmată”. Mie mi-a cerut să dorm în camera ei şi să-i păstrăm scaunul la masă… Coliva să i-o facă Floarea, cât va trăi… Eu să mă mărit cu Doru, fiul unui nepot de vară. M-am împotrivit. Mătuşile mă îndemnau:</p>
                  <p rend="justify">—  Spune da, poate să mai scoţi ceva de la ea…</p>
                  <p rend="justify">N-am vrut s-o mint.</p>
                  <p rend="justify">—  Bine, conveni bătrâna în cele clin urmă. Şi arătând portretul: Ţi-l las ţie… a costat… Lena… suflă bătrâna Caţian. Apoi, nespus de mirată: Lena! ce nume?! Ochiul cel sănătos se închise, apoi cel cu albeaţă. Buzele uscate, albe, se mai mişcară o dată, şuierând cu dispreţ: Ce nume!</p>
                  <p rend="justify">—  Am auzit că nici n-a luat-o pe fata lui Drăgan, şopti mama.</p>
                  <p rend="justify">Bătrâna a deschis ochii şi numai, că n-a bătut din palme.</p>
                  <p rend="justify">—  Foarte bine! Nici să nu-l ia, escrocul!</p>
                  <p rend="justify">—  Atunci, de ce-i poartă numele? întrebă tanti Marie.</p>
                  <p rend="justify">—  Dar cum? Drăgan?</p>
                  <p rend="justify">—  Păi dacă aşa e născută…</p>
                  <p rend="justify">—  Şi de unde are averea respectivă?</p>
                  <p rend="justify">Erau întrebări care nu lipseau niciodată când un personaj feminin intra în discuţie. „Cum e născută” şi „De unde are averea respectivă”?</p>
                  <p rend="justify">—  Cică a înfiat-o pictorul.</p>
                  <p rend="justify">—  Escrocul! făcu bătrâna Caţian deschizând ochiul sănătos şi privindu-ne pe fiecare în parte cu o ascuţime pe care nimeni nu i-ar fi bănuit-o. Şi ridicând greu braţul arătă cu degetul portretul din perete. Averea respectivă, uite aici, averea… Braţul îi căzu, în timp ce Neneea, tanti Marie şi mama, mai întâi în şoaptă, apoi ridicând vocea, discutau în contradictoriu, una susţinând că Marta s-a măritat cu Lena, alta că Lena a înfiat-o. Pe Neneea o pufni râsul, râdea cu sughiţuri, fără să poată explica de ce. Iar ochii bătrânei Caţian, întredeschişi, păreau că iau parte la conversaţie.</p>
                  <p rend="justify">Îi priveam braţul atârnând, gata să atingă duşumeaua, un braţ scheletic, cu pielea zbârcită, de o transparenţă verzuie. Aş fi vrut să-l ridic, dar n-aveam curajul să-l ating, când deodată bătrâna, ridicând braţul, o ameninţă pe Neneea, care râdea:</p>
                  <p rend="justify">—  Stăpâneşte-te, proasto! apoi arătând spre portret: Averea respectivă…</p>
                  <p rend="justify">Fetele încercară s-o liniştească, şi bătrâna, ascultătoare, parcă aţipi. Mâna îi atârna iar, galbenă, uscată şi grea ca de plumb.</p>
                  <p rend="justify">—  Ia vedeţi… am şoptit.</p>
                  <p rend="justify">Tanti Marie vru să-i ridice braţul, dar, speriată, îi dădu drumul. Braţul greu căzu. Lovindu-se de duşumea. Mama îi potrivi perna; capul bătrânei, parcă şi el prea greu, se prăbuşi.</p>
                  <p rend="justify">Pitpalac! se auzi o singură dată bătaia pendulei.</p>
                  <p rend="justify">Punga pe care mi-o dăduse în păstrare n-am mai găsit-o. Cineva scotocise prin caietele mele. Scosese monedele, salba, şi totuşi în grabă a mai lăsat o băncuţă din toate câte strânsese bătrâna. Nepoatele n-au făcut cercetări. N-au pus întrebări. N-au discutat testamentul. Ceea ce însemna că erau înţelese între ele. Le rămânea casa, de care erau foarte mândre, casa cu multe odăi şi mistere, un pod plin de cufere şi lucruri inutile şi un proces început cu treizeci de ani în urmă, pe care dacă l-ar fi câştigat ar fi devenit proprietare pe o pădure şi pe un ştiu ce ape termale la Siriu.</p>
                  <p rend="justify">Nepoatele se văitau:</p>
                  <p rend="justify">—  Procesul ăsta a băgat-o în pământ, sărăcuţa! S-a luptat cu o sută de moşneni şi n-a reuşit să iasă din indivizie. Acu e rândul nostru. O sută de procese în curs şi atâţia avocaţi! O să ne bage în pământ şi pe noi.</p>
                  <p rend="justify">Eu mă uitam cum se-ncheie o viaţă irosită în ambiţii mărunte şi în sete de bani, cum se topeşte o voinţă încordată, aproape o sută de ani, asupra unui maldăr de chei, asupra unor cămări, asupra unei pivniţe cu şobolani şi a unui pod cu boarfe, asupra atâtor odăi inutile. Cum se stinge, în sfârşit, lupta cu slugile, cu nepoatele, cu zvonurile, cu superstiţiile casei, cu umbra şi secretele Fanei!</p>
                  <p rend="justify">Din anul care s-a scurs după moartea bătrânei Caţian nu voi transcrie decât scrisorile lui Gian. Cea dintâi are conţinutul unei telegrame: Mirona, mon chéri, mon pčre est mort cette nuit. Comme je voudrais pleurer dans les bras! 42</p>
                  <p rend="justify">Nici un cuvânt mai mult. Nici o posibilitate să aflu vreun amănunt. Aş fi vrut să ştiu ce a devenit Fany, cum a îndurat lovitura. Sigur, şi pentru Gian trebuie să fie năprasnic – ştiam cât de mult îşi iubeşte tatăl – dar Fany era îndrăgostită. Revedeam scena din cadrul uşii, în casa din Monaco. Un bărbat hotărât să divorţeze deschide braţele, şi femeia cade în braţele lui, ca şi când de la începutul lumii se căutau şi totul era ireversibil… Dar veşnicia a durat câteva luni. Fany, care l-ar fi smuls cu ghearele oricărei femei, nu l-a putut smulge morţii.</p>
                  <p rend="justify">N-a trecut mult, şi am primit această uluitoare scrisoare:</p>
                  <p rend="justify">Mirona mea dragă, Am aflat, în sfârşit, cum a murit tata. De inimă, bineînţeles… Actul de deces este cât se poate de clar. Dar iată împrejurările. O seară plăcută şi calmă. Tata citea la birou. Fany o învăţa pe Dorita să scrie. Apoi fetiţa s-a retras într-un colţ cu o jucărie, iar Fany a continuat să scrie pe aceeaşi foaie. Ea, care nu scria niciodată! Bine dispus, tata s-a ridicat şi a venit binişor pe la spatele fotoliului ei, vrând să-i ia caietul din mână. Ea s-a apărat. El a stăruit. Apoi a căzut şi a murit… Am căutat faimosul caiet. Era nou, şi prima pagină – smulsă. Am găsit-o ghemotoc, într-un ungher, unde câinele îşi cară tot ce şterpeleşte din casă: un ciorap, un papuc, un ghem de lână. Am desfăcut hârtia. Pe ea, câteva litere mari, repetate de mâna stângace a Doritei. Apoi, cu un scris mărunt, apăsat: fiară, fiară… Acelaşi cuvânt era repetat, atât cât încăpea pe foaie, pe marginile ei, şi în colţuri… Nu ştiu dacă tata, apucând să-i smulgă caietul din mână, a avut revelaţia adevăratelor ei sentimente sau dacă Fany, tocmai ca să evite acest lucru, a refuzat să cedeze. Nu ştiu care din ei a rupt foaia pe care am găsit-o mototolită… Dar ce importanţă mai are?. Tata a murit. Am luat o foaie din acelaşi caiet şi am scris de zeci de ori: Tata a murit, tata a murit… Am strâns hârtia în pumn, ghemotoc, am băgat-o în sertarul măsuţei de noapte a lui Fany şi, fără s-o mai văd, am plecat.</p>
                  <p rend="justify">În 13, rue Jules Simon, pustiu. Roger, prin nu ştiu ce legături suspecte cu doi tineri germani care-şi făceau buzele şi-şi creionau sprâncenele, a plecat la Berlin. Marta a avut o expoziţie la galeriile Zack, cu destul de mult succes, dar fără vânzare. Tudor a dispărut fără urmă.</p>
                  <p rend="justify">Eram singur, îngrozitor de singur… Într-o noapte – nu râde, Mirona! – hotărâsem să mă sinucid. Dar tocmai când stăteam aşa, cu coatele pe masă, între multe sticle de băuturi golite (nu pentru întâia oară regizam despărţirea cea mare), aud o sonerie. Deschid. În faţa mea, un om ţinea cascheta în mână. Mă împinge când mă vede că mă împleticesc pe picioare şi că mă bâlbâi. Înalt, o faţă energică, uscată, foarte brun, ochii parcă-i ardeau. „Sunt un prieten al lui Jacquot, mi-a spus, am nevoie să fiu găzduit o noapte, două.”</p>
                  <p rend="justify">Dădeam din cap năuc, înţelegând pe jumătate. Dar omul părea şi el nedumerit că Jacquot avea astfel de „relaţii”. „Unde e Jacquot?” am întrebat.</p>
                  <p rend="justify">Omul m-a dus şi mi-a vârât capul sub duş, apoi am stat de vorbă până în zori. Mi-a spus că lucrează la Uzinele Caudron, unde în ultima vreme s-au făcut multe greve. În ajun erau adunaţi toţi în curte, când a intervenit poliţia. A urmat o încăierare. Capii grevei au fost arestaţi. El a reuşit să fugă. Avea demult, de la Jacquot, adresa mea.</p>
                  <p rend="justify">Prietenul nostru, Jacquot, a făcut mereu naveta peste Pirinei. La Barcelona, brigăzile internaţionale şi-au luat rămas bun de la tovarăşii de arme, dar ce extraordinară pagină de solidaritate au înscris în istorie…</p>
                  <p rend="justify">Post-scriptum.</p>
                  <p rend="justify">Reiau scrisoarea întreruptă cu o lună în urmă. Mirona, sunt mulţumit că mi s-a refuzat amânarea pentru studii. Trebuie să-mi fac stagiul militar. Încep o viaţă cazonă. Sunt mulţumit că te ştiu acasă, la adăpost de lipsuri materiale. Dar ce mult îmi lipseşti, Mirona, ce dureros te doresc! Ce singur sunt!</p>
                  <p rend="justify">Azi am primit de la Gian un simplu bileţel.</p>
                  <p rend="justify">Mirona, sunt pe linia Maginot şi aştept. Aşteptăm… „C'est une drôle de guerre”43. Aşa i se şi spune: Cette drôle de guerre. Mă gândesc la tot ce s-a întâmplat ca să ajungem aici. Şi mă gândesc la tine. La tot ce-ai însemnat pentru mine… iubirea mea, tu…</p>
                  <p rend="justify">Gian îmi scrie:</p>
                  <p rend="justify">Sunt la patruzeci de metri sub pământ cu tot echipamentul de război. Nimeni nu ştie că te-am luat cu mine. E întuneric ca la cinema, dar ecranul e luminos, filmul colorat. O poveste de dragoste… Peisajul se schimbă, fără grabă. Suntem pe Tour Eiffel, te ţiu bine lângă mine, simt cum îţi bate inima… Bulevardele se desfac ca nişte raze, pornind de la Arcul de Triumf. Uite şi Mediterana. Porţi o pălărie mare de panama albă, panglica albastră atârnă pe spate: „Suirez-moi, jeune homme”. Eşti înaltă, cochetă, subţire, simplă, modestă, misterioasă şi gravă. Sunt mândru şi intimidat lângă tine. Suntem la Miramar, pe coasta Adriaticii, cipreşii sunt aproape negri, cerul – poate prin contrast – albastru strident, simt că eşti a mea. Simt că ne vom despărţi, aşa cum simt că se apropie războiul.</p>
                  <p rend="justify">Şi ştiu că undeva există Ştefan şi că ai să-l mai întâlneşti.</p>
                  <p rend="justify">Dar nu. Filmul are numai doi eroi. Trebuie să păstrez regulile jocului.</p>
                  <p rend="justify">Dintr-o scrisoare a lui Gian:</p>
                  <p rend="justify">Iarnă aspră şi monotonă. Un obuz a explodat ca un trăsnet, destul de aproape de mine. Când totul s-a liniştit, am simţit nevoia să-ţi scriu. N-aş vrea să mă crezi descurajai, pesimist. Dacă ai să găseşti în scrisorile mele tristeţe, melancolie, grijă, ele sunt pentru ţara mea şi pentru tine. Dar viaţa zi de zi aici e, deocamdată, calmă, fără ciocniri, fără spaime. Fiziceşte fac faţă şi războiul e într-o măsură o scuză pentru tot ce n-am făcut până acum şi pentru despărţirea noastră care, atunci, mi se părea de neîndurat, inumană, absurdă.</p>
                  <p rend="justify">Peste o oră voi ieşi din adăpost. Începe să se întunece. Şi până la cinci, voi rămâne treaz, ascultând cel mai uşor zgomot, păzind din două în două ore somnul fiecăruia. Fiecare e un prieten. La început a fost greu, inima îmi bătea prea repede pentru nimica toată. Apoi sfârşeşti prin a-ţi obişnui nervii şi, de două zile, noaptea sunt calm. Ca o bătrânică de treabă, mă servesc de manta ca de un şal şi, pe nopţile astea clare, unele siluete care se desprind mi se par nostime.</p>
                  <p rend="justify">De ce, gândindu-mă la tine, îl revăd pe tata înaintea plecării noastre la Triest?. Şi pe urmă, noi trei prin magazine, pentru a cumpăra o pereche de mănuşi. Ce tare strălucea soarele! Dar e ceva mai profund, mai complex… Admiraţia mea pentru el era legată de dorinţa de a-i semăna, pentru ca să te pot merita pe tine, ca să mă admiri tu… Şi dacă războiul distruge multe, mie îmi dă iluzia că am să pot lua totul de la început după aceea, aşa cum a pornit tata după primul război. Ştiu că n-am dreptul să te tulbur cu proiecte de viitor. Eu mă simt legat de tine, dar tu eşti liberă, Mirona. Şi acum, pentru amândoi, important e să învingem. Şi mi se pare că, dacă sunt aici, e şi puţin pentru tine. Sunt sigur că scrii şi aştept să-mi trimiţi cartea. Acum te las. Noaptea e frumoasă. Nu mi-e frig. Am să continui să te ţin lângă mine şi să-ţi şoptesc atâtea lucruri pe care nu ţi le pot spune. Sunt fericit că exişti. Fiecare soldat trebuie să aibă o iubită…</p>
                  <p rend="justify">Post scriptum – Dacă aş avea cartea ta… Ai terminat-o?</p>
                  <p rend="justify">Mi-ai făgăduit primul exemplar. Am cu mine un dicţionar. Dar nu cred că am nevoie. Cu tine în gând vorbesc româneşte. Ştiu, n-am dreptul să te tulbur. N-am nici un drept. Numai dreptul de a ucide… de a fi ucis.</p>
                  <p rend="justify">Ultima scrisoare parcă-i un geamăt.</p>
                  <p rend="justify">Mirona, Mirona! Azi a căzut Parisul; a fost ca şi când cel mai bun prieten mi-ar fi murit. Cizma teutonă pe cheiurile Senei! Îţi poţi imagina asemenea oroare? Dar n-o să stăm cu mâinile în sân. Ne înţelegem vina şi suntem gata s-o plătim cu arma în mână, cu viaţa. Mirona, draga mea, sunt sigur c-o să ne întâlnim într-o zi, cu capul sus. Dar tineri n-o să mai fim, nu, niciodată.</p>
               </div>
               <div type="div3" rend="P6">
                  <head>CAPITOLUL IX</head>
                  <p rend="justify">MADELEINE.</p>
                  <p rend="justify">Iunie, 1940</p>
                  <p rend="justify">Prin fereastra deschisă, privirea mea cuprinde case înţepenite în noapte, cu acoperişuri suprapuse, înecate în tăcere. Şi totuşi, câte lumini, câte culori nu se pot desluşi în desimea unei nopţi plumburii! Fiecare acoperiş e întunecat altfel, fiecare copac îşi întinde altfel braţele în somn… Personajele mele aleargă pe un disc, îşi pierd conturul, îl recapătă capricios, şi iar îl pierd, devenind rotocoale albe. Parcă sunt numerele de ruletă care se amestecă în goană. Jocurile sunt făcute, nimic nu mai merge… Un nume se desprinde din haos: Madeleine!</p>
                  <p rend="justify">Multă vreme mi-am închipuit-o romantică, veşnic singură, părăsită, privind în zare ca Madame Butterfly. Şi de multe ori, când, cu fruntea lipită de geam, îl visam pe Ştefan, apărea chipul ei, îngrijorat, la fel de îngrijorat ca al meu. Era, în imaginaţia mea, o soră geamănă, care aştepta goana unui tren, un vapor spintecând marea, un avion coborând din văzduh…</p>
                  <p rend="justify">Ştiam despre ea puţine amănunte. Povestea decorurilor şi fotografia zărită o singură dată, la Veneţia, în mâna lui Ştefan, se estompaseră în timp. Durerea mea se potolise. Dar chipul ei lua mereu altă înfăţişare. Până într-o zi… Ciudată zi!</p>
                  <p rend="justify">Casa răsuna de parcă cineva, în primejdie, apăsând încontinuu butonul soneriei, cerea ajutor. Suna lung, fără întrerupere. Zăpăcite, mătuşile mele dădeau din colţ în colţ. Poate se gândeau la strigoi şi chiar la întoarcerea Fanei. Dincolo de uşă nu era nimeni. Şi totuşi, un deget nevăzut suna neîntrerupt. Liniştită, am cercetat instalaţia din vestibul, de deasupra pervazului uşii. Zarva pornea de acolo. Nu se observa nimic şi totuşi un clopoţel alerga prin săli, dădea alarma… În cele din urmă, am descoperit că în dreptunghiul de galalit castaniu, butonul alb, pe care totuşi cineva apăsase, era înţepenit şi făcea contact continuu. Când l-am tras la locul lui cu un ac de cap, zarva s-a potolit ca prin minune. Întâmplarea îmi amintea de o fetiţă cu ghiozdan pe spate, care suna şi fugea… Trude îmi întindea un covrig cu susan… Cu inima strânsă, mă gândeam la Trude, la Ines, la Gian. Poate sunase poştaşul. Într-adevăr, în cutia de scrisori un plic mare, alb. Dar scrisul mi-era necunoscut. Un scris subţire, ordonat, caligrafic. Înăuntru – câteva rânduri:</p>
                  <p rend="justify">Domnişoară, am citit cu interes schiţele dumneavoastră şi aş dori să stăm de vorbă. Vă aştept sâmbătă, la şase după-amiază. Cu toată stima, Grig.</p>
                  <p rend="justify">Dedesubt – o adresă şi data.</p>
                  <p rend="justify">În casă se prelungea tulburarea. Afară de mine, nimeni nu dezlegase misterul. (Nu voiam să se ştie că am trimis unei reviste câteva schiţe şi că am primit răspuns.)</p>
                  <p rend="justify">În neliniştea care dăinuia, încercam să mi-l imaginez pe domnul Grig. Sigur că nu era directorul şi nici primul redactor – numele lor apar pe prima pagină a revistei. Şi de ce nu mă chemau la redacţie? Trebuie să fie o eminenţă cenuşie, un sfetnic misterios. „Da, ai talent, îmi va spune ironic. Fireşte, altfel n-ai pierde vremea scriind. Dar vezi rafturile anticarilor şi vitrinele librăriilor şi pe stradă coşurile acelea pline de cărţi? Toţi au talent… în felul lor. În sfârşit, când întâmplările sunt picante sau senzaţionale, te poţi şi dispensa de talent. Pe când în schiţele dumitale nu se întâmplă nimic… S-o luăm pe cea dintâi: Fetiţa vrea să moară, De ce? va întreba domnul Grig, fiindcă s-a îndrăgostit de un amurg de vară? E neverosimil, absurd.”… La început m-am gândit: n-am să mă duc.</p>
                  <p rend="justify">Nu, n-am să mă duc. N-am timp de pierdut. Nu vreau să mă risipesc, să mă fărâmiţez în discuţii. Când rămân ore în şir între zidurile casei, sau când cutreier fără ţintă oraşul, reuşesc să prind ceva din tot ce s-a adunat fără să ştiu, din tot ce a rămas din câte s-au pierdut. Ajung uneori să desluşesc un zumzet, o aromă, un sunet, o imagine uitată… o melodie suprapusă peste altele mai vechi… Undeva s-a furişat sunetul unei clipe, un zâmbet, o licărire, un strop de tristeţe sau de bucurie. De acolo trebuie să scot poveştile care nu se vor scrise, care fug de lumină, de strânsoarea cuvintelor, de vârful peniţei. Mi le închipui orânduite acolo în adâncuri, ca frunzele într-o pădure; unele, deşi putrezite, mai trăiesc prin mireasma lor, altele, căzute mai târziu, îşi păstrează elasticitatea, iar cele desprinse înainte de vreme, sunt încă verzi, pline de sevă. Dar când vreau să le scot la lumină, sunt la fel de rebele. Şi totuşi, îmi dau târcoale, îşi cer dreptul la viaţă: îmi amintesc de duminica aceea… Fusese o zi caldă. Una din acele ce nu fac parte din anotimp. O maşină de tăiat lemne îmi amintea toamnele copilăriei. Nişte fetiţe care săreau într-un picior, atente să împingă o pietricică pe un fel de pătrate trase cu creta strâmb. Îmi trezeau în minte începuturi de vară, uitate de mult. Strada avea tristeţea şi goliciunea unei duminici. Era afară în soarele acela difuz, în lumina aceea apăsătoare, lăptoasă, în liniştea trotuarului lung ceva ce mai trăisem odată. Dar când? De unde veneam? Câţi ani aveam?. Umblam pe marginea unui trotuar, cu grijă să-mi ţin echilibrul. Când am ridicat ochii, în faţă, clădirea mare a Şcolii Centrale, şi la fereastră, cu obrazul lipit de geam, o fată în negru cu guleraş alb. Şi-a dezlipit obrazul, şi-a legănat umerii şi mi-a zâmbit. M-am gândit că nimic nu poate fi mai trist decât să priveşti strada, duminica, de la fereastra unui internat. Aş fi vrut să ştiu cum de a rămas acolo, de ce n-a venit nimeni s-o scoată? Cu ce a greşit? Strada în jurul meu era goală. Clădirea imensă a Şcolii Centrale părea goală toată. La o fereastră, o fată în şorţ negru cu guleraş alb. După primii paşi, m-am gândit: „N-o voi revedea niciodată”. Dar când am întors capul, era la fereastră. Nu voia să mă piardă. I-am făcut semn cu mâna şi i-am promis să n-o uit. Când am uitat-o? De ce mi-am reamintit-o acum? Când am plecat de acasă? Unde mă aflu? Şoseaua Tudor Vladimirescu… Străzi cu nume de panduri… Un Bucureşti necunoscut. Dealuri şi râpi. Cerul se desfăşura în voie, nestingherit de clădiri. Soarele dispărea pe un deal, pe altă înălţime aluneca un fel de covor alb, năzdrăvan. Era o turmă de oi. Zgomotul cu care smulgeau iarba, muzica tălăngilor pe locurile virane şi înserarea asta o mai trăisem parcă odată, de mult.</p>
                  <p rend="justify">Închipuirea mă întoarce iar în urmă cu ani… În fund, un zid de arţari. La mijloc, izolat, un pui de mesteacăn. Printr-un gard scurt, făcut parcă din stuf de baltă, trece o fată cu rochie roşie, floricele albe şi şorţ verde, încreţit. Printre arţari, promenada, şi mai departe, umeri alăturaţi de tineri ţărani formează un zid colorat peste care coboară şi urcă umerii celor ce joacă la horă. Fetele se leagănă două câte două, armonica răsună de arii ardeleneşti. Flăcăii cântăresc din ochi pe fiecare fată în parte. În marginile ei depărtate şi drepte, pajiştea parcă respiră. Se lasă o linişte imensă peste sfârşitul duminicii. Cele două armonici se despart. Grupul din satul Cristian o ia de-a curmezişul câmpiei, bine pătruns de însemnătatea lui. Pe promenadă se depărtează grupul din Râşnov. Băieţii cu pantaloni bufanţi vârâţi în cizme înalte şi haine cu mâneci prea scurte – par că au crescut prea repede – din pălării lipseşte pana tiroleză, fete gătite… Mă iau după ei, apoi îi pierd treptat…</p>
                  <p rend="justify">Parcă văd munţii pierduţi în fumul vânăt al unui amurg îndepărtat… Munţii se prefăceau ei înşişi în noapte. Întunericul nu venea din cer, ci ieşea din pământ şi era atât de întins şi de des, că piscurile păreau că se îneacă în el, în timp ce pe cer ziua înţepenise o clipă în insule de sidef roz-gălbui-portocalii. Soarele era tăiat în două de un nor, care parcă nu-l lăsa să apună. Pe jos se întindea, cât puteau cuprinde ochii, un câmp de covoraşe în toate nuanţele de verde şi galben. Şi fiecare clipă îşi schimba consistenţa, adâncimea, tâlcul. Trenul şerpuia în depărtare ca o apă neagră… Casele se micşorau, se adunau una într-alta zgribulite, tăcute. Numai brazii rămâneau neschimbaţi, parcă şi mai înalţi, neînduplecaţi, fără bucurii şi, fără slăbiciuni. Eram deasupra lor, în cetatea Râşnovului, atât de îndrăgostită de acel apus de zi, că am simţit nevoia să mă arunc pe aşternutul imens de iarbă moale, să dispar fără să ştie nimeni, o dată cu soarele, din care rămăsese doar o dungă de aur încins. Aş fi vrut să ştie numai brazii secretul meu şi nimeni să nu plângă după mine. Dar o pisică mică, cenuşie, ca o bucată de noapte, cu ochi limpezi, albaştri, cu labele scurte, groase, a sărit după un zid al cetăţii… „E neverosimil, va repeta domnul Grig. Cât despre schiţa Duminică, pe Corso, e comică, dar cam lugubră: Doi ciocli se plimbă pe Corso într-o duminică de august, îşi poartă uniformele cu toată demnitatea. Parcă ar fi doi ofiţeri din armata habsburgică. Are haz, dar… nu-i momentul să ne punem rău cu Habsburgii.”</p>
                  <p rend="justify">S-ar putea, dimpotrivă, să fie o persoană foarte serioasă acest Grig, şi să-mi spuie câteva cuvinte, sobre, uscate, să mă descurajeze. Mai bine, nu mă duc! Eu trebuie să scriu, orice s-ar întâmpla. Nu trebuie să trec prin viaţă fără să las o urmă, o lacrimă, o tresărire din câte am avut pentru tot ce mi s-a părut frumos şi bun… Trebuie să las în urma mea ceva care să-mi semene cât de puţin, aşa cum trece uneori pe fruntea unui copil o umbră care aminteşte cum cădea mama pe gânduri. Dar poate că misteriosul Grig va vorbi ca Jacquot: „Romanele voastre, aşa-zis neutre, teatrul cu baroni şi contese şi veşnicul subiect, adulterul, e o diversiune deloc inocentă. Această aparentă pasivitate ridică ziduri care îi împiedică pe oameni să vadă că focul cuprinde Europa.”</p>
                  <p rend="justify">Dacă-mi va spune aşa, îi voi da să citească fragmentul Ines sau Trei zile la Viena. „Îţi dai seama, domnişoară?.” va sări în sus domnul Grig.</p>
                  <p rend="justify">La numărul 13, câteva trepte de piatră. O poartă îngustă de fer forgé. O scară. În dosul uşii – tumult înăbuşit de voci. Era multă lume, fără îndoială. M-am uitat din nou la plic. Am recitit cele câteva rânduri prin care eram invitată şi m-am întrebat dacă nu e o farsă. Sâmburele alb al soneriei se învârtea odată cu discul galben cu şanţuri în spirală… Butonul parcă devenea din ce în ce mai mare, spiralele alergau, se răsuceau… Şi fără să-l ating – ca şi cum aş fi spus „Sesam deschide-te!” – uşa se deschidea treptat, şi în cadrul ei apăru, cu spatele spre mine, un bărbat.</p>
                  <p rend="justify">—  Nu-i nimic, îi spunea unui personaj nevăzut. Asta-i soarta mănuşilor. Dacă totuşi le găsiţi… Sunt de antilopă gri, destul de uzate… Apoi, întorcându-se şi dând cu ochii de mine: Un musafir întârziat…</p>
                  <p rend="justify">În dunga întunecată a uşii apăru Ştefan.</p>
                  <p rend="justify">—  Mirona!</p>
                  <p rend="justify">Era vesel. S-ar fi spus că mă aştepta.</p>
                  <p rend="justify">—  Mirona!</p>
                  <p rend="justify">Domnul care-şi pierduse mănuşile cobora scara grăbit. În vestibul, pălăriile atârnate – unele împodobite cu voalate sau pene, altele simple, bărbăteşti – păreau, împreună cu hainele agăţate mai jos, pe acelaşi cuier, o lume de marionete în repaus. Pe uşile acelea nesfârşit de înalte şi albe pătrundea veselia unei sindrofii. Parcă lumea era adunată ca să râdă de farsa care mi s-a făcut.</p>
                  <p rend="justify">—  Mirona! Nu-i aşa că nu ştiai la cine vii? Grig e pseudonimul meu de gazetar. De când am citit schiţele tale, nu mai am linişte. Sunt excepţionale. Le-a citit şi Madeleine. Ţine să te cunoască…</p>
                  <p rend="justify">Nu izbuteam să desprind din noianul de vorbe decât un nume: Madeleine. Era aceeaşi Madeleine din pricina căreia ne-am despărţit la Veneţia? Ştefan îi vorbise de mine? De ce? Ce-i spusese? Ce ştia?</p>
                  <p rend="justify">—  Ai mai mult talent decât mi-aş fi închipuit, Mirona. Madeleine e foarte exigentă şi totuşi… Izbuteşti prin fapte mărunte, lipsite aparent de însemnătate, dar colorate, grele de semnificaţie…</p>
                  <p rend="justify">Nu-l puteam urmări. Aş fi vrut să fiu în stradă, să mă îmbăiez în aerul rece, să mă trezesc, să înţeleg ce mi se întâmplă, să fug.</p>
                  <p rend="justify">—  Meşteşugul tău este de a stăpâni într-o formă rece o emoţie intensă. Madeleine e de aceeaşi părere. Dar nu ţi-aş fi bănuit atâta umor şi nici atâta tristeţe. De unde ai această experienţă a suferinţei? Cine ar fi crezut că Mirona mea… a mea… Te-am căutat la Paris pe rue La Boëtie. Dar profesoara era plecată în provincie. Nişte vecine mi-au spus că te-ai mutat şi nu-ţi ştiau adresa. Mirona, Mirona, ai mai crescut. Eşti mai frumoasă.</p>
                  <p rend="justify">Eu mă gândeam: „A mai îmbătrânit”, şi căutam să-i regăsesc ochii albaştri, umerii laţi, mâinile mari, aşa cum le-am văzut atunci, în tren, când mi-am lipit mâinile pe geam lângă ale lui. Mâinile lui Ştefan!</p>
                  <p rend="justify">—  Mirona mea…</p>
                  <p rend="justify">Vorbea încet, gutural, sfârşitul frazelor se pierdea. Hainele şi pălăriile atârnate în cuier luau forme omeneşti şi parcă ne priveau. Îmi dădeam seama că, fără să-mi mărturisesc, aşteptam această întâlnire, o doream, o imaginam, o visam. De ce eram totuşi îngheţată, dezamăgită? De ce voiam să fug? Unde e Madeleine?</p>
                  <p rend="justify">—  Eşti de un an în ţară, Mirona?. Ei, cum se poate? Totuşi am încercat de atâtea ori să te găsesc. Vi s-a schimbat numărul de telefon? De fiecare dată mi-a răspuns altcineva, şi în loc să-mi dea lămuriri îmi punea întrebări. Adevărat interogatoriu…</p>
                  <p rend="justify">Zgomotul de alături acoperea uneori vocea lui Ştefan atât de mult, că nu-i vedeam decât mişcarea buzelor, ca în filmele mute, alteori se îndepărta atât încât mi se părea că vorbeşte prea tare şi că am putea fi auziţi. Eu nu scoteam un cuvânt. Ştefan, când declamatoriu, când simplu, firesc, uneori rece ca un critic care-şi cântăreşte bine cuvântul, alteori pasionat, totul în vestibulul acela întreţinea un climat ameţitor, încâlcit, din care nu-mi puteam reveni, în cave nu mă puteam regăsi. Pe chipul de piatră al unei statui apăru mănuşa de antilopă gri, probabil aceea de care vorbise domnul care tocmai plecase. Cealaltă era pe jos şi aş fi vrut s-o ridic. Îmi aminteam ziua când, împreună cu Gian şi tatăl lui, hoinăream, colindam prin magazine la Nisa în căutarea unor mănuşi.</p>
                  <p rend="justify">—  Mirona, de ce nu spui nimic? Mă intimidezi. Aş vrea să te iau în braţe, să lăsăm toată sindrofia asta absurdă şi să plecăm.</p>
                  <p rend="justify">Eu aş fi vrut să ridic mănuşa şi s-o scot pe cealaltă de pe obrazul statuii, să văd cum arată acel obraz. Poate-i Madeleine, m-am gândit, poate că ne priveşte printre degetele mănuşii, ne urmăreşte, ne ascultă…</p>
                  <p rend="justify">O  adiere de lavandă mi-l apropia pe Ştefan, amintindu-mi clipa când apăruse în atelierul Martei. Ce era adevărat din tot ce se întâmplă acum? De ce era totul nefiresc şi vag ca într-un vis pâclos?</p>
                  <p rend="justify">Ca în vis am intrat, alături de Ştefan, într-un salon rotund şi galben, în care capetele oamenilor păreau pete de culoare pe o paletă, sau în acele tablouri de care nu trebuie să te apropii prea mult… Figurile, vocile, privirile erau topite parcă, într-o lumină de bronz… Abajurul portocaliu, ramele tablourilor, covorul rotund de pe jos, galben cu o margine de un verde cenuşiu, ca pelinul, totul părea că se învârteşte ameţitor. Abia când am simţit pe umăr mâna lui Ştefan, vârtejul s-a domolit, figurile au început să se limpezească, rămânând, totuşi, întrucâtva strâmbe şi diluate, de parcă se oglindeau într-o apă tulburată de vânt.</p>
                  <p rend="justify">—  Tânără scriitoare de care v-am vorbit, spuse Ştefan cu emfază, Mira Run. E un pseudonim original. Dar eu prefer Mirona; un nume cu totul aparte, simplu: Mirona Runcu. Ba chiar mai simplu: Mirona!. Aşa cum semnează Colette.</p>
                  <p rend="justify">Treceam cu mâna întinsă de la unul la altul, între priviri şi surâsuri. Mi se puneau întrebări pe care mai mult le ghiceam. Vocile erau înăbuşite, confuze, paşii nu-i auzeam. O doamnă măruntă, brună îmi vorbea ocrotitor şi mă privea stăruitor. În încăperea aceea, lumina, căldura, covorul pufos şi un parfum care mă ducea cu ani în urmă, acel Or de Coty care se răspândea în casă în serile în care mama şi surorile ei se pregăteau să plece la Operă – totul mă împiedica să reţin figuri, nume, s-o identific pe Madeleine, pentru ca apoi să n-o mai văd decât pe ea. Aceiaşi ochi lucioşi, şireţi, aceeaşi bărbie ascuţită, acelaşi păr negru, artificial şi mort ca o perucă, aceleaşi fire coborând din tâmple spre urechi se răsuceau cu o cochetărie stângace, încercând să imite o pieptănătură spaniolă…</p>
                  <p rend="justify">Degeaba voiam să întorc privirea, să scap de această imagine care se multiplica. Acelaşi cap se mişca între picături de jăratic alb – un colier de pietre sclipitoare cum nu mai văzusem. Aceiaşi ochi mă urmăreau, mă încolţeau în oglinda cu ramă de bronz şi în portretul de mărime naturală, la fel înrămat.</p>
                  <p rend="justify">—  Am citit schiţele dumitale, domnişoară… Şi am auzit că vrei să scrii un roman. Să-mi dai să citesc. Poate îl publicăm în fragmente… Ştefan te admiră. E un entuziast.</p>
                  <p rend="justify">Îmi venea în minte terasa hotelului, pe un canal al Veneţiei, şi povestea cu decoruri de împrumut. Aş fi vrut să-i spun: „Tu eşti Madeleine din fotografia cea mică, unde purtai o pălărioară cu pene? Îţi recunosc ochii bănuitori şi ironici. Din pricina ta am fugit de Ştefan. Din pricina ta nu l-am căutat de când m-am întors”.</p>
                  <p rend="justify">O  boare de lavandă îmi spunea că Ştefan este aproape, mă ocroteşte. Aş fi vrut să întorc capul, să-l văd, dar mi se părea că numai înfruntând privirile ei rămân în siguranţă, că altfel, la cea mai mică mişcare m-ar putea, înşfăca.</p>
                  <p rend="justify">—  Vrei să dansăm, Mirona?</p>
                  <p rend="justify">Deşi întrebarea îmi era adresată mie, Ştefan, printr-un schimb de priviri, cerea încuviinţarea Madeleinei. Zâmbetul care-i făcea să semene întrucâtva ascundea o complicitate, care mă stânjenea.</p>
                  <p rend="justify">Acorduri de pian ajungeau slab până la noi.</p>
                  <p rend="justify">—  Hai, Mirona, spuse Ştefan luându-mi braţul, de parcă voia să mă ajute să traversez o stradă.</p>
                  <p rend="justify">„Dacă-mi spune pe nume, şi pe un ton atât de intim, înseamnă că i-a vorbit de mine, că Madeleine ştie…” Treceam acum printr-un birou, cu pereţii tapisaţi de volume legate în vişiniu. Pe un ton de ceartă, doi bărbaţi discutau despre invazia Poloniei. Un bărbat cu capul mare, pleşuv, cu o privire îndrăzneaţă, cu ceva impetuos în felul lui de a se mişca, râdea sarcastic:</p>
                  <p rend="justify">—  Acordul de la München!. Ce cacealma sinistră… Ce ruşine!</p>
                  <p rend="justify">Celălalt, un personaj leit Victor Emanuel, vorbea stâlcit româneşte.</p>
                  <p rend="justify">Trecând cu mine mai departe, Ştefan voia parcă să mă scape de primejdia războiului. Salonaşul în care am intrat era prea mic pentru pianul de concert care-l ocupa. Covorul, făcut sul, era dat deoparte. Două perechi dansau. La pian cânta o doamnă cu braţele goale şi părul platinat, lucios ca oglinda. Întorcând capul de păpuşă spre noi, întrebă cu o voce suavă:</p>
                  <p rend="justify">—  Îţi aduci aminte, Ştefan?.</p>
                  <p rend="justify">Într-un colţ, în penumbră, Madeleine. Cum de ajunsese înaintea noastră? Mai exista probabil alt drum, altă uşă. Îndreptându-se spre pian, îi şopti ceva doamnei blonde, care începu să fredoneze acompaniindu-se: Le bateau des Îles, le bateau des amoureux…44</p>
                  <p rend="justify">O  pereche se opri protestând:</p>
                  <p rend="justify">—  Dansăm sau ce facem?</p>
                  <p rend="justify">Celălalt cuplu părea în al nouălea cer.</p>
                  <p rend="justify">—  Ştefan nu dansează decât boston, surâse Madeleine, luând locul pianistei, începu un boston demodat.</p>
                  <p rend="justify">Ştefan îmi prinse mijlocul.</p>
                  <p rend="justify">—  Madeleine are dreptate, dansez foarte prost.</p>
                  <p rend="justify">Eram stingherită de moarte.</p>
                  <p rend="justify">—  Nu ştiu boston, am spus, căutând să mă depărtez, când o uşă se deschise şi o subretă, gătită ca într-o piesă de teatru îi făcu semn gazdei.</p>
                  <p rend="justify">—  N-aveţi noroc, îmi pare rău, îmi zâmbi Madeleine, dar nişte savarine îmi solicită prezenţa la bucătărie.</p>
                  <p rend="justify">Doamna platinată era mai puţin frumoasă de aproape. Şi atât de planturoasă, încât, fără voie, m-am dat un pas înapoi.</p>
                  <p rend="justify">—  Pare o şcolăriţă scriitoarea noastră, i se adresă lui Ştefan, care mi-o prezentă plictisit:</p>
                  <p rend="justify">—  Prinţesa Jeanne…</p>
                  <p rend="justify">Una din perechile care dansau părăsi salonul fără să mă bage în seamă. Cealaltă se apropie. Tânărul îşi luă rămas bun înclinându-se în faţa prinţesei. Fata îmi întinse mâna.</p>
                  <p rend="justify">—  Eu sunt Sonia… mica Sonia. De când vreau să te cunosc! Îmi dai voie să-ţi spun pe nume? Cred că ai auzit de mine… La şase ani colindam Europa.</p>
                  <p rend="justify">—  Trebuia să-ţi dăm boabe de piper, să rămâi mică, spuse prinţesa Jeanne.</p>
                  <p rend="justify">—  E o reţetă pentru căţei… zâmbi Ştefan, şi amândoi îl conduseră pe tânărul care pleca.</p>
                  <p rend="justify">Mica Sonia ţinea să mă lămurească.</p>
                  <p rend="justify">—  Mama vrea să mă mărite cu junele ăsta. E singurul fanariot din familie, cam degenerat. Un fel de văr, a cincea spiţă la căruţă. Dar mama nu-i prinţesă cum nu sunt eu popă. Mă mir că-i snoabă, că proastă nu-i şi e frumoasă. Singura femeie pe care Ştefan a iubit-o.</p>
                  <p rend="justify">Mi-am simţit întreaga fiinţă răscolită, şi o durere, ca o răsucire în coşul pieptului… Îl mai iubeam? Aş fi vrut să-i cer iertare lui Gian, aş fi vrut să-l simt lângă mine, să mă ocrotească.</p>
                  <p rend="justify">—  Dar Ştefan e însurat, am şoptit.</p>
                  <p rend="justify">—  O, Madeleine? Ea i le aduce în casă. E trucul ei. Anostă cum o vezi, lipsită de orice feminitate, nu ştii cât e de tare. Cum să-ţi explic? Când eram mică, mama avea obiceiul, cât eram eu de… mare artistă… să mă lege de copacul din curte. Frânghia era foarte lungă, dar nu ajungea până la poartă. Un pas mai mult, şi simţeam lesa. Pricepi? Aşa şi cu Ştefan. Lesa e lungă, dar există. Şi e legat zdravăn. Când se îngroaşă gluma, Madeleine scurtează lesa. Pricepi? Uite, să ţi-l prezint pe maior… Şi-a dat demisia din armată de mult, dar noi aşa îi spunem.</p>
                  <p rend="justify">Era bărbatul pleşuv, cu sprâncene mefistofelice, pe care-l auzisem discutând cu aprindere despre invazia Poloniei. Omuleţul, care semăna cu Victor Emanuel, îl urma gesticulând.</p>
                  <p rend="justify">—  Bancherul Beck, mi-l prezintă Sonia.</p>
                  <p rend="justify">Atunci intră Marta pe uşă. Am întins braţele de parcă aş fi vrut să mă agăţ de un colac de salvare. Mă simţeam deodată mai puţin singură. Intra cu ea ceva din atmosfera Parisului. Avea poate veşti despre Gian…</p>
                  <p rend="justify">—  Marta! De când eşti în ţară?</p>
                  <p rend="justify">Aş fi vrut să-i pun atâtea întrebări! Dar ea era liniştită, de parcă ne-am fi despărţit cu o zi înainte. Îmi aduceam aminte că la fel de rece mi se păruse când o întâlnisem la expoziţia lui Suzanne Valadon. Atunci ardeam să-mi dea veşti despre Ştefan. Acum Ştefan era aici, la câţiva paşi… iar gândurile mele la Gian.</p>
                  <p rend="justify">—  Mirona! În sfârşit, te-am găsit. La telefon o dată mi s-a răspuns „La cimitir”, altă dată „În pod”. Pe unde te ascunzi? E drept că nici eu nu ies din atelier… Am să-ţi explic unde e atelierul.</p>
                  <p rend="justify">—  De ce nu-i faci portretul? o întrebă Sonia. Când am văzut-o, i-am spus mamei: „Parcă e un portret de Marta Lena, cu aerul ăsta misterios, asiatic”. Ochii parcă sunt îngropaţi. Sunt verzi? Aş fi jurat la început că sunt galbeni. Să-i ridicăm pletele de pe umeri şi să i le adunăm în creştetul capului. Are ceafa lungă, frumoasă.</p>
                  <p rend="justify">—  Mai rămâne s-o şi pictezi, Sonia, surâse Marta maliţios.</p>
                  <p rend="justify">—  O singură dată am avut poftă să pictez: când te-am întâlnit în Montmartre, purtai pe gât o zgardă de buldog, cu clopoţei, tunsă băieţeşte, cu părul lipit cu gomina argentine. Spune, Marta, exagerez? Nu purtai într-o ureche o roată de aur?</p>
                  <p rend="justify">—  Îmi mergea vestea că sunt într-o ureche, ştiu.</p>
                  <p rend="justify">Fără a se sinchisi că are dinţii urâţi şi prea mari, Sonia vorbea într-una.</p>
                  <p rend="justify">—  Spune, de ce te costumai aşa?</p>
                  <p rend="justify">—  Pour embęter les gens…45</p>
                  <p rend="justify">—  Aveai un brâu mexican.</p>
                  <p rend="justify">—  Şi pistoale… Îmi pare rău că nu le-am adus să te ucid.</p>
                  <p rend="justify">—  În fond, ce ai cu mine?</p>
                  <p rend="justify">—  Vorbeşti mult şi faci treabă puţină. Era vorba s-o convingi pe Gazela să-şi comande portretul sau să-mi cumpere un tablou.</p>
                  <p rend="justify">—  Ţi-aş lua eu portretul lui Lip-Lip dacă mi l-ai da în rate.</p>
                  <p rend="justify">—  Dă-mi ratele şi încearcă să-mi plasezi tabloul.</p>
                  <p rend="justify">Ardeam de nerăbdare să rămân singură cu Marta. Dar Sonia îi număra brăţările, îi examina ţinuta…</p>
                  <p rend="justify">—  Ai cizme noi?</p>
                  <p rend="justify">—  Ca pentru five o'clock!</p>
                  <p rend="justify">—  Se zice că dormi şi noaptea cu ele.</p>
                  <p rend="justify">—  Gurile rele.</p>
                  <p rend="justify">—  Mă întreb cine scorneşte toate anecdotele pe socoteala ta.</p>
                  <p rend="justify">—  Sonia, eu cred că tu.</p>
                  <p rend="justify">Mai târziu, în jurul mesei, în oglinda de aramă a samovarului vedeam capete deformate, unele prea lungi, altele prea late. Dinţi ca de cal mestecau, rânjeau. Se vorbea de război.</p>
                  <p rend="justify">—  La graniţă, zeci de mii de polonezi vor să treacă, oftă prinţesa Jeanne.</p>
                  <p rend="justify">—  Un bătrânel, care a venit cu doi saci de aur, mânca azi la casa polonă, la bucătăria comună, spuse Sonia.</p>
                  <p rend="justify">—  Numai cine nu are risipeşte, făcu obeza din capul mesei.</p>
                  <p rend="justify">I  se spunea Gazela.</p>
                  <p rend="justify">—  Paradoxal, zâmbi Madeleine.</p>
                  <p rend="justify">—  Le paradoxe c'est le nom que les imbéciles donnent á la vérité46, şopti Marta.</p>
                  <p rend="justify">—  Sora mea şi-a hrănit copilul – un sugaci de două săptămâni – numai cu apă, în tot timpul drumului. Când a ajuns aici era un schelet, se plânse polonezul.</p>
                  <p rend="justify">—  Abia răsufla, îl compătimi Gazela; şi făcându-şi cruce: slavă Domnului, s-a îndreptat!</p>
                  <p rend="justify">—  Cu puţin înainte de invazia nemţilor, istorisea prinţesa Jeanne sorbind din ceaşca de ceai, un aviator s-a înapoiat să-şi ia familia. Casa era bombardată, nevasta ucisă, pe copii i-a găsit teferi printre ruine. I-a luat cu avionul pe care-l pilota un coleg. Un avion de două locuri, deschis. Îşi ţinea copiii în braţe. N-avea cum să-i lege. Şi nu se ştie cum şi de ce – poate pentru a evita o ciocnire cu un alt avion – pilotul a făcut un picaj brusc, tatăl a strâns probabil mai bine pe unul din copii, pe cel mic; celălalt a căzut din avion sub ochii lui.</p>
                  <p rend="justify">—  Quelle horreur! suspină Madeleine.</p>
                  <p rend="justify">—  Să mai schimbăm subiectul! plescăi Gazela. Aţi văzut ce e în faţa Băncii Naţionale? Vin oameni cu valize de zloţi şi-i dau pe nimic. Şi mestecând întruna: Sunt nişte ocazii acum… Nişte bijuterii… Superbe!</p>
                  <p rend="justify">În luciul samovarului şi în paharele bombate de cristal, fiecare zâmbet devenea un rânjet. Din acest haos de fărâme de fraze, de priviri şi surâsuri amestecate, pentru mine căpătau relief numai câteva personaje şi un singur subiect de discuţie: războiul.</p>
                  <p rend="justify">—  Pereţii ăştia, suspina prinţesa, eu consider că nu mai există.</p>
                  <p rend="justify">—  Am ştiut că dacă o singură piatră se mişcă la hotarul Cehoslovaciei… începu Ştefan.</p>
                  <p rend="justify">—  Când ţi-am spus că aşa-zisele democraţii ajută fascismul… îl întrerupse maiorul.</p>
                  <p rend="justify">Mă gândeam la Jacquot, la Lisandra, la Octav, la Giulia. Unde era Gian?</p>
                  <p rend="justify">—  În septembrie '38, hotărârea Ligii Naţiunilor de a retrage brigăzile internaţionale era elocventă. Urmează perfida tranzacţie de la München.</p>
                  <p rend="justify">—  Adevărul e că situaţia s-a agravat după München. Obrăznicia Führer-ului nu are limite, făcu Ştefan.</p>
                  <p rend="justify">—  Obrăznicie? Cuvântul nu-i potrivit, spuse Madeleine.</p>
                  <p rend="justify">În ochelarii bancherului, becurile se multiplicau la infinit.</p>
                  <p rend="justify">—  Am să-ţi obţin comanda, îi suflă Sonia Martei. Dacă-i pictezi împreună…</p>
                  <p rend="justify">—  Bună idee: Logodnicii.</p>
                  <p rend="justify">Sonia râdea pe înfundate, vorbea în şoaptă, voia să mă amuz şi eu.</p>
                  <p rend="justify">—  Logodnica” a vrut să se interneze la Sibiu într-un sanatoriu, pentru cură de slăbire, dar din greşeală a nimerit alături, într-un ospiciu, şi închipuiţi-vă că doctorii nu şi-au dat seama că nu e nebună. „Logodnicul” a dat fuga s-o scoată. Imaginaţi-vă scena: Obi – Obeliscul avariţiei, prescurtat Obi – explicând că „logodnica” nu e nebună, ci numai grasă. Urmăreşte-i…</p>
                  <p rend="justify">—  Puţină lămâie? îl întreba Gazela, iar el potrivindu-şi ochelarii, în panică:</p>
                  <p rend="justify">—  Nu, nu, Doamne fereşte! Apoi, scoţându-şi ochelarii: o picătură, numai una, te rog!</p>
                  <p rend="justify">Îşi ţinea ochelarii cu două degete, uşor, ca şi când s-ar fi temut să nu-i uzeze, celelalte degete rămânând „cu distincţie” în aer.</p>
                  <p rend="justify">Madeleine povestea:</p>
                  <p rend="justify">—  Îmi amintesc, într-o seară, soarele apunea liniştit peste Mediterana. Chiparoşii se profilau pe fondul albastru ca în stampele japoneze. Era o desăvârşită armonie, o pace perfectă. Et dire qu'on doit mourir47… mi-a spus Ştefan.</p>
                  <p rend="justify">—  Mărturisesc că umbra morţii îmi tulbură cele mai frumoase clipe ale vieţii.</p>
                  <p rend="justify">În fereastră, seara devenise un dreptunghi negru, opac. Totul părea înecat în imensitatea unei mări sumbre. Dormeau milioane de copii pe lume, şi de fiecare căpătâi moartea se apropia. Umărul Madeleinei se lipi de Ştefan. Parcă voia să-l apere. Profilurile lor semănau; erau potrivite ca pentru o efigie. Şi, la fel ca la Veneţia, în seara când Ştefan îmi povestea cum îşi mobilau casa cu decoruri de teatru închiriate, mă întrebam ce caut între ei. Abia aşteptam să ne ridicăm de la masă, să găsesc un mijloc să plec. Privirea îmi trecu peste chipurile fără relief din jurul mesei şi se opri iar asupra aceleiaşi medalii: Madeleine şi Ştefan.</p>
                  <p rend="justify">—  Anul trecut nebunul declara solemn că Sudeţii sunt ultima revendicare în Europa, spunea maiorul.</p>
                  <p rend="justify">—  Cehoslovacia a constituit o piesă pe eşichierul strategic, interveni Ştefan. Ţara asta, cu fortificaţiile ei formidabile spre graniţa germană, ar fi fost o platformă perfectă pentru bazele aeriene înaintate ale frontului din est, baze aeriene care ar fi ameninţat întreg spaţiul Reich-ului. Nu mai vorbim de potenţialul ei industrial. Gândiţi-vă la Škoda şi la fabricile de avioane.</p>
                  <p rend="justify">Şi uitându-se la mine, făcu un gest ca şi cum ar fi dat un bobârnac unei piese pe o tablă de şah.</p>
                  <p rend="justify">—  Crezi că-i o simplă ambiţie? Crezi că o ţară poate fi măturată dintr-o simplă ambiţie? Nu! Aici se bat două lumi, făcu maiorul.</p>
                  <p rend="justify">Avea un fel clar şi apăsat de a vorbi, care mi-l amintea pe Jacquot în discuţiile cu Gian.</p>
                  <p rend="justify">—  Ca şi la jocul de şah, piesa asta ar fi jenat acţiunea strategică asupra Poloniei, reveni Ştefan.</p>
                  <p rend="justify">Bancherul îşi scoase ochelarii, îi şterse supărat.</p>
                  <p rend="justify">—  Cum adică, Polonia, o piesă de şah?</p>
                  <p rend="justify">—  Una mai importantă, fireşte. Pentru acţiunea asupra Poloniei a fost nevoie de o bază, care să permită realizarea dublei învăluiri, un cleşte pornit de la sud, care, cu manevra pornită din Prusia Orientală, să pună Polonia în imposibilitatea de a se apăra cu eficacitate.</p>
                  <p rend="justify">—  Şi după Polonia? întrebă prinţesa Jeanne, pe care discuţia părea s-o pasioneze.</p>
                  <p rend="justify">—  Problema e simplă. Rămâne acel Drang nach Osten, uşor de realizat printr-o manevră centrală de rupere.</p>
                  <p rend="justify">Şi Ştefan se ridică în picioare, ca şi când ar fi fost gata să conducă manevrele, sau ca un dirijor în faţa orchestrei. Purta haine cenuşii în nuanţa argintie a tâmplelor. Cravata albastră se potrivea cu albastrul pal al ochilor. Înalt, cu umerii laţi, părea un wiking rătăcit pe meleagurile noastre.</p>
                  <p rend="justify">—  Iată-ne germanofili, îşi strivi maiorul, enervat, ţigara în scrumieră. Măcar de data asta e clar.</p>
                  <p rend="justify">Aş fi vrut să-l aud pe Ştefan protestând. Aşteptam cu emoţie…</p>
                  <p rend="justify">—  Germanofil, eu? Dimpotrivă. Îi detest pe nemţi. Toată educaţia mea, toată cultura mea, toată structura mea intelectuală e franceză. Când am aflat că a căzut Parisul, mi-am rupt în două arcuşul viorii, am aruncat vioara… Sunt un democrat, un om de stânga…</p>
                  <p rend="justify">—  Dar nu un comunist, îl completă Madeleine. Dumneata ce părere ai? mi se adresă neaşteptat, şi privirea i se înfipse în ochii mei ca o săgeată.</p>
                  <p rend="justify">Faţa de masă mi se părea deodată excesiv de albă, merele, nefiresc de roşii, cozonacul, galben şi înalt, ca în nu ştiu ce carte de poveşti cu poze. „Dumneata ce părere ai?” repeta privirea ei, vrând să-mi ştirbească prestigiul pe care poate îl păstram tăcând. Băgase de seamă că Ştefan vorbeşte mai mult pentru mine? Nu ştiu de ce mă gândeam de-a valma la Hedda Hölden, la Trude, la mica Ines. Prin fumul răspândit deasupra mesei mi se părea că-l văd pe Jacquot. „Hai Mirona, curaj!”</p>
                  <p rend="justify">—  Am trecut prin Viena ocupată; oamenii erau fugăriţi de oameni, însemnaţi ca vitele ca să le recunoşti…</p>
                  <p rend="justify">Se uitau cu toţii la mine, miraţi, curioşi, ca la un mut care ar fi început subit să vorbească. Îmi auzeam vocea, şi uşorul ei tremur îmi răsuna în urechi groaznic amplificat.</p>
                  <p rend="justify">Ştefan mă privea cu vădită mândrie. Madeleine, încruntată, ostilă.</p>
                  <p rend="justify">—  Nu te temi de bolşevici, domnişoară?</p>
                  <p rend="justify">—  De ce? Primele cuvinte cu care a început revoluţia au fost „pâine şi pace”.</p>
                  <p rend="justify">Repetam cele ce auzisem la Maison de la Culture la conferinţa despre Maiakovski.</p>
                  <p rend="justify">Bancherul îşi potrivea ochelarii, ca să mă vadă mai bine. Nasul i se încreţea, nările i se dilatau, ochii lăptoşi se strângeau.</p>
                  <p rend="justify">—  Am auzit, i se adresă Sonia, că s-a dat foc la două vagoane de bani.</p>
                  <p rend="justify">—  Propagandă! sări Gazela, de parcă ar fi fost acuzată.</p>
                  <p rend="justify">—  E şi mai greu să-ţi închipui zvârlindu-se în ocean vagoane de cafea şi de grâu, şi totuşi aceste lucruri se întâmplă, am spus.</p>
                  <p rend="justify">Madeleine se pregătea să-mi răspundă, dar Ştefan, temându-se că cele două spade ar putea fi prea ascuţite şi că terenul pe care ne aflăm e primejdios, schimbă firul discuţiei.</p>
                  <p rend="justify">—  Războiul va semăna perfect cu cel din 1914. Un război comandat, mecanic, rece. Din comandamente vor porni ordine personale pe fire nevăzute, şi masele de oameni vor merge la tăiere cu acelaşi zâmbet pe buze, bineînţeles fără să mai creadă, ca atunci, în fraze patriotarde, şi totuşi fără să-şi dea seama că nu constituie decât o biată carne de tun.</p>
                  <p rend="justify">Maiorul era de altă părere:</p>
                  <p rend="justify">—  Un război vine acum în condiţiile a două lumi cu idealuri diferite, cu ţeluri diferite. Una vrea să-şi menţină cu orice preţ privilegiile, cealaltă – să aibă dreptul la cultură, la demnitate…</p>
                  <p rend="justify">—  Şi eu sunt pentru armonie şi dreptate socială, îşi muie glasul Ştefan. Am scris articole şi reportaje antifasciste încă pe vremea războiului din Abisinia. Sunt pentru dreptate şi progres, ştii bine, dar realizate paşnic, printr-o politică de stânga susţinută în timp.</p>
                  <p rend="justify">Maiorul zâmbea ironic.</p>
                  <p rend="justify">—  Eşti un burghez de stânga şi un socialist de dreapta, cum e mai rău.</p>
                  <p rend="justify">Ştefan părea în faţa maiorului la fel de slab în argumente ca Gian în faţa lui Jacquot atunci când se discuta despre războiul din Spania. Aş fi vrut să ştiu cine e maiorul, de unde lua vigoarea, curajul, prestigiul care-l umbreau pe Ştefan.</p>
                  <p rend="justify">—  Nu te văd bine, maiorule! interveni Madeleine. Şi ca bună româncă…</p>
                  <p rend="justify">—  O româncă bună nu se poate simţi bine într-o orânduire în care ţăranii sunt analfabeţi şi mor de tuberculoză, sifilis şi pelagră, studenţii huligani îşi bat colegii şi sparg geamurile şi capetele unor cetăţeni paşnici, iar ţara e târâtă într-un război în care n-are ce revendica, nici ce câştiga.</p>
                  <p rend="justify">—  Tatăl ei e pe jumătate grec, şi maică-sa un pic turcoaică, încerca s-o apere Gazela.</p>
                  <p rend="justify">—  În Spania, am spus, aducând ca exemplu unul din acele admirabile cazuri de solidaritate de care îmi vorbise Jacquot, într-un spital pe front, un chirurg francez, ajutat de o infirmieră româncă şi de un asistent croat, a salvat viaţa unui italian ciuruit de gloanţele fasciste…</p>
                  <p rend="justify">Bancherul, cu ochelarii în mână şi braţul suspendat în aer, mă privea cu ochii miopi. Gazela sufla greu, ca o locomotivă. Prinţesei Jeanne, care purta o bluză albă de dantelă, scrobită, şi curăţa un măr, îi căzu cuţitaşul din mână. Dar faţa ei de porţelan nu se clinti. Madeleine părea sufocată. Abia acum băgam de seamă că poartă o rochie vişinie, de catifea. Poate de aceea obrazul părea veşted. Marta ţinea pe genunchi un carnet şi, cu aerul că se joacă, făcea schiţe. Sonia i se adresă maiorului:</p>
                  <p rend="justify">—  Marta are un tablou: Spaniolii salutând pe luptătorii din brigăzile internaţionale.</p>
                  <p rend="justify">—  Crezi că au să ţi-l primească la expoziţie? întrebă Madeleine.</p>
                  <p rend="justify">—  Atâta ar mai lipsi! suflă Gazela, şi, plescăind, acră: Când aud de brigăzile alea, văd roşu.</p>
                  <p rend="justify">—  Şi pretindeţi că nu faceţi politică? zâmbi maiorul.</p>
                  <p rend="justify">—  Să te numeşti Gazela şi să ai de la o sută de kilograme în sus… îmi suflă Sonia în ureche, în timp ce Madeleine ridicându-se, toţi ceilalţi o urmară.</p>
                  <p rend="justify">Ştefan mă reţinu să-mi arate un album cu reproduceri din pictorii impresionişti, ca să mă ţie într-un ungher retras să-mi vorbească.</p>
                  <p rend="justify">Sonia, luându-mă de braţ. Mă trase, mai aproape de un grup care părea că se amuză. Să vezi ce haz are Marta când povesteşte.</p>
                  <p rend="justify">—  Întâmplarea se petrece la München, preciza Marta… Pictorul Lena avea un prieten vienez pe care voia să-l vindece de o dragoste nefericită. Dar îi prezenta numai vânzătoare de crenvurşti, chelneriţe de berării, nemţoicuţe rumene. Toate purtau chiloţi groşi. Şi Balt, pictor şi el, avea oroare de chiloţi groşi. La fiecare escapadă care-l dezamăgea, Balt ameninţa cu plecarea. În cele din urmă, lui Lena i-a venit o idee şi a dat un anunţ la ziar: „Pictor tânăr, străin, doreşte cunoştinţa unei doamne din înalta societate pentru a-i face portretul, care, după ce va fi expus într-o galerie importantă, va aparţine persoanei care a pozat”, şi a iscălit: Napoleon. Când Lena s-a dus, peste câteva zile, la post-restant să vadă dacă a primit răspuns, un bătrânel ofilit, acru, care părea uitat de Dumnezeu de ani de zile la acelaşi oficiu, l-a măsurat din cap până-n picioare.</p>
                  <p rend="justify">„Ce anunţ ai dat dumneata la gazetă, domnule? Sunt aici de treizeci şi cinci de ani, dar e prima dată că sunt curios şi prima dată că întreb, fiindcă niciodată n-au venit atâtea răspunsuri. Şi de sub tejghea a scos un sac de poştă plin. Toate sunt răspunsuri pentru Dumneata. Ce-oi fi căutat şi ce-oi fi oferit dumneata ca să capeţi atâtea răspunsuri?!” „Un model! Caut un model. Sunt pictor!” „Au mai căutat şi alţii modele.” „Dar eu m-am adresat numai doamnelor din aristocraţie.” „Bună idee! Ai două sute de răspunsuri, domnule, două sute, înţelegi dumneata?”</p>
                  <p rend="justify">Acasă, în prezenţa lui Balt, Lena a răsturnat sacul pe covor. Plicuri mari cu peceţi de tot felul, hârtii de scris somptuoase, unele ca pergamentul, altele transparente, subţiri, în nuanţe pastelate. Şi toate parfumate. Treizeci din ele purtau coroane. Celelalte au fost aruncate la coş. Dar dintre cele cu coroane, una era a baroanei Hardt o prietenă a lui Balt, urâtă foc. Desigur că nu ştia cine e Napoleon. Întâmplarea a făcut ca tocmai atunci să-i viziteze baronul.</p>
                  <p rend="justify">„Ce sunt scrisorile astea pe jos?” a întrebat intrigat.</p>
                  <p rend="justify">Când i s-a povestit despre ce e vorba, a râs să se prăpădească.</p>
                  <p rend="justify">„Trebuie să-i spun şi baroanei. Ea, care pretinde că aristocraţia noastră e exemplară…”</p>
                  <p rend="justify">Se tăvălea de râs şi, repetând „exemplară”, întinse mâna să ia scrisoarea nevesti-si. Baronul semăna cu Fatty leit, şi, fie că se supăra, fie că se amuza, se trântea pe jos şi ridica picioarele.</p>
                  <p rend="justify">Sonia şi ceilalţi râdeau cu poftă.</p>
                  <p rend="justify">Marta, aşteptând să se facă linişte, reluă:</p>
                  <p rend="justify">—  Când Lena şi Balt l-au rugat să le împrumute lacheul ca să deschidă uşa acestor distinse modele, baronul avu şi el o idee: „Ce vă trebuie lacheu! Vă ajunge uniforma lui.”</p>
                  <p rend="justify">Zis şi făcut! Într-o zi îşi punea uniforma Lena şi făcea pe lacheul. A doua zi, rolurile se schimbau. Şi în felul ăsta fiecare se alegea, pe rând, cu un model şi cu un bacşiş.</p>
                  <p rend="justify">Cu vocea ei mică, scăzută, egală, unică, Marta povestea cu haz:</p>
                  <p rend="justify">—  Când Balt, în calitate de lacheu, s-a întors, după ce a condus o splendidă prinţesă, cu o monedă de aur, vârâtă în ochi în formă de monoclu, n-a mai vrut în ruptul capului să schimbe rolul. Într-o zi Lena s-a pomenit cu un pachet, în care soţul unei prinţese îi trimitea un rând de haine. Nu trecu mult, şi se prezentă chiar prinţul în persoană. Lena era singur.</p>
                  <p rend="justify">„Unde e pictorul?” l-a întrebat.</p>
                  <p rend="justify">„Eu sunt”, a răspuns Lena.</p>
                  <p rend="justify">„Poate eşti fiul lui”.</p>
                  <p rend="justify">„Eu sunt şi tatăl, şi fiul, şi sfântul duh.” „Soţia mea mi-a spus că eşti bătrân şi sărac. Şi-am vrut să te ajut.” „Sunt bătrân sufleteşte şi sărac cu duhul”, i-a replicat Lena.</p>
                  <p rend="justify">„Domnule, am să-ţi trimit martorii mei…”</p>
                  <p rend="justify">Văzând că se îngroaşă gluma, Lena l-a chemat pe Balt, care era în costum de lacheu.</p>
                  <p rend="justify">„El a pictat-o. N-am nici o vină…” „Imposibil!” exclamă prinţul, înţepenind.</p>
                  <p rend="justify">„De ce? E mai talentat decât mine…” „Imposibil să mă bat eu un valet.” „Servitorii au numai avantaje”, a oftat Lena.</p>
                  <p rend="justify">„Aşa-i”, făcu prinţul, epuizat şi depăşit, în timp ce Balt compătimindu-l i-a întins mănuşile, bastonul, melonul fără să clipească sau să sufle vreun cuvânt, fiindcă lacheul trebuie să fie mut. Dar pentru prima dată conducea pe cineva fără să primească bacşiş.</p>
                  <p rend="justify">A  doua zi am părăsit toţi trei Münchenul. Urmează capitolul Italia şi aventurile lor cu aristocratele italiene. În numărul viitor… zâmbi Marta fermecător.</p>
                  <p rend="justify">—  Trebuie să ne vedem, Mirona, şopti Ştefan mai târziu, când ne aflam iar alături, proptiţi de pian. Vino mâine dimineaţă în atelier la Marta. Aş vrea să-ţi facă portretul. Mi-a arătat câteva schiţe pe care ţi le-a făcut la Paris. Eram gata să le cumpăr, deşi nu-ţi seamănă, dar Madeleine…</p>
                  <p rend="justify">Mai departe n-am auzit, fiindcă am întâlnit, desprins din penumbră, zâmbetul rece, nedefinit, al Madeleinei. De altminteri, aveam să-mi dau seama că, în orice colţ al casei m-aş fi aflat, privirea ei ajungea până la mine, cu nu ştiu ce forţă magică, şi mă supraveghea. Iar eu mă întrebam cum de nu o oboseşte acel surâs convenţional pe care-l păstra în orice împrejurare. Care e adevărata ei înfăţişare? Abia mai târziu, când, cu desăvârşire dezmeticită, obişnuită cu ambianţa casei, am privit-o mai rece, mai atent, mi-am dat seama că ar fi putut trece drept o femeie frumoasă cu ani în urmă. Ovalul feţei desăvârşit, nasul în prelungirea frunţii bine proporţionat, fruntea dreaptă. Ceea ce-i lipsea cu totul era feminitatea, farmecul, graţia. Păşea ca o gospodină care ducându-se la piaţă ştie perfect ce trebuie să cumpere şi e convinsă că nimeni n-o poate influenţa sau păcăli.</p>
                  <p rend="justify">Sprâncenele groase, bine arcuite, profilul pur de grecoaică pledau în favoarea ei, dar pentru mine devenise prea concretă şi poate de aceea mult mai puţin primejdioasă. Gelozia difuză în sufletul meu în tot timpul care s-a scurs din clipa când Ştefan îi rostise numele şi îi zărisem chipul într-o mică fotografie, făcuse parte din dragostea mea şi atât de constant mocnise în spuza ei, încât acum, când prezenţa ei o spulbera, mă simţeam ciudat liniştită şi parcă sărăcită.</p>
                  <p rend="justify">Madeleine era dintre acele femei cărora li se părea distins să nu se entuziasmeze de nimic, să aibă o atitudine cumpătată, uşor ironică, negativă. Fără a fi combativă şi fără a fi în stare să aducă argumente, afirmaţiile ei aveau totuşi o anume forţă, făcută din acel dispreţ, din acea falsă superioritate a păturii care trăia în belşug şi călătorea. Izbutea să curme orice discuţie printr-o simplă afirmaţie, fără altă valoare decât a unei anumite siguranţe de sine şi uneori cu suficienţa judecătorului care încheie orice controversă cu formula „Tribunalul e lămurit”. Aducea cu orice prilej în discuţie sprijinul unei autorităţi din trecut, negând orice valoare prezentului şi dispreţuind perspectivele viitorului, care i se păreau incerte şi sumbre.</p>
                  <p rend="justify">—  Trăim, incontestabil, vremuri în care Shakespeare nu mai e citit, afirma bunăoară. Sau: Goethe a spus tot. Pe lângă Faust, nimic nu e mare. Ce înseamnă în muzică Prokofiev, când nu ajunge o viaţă de om ca să asculţi Beethoven?</p>
                  <p rend="justify">Ştefan, deşi prin felul în care o contrazicea părea să aibă o minte deschisă, lucidă, permeabilă la tot ce-i nou, nu-şi dădea seama de platitudinile pe care le afirma soţia lui. Dimpotrivă, o urmărea cu un fel de mândrie.</p>
                  <p rend="justify">—  Nu pot să sufăr politica în pictură, literatură, muzică. Arta trebuie să fie artă, susţinea Madeleine. Arta e sfântă…</p>
                  <p rend="justify">—  Totuşi, trei sute de avioane hitleriste au bombardat Polonia, îi replică maiorul.</p>
                  <p rend="justify">—  Da, da, îl aproba bancherul. Ce oroare!</p>
                  <p rend="justify">Era atât de congestionat, încât Gazela ceru un pahar cu apă.</p>
                  <p rend="justify">—  Şi credeţi că literatura, muzica, pictura pot să-şi păstreze „sfinţenia”, adică nepăsarea faţă de această crimă? întrebă maiorul.</p>
                  <p rend="justify">Prinţesa Jeanne, intrând îmbujorată cu o tavă cu savarine, întrerupse discuţia.</p>
                  <p rend="justify">—  Nu-mi stă bine ca jupâneasă? întrebă cochetă şi sigură de ea.</p>
                  <p rend="justify">—  E frumoasă prinţesa Jeanne, nu găseşti? mi se adresă Madeleine.</p>
                  <p rend="justify">—  Nu, răspunse Ştefan în locul meu, înţelegând jocul nevestei lui. E prea concretă, prea carnală.</p>
                  <p rend="justify">—  Şi crezi că bărbaţii au nevoie de transcendenţă?</p>
                  <p rend="justify">—  Asta e ca şi când ai întreba dacă au nevoie să iubească sufleteşte pe femeia pe care ar putea s-o aibă în pat.</p>
                  <p rend="justify">—  Şi dacă ar trebui să alegi?</p>
                  <p rend="justify">—  Eu? Eu am nevoie să-mi îndestulez sufletul, fantezia.</p>
                  <p rend="justify">—  Soţul meu e sentimental astă-seară, zâmbi acru Madeleine.</p>
                  <p rend="justify">—  Aş alege visul, poezia, continuă Ştefan, fără a mă slăbi din ochi.</p>
                  <p rend="justify">Îi ocoleam privirea pe cât puteam. Madeleine se zbătea să găsească o ieşire. Nu mai avea forţa să-şi păstreze surâsul. Pe când Ştefan mă privea mereu mai cald, mai lipsit de sfială. Aş fi vrut s-o ajut pe soţia lui, dar nu găseam un cuvânt potrivit. Tăcerea se prelungea supărătoare. Sonia intră aducând o tavă cu pahare şi o carafă cu apă. Avea urme de frişcă pe buze.</p>
                  <p rend="justify">—  Bravo, Madeleine, savarina e grozavă.</p>
                  <p rend="justify">—  A făcut-o bucătăreasa, n-am nici un merit, ripostă Madeleine exasperată.</p>
                  <p rend="justify">—  Reţeta e a ta, tu ai supravegheat-o, surâse Ştefan, încercând s-o îmbuneze. Sunt foarte arătoase, şi frişca e slăbiciunea mea.</p>
                  <p rend="justify">Prinţesa Jeanne se opri cu tava în faţa mea. Ştefan mă îmbia să iau.</p>
                  <p rend="justify">Am refuzat. Mi-ar fi fost cu neputinţă să mă ating de ceva. Ceilalţi luară grăbiţi. Madeleine, cu gestul firesc al cuiva care face obişnuit acelaşi lucru, începu să guste din farfuria lui Ştefan. Dar când să ia şi el o linguriţă, se împotrivi:</p>
                  <p rend="justify">—  Frişca e acră…</p>
                  <p rend="justify">—  E excelentă, făcu Sonia, care se apropiase. Eu vreau încă o porţie.</p>
                  <p rend="justify">Ştefan nu ştia ce să creadă. Se uita la Madeleine, la Sonia, la mine, încercând totuşi să înfigă linguriţa în prăjitura cu frişcă. Dar Madeleine îi dădu uşor peste mână.</p>
                  <p rend="justify">—  Nu-i pentru tine…</p>
                  <p rend="justify">—  Crezi? întrebă Ştefan dezamăgit ca un copil, şi, urmărind în farfuriile celorlalţi savarinele arătoase, privirea i se întoarse încruntată asupra nevestei lui.</p>
                  <p rend="justify">—  N-ai încredere în mine? îl întrebă Madeleine cu accent de mustrare.</p>
                  <p rend="justify">Având aerul că mă interesează cele ce spunea maiorul, m-am depărtat de ei.</p>
                  <p rend="justify">—  Încrederea ofiţerilor în politica demagogică a guvernanţilor era aşa de mare, că loveau cu pumnii în tancuri, convinşi că tancurile nemţilor sunt de carton.</p>
                  <p rend="justify">—  Şi celebra lor cavalerie? întrebă prinţesa Jeanne.</p>
                  <p rend="justify">N-am auzit răspunsul, fiindcă Ştefan era iar lângă mine. Vorbea pentru mine.</p>
                  <p rend="justify">—  Germania are un imens avans asupra Europei. E formidabil înarmată. Avioanele şi tancurile motorizate nu ştiu unde şi dacă se vor opri.</p>
                  <p rend="justify">—  Napoleon ar putea să-ţi răspundă, zâmbi maiorul.</p>
                  <p rend="justify">Atitudinea lui Ştefan era confuză. Sau poate nu eram eu în stare să-l înţeleg. Dar eram totuşi dezamăgită de sărăcia argumentelor lui, de lipsa lor de adâncime şi mai ales eram stânjenită de stăruinţa cu care, de câte ori se credea neobservat, îmi şoptea că vrea să mă vadă.</p>
                  <p rend="justify">Pe stradă, între prinţesa Jeanne şi Sonia, ascultam comentându-se întâmplarea cu savarina.</p>
                  <p rend="justify">—  Ai văzut? Nu l-a lăsat să guste… Poţi să-ţi închipui… O femeie frumoasă n-are niciodată atâtea mijloace, atâta dibăcie, atâta inventivitate ca să-şi ţie bărbatul.</p>
                  <p rend="justify">—  Madeleine îşi păzeşte fericirea, ce vrei?. spunea prinţesa. Nimic nu-i lăsat la întâmplare. Totul e calculat cu migală, studiat.</p>
                  <p rend="justify">—  A izbutit să-l facă să creadă că n-ar putea trăi fără ea, că-i e necesară ca aerul, ca apa, îmi explica Sonia.</p>
                  <p rend="justify">—  Îl hrăneşte numai cu legume fierte şi cu supe uşoare, i-a băgat în cap că e bolnav, că orice mâncare îl intoxică…</p>
                  <p rend="justify">—  L-a dezobişnuit să mănânce.</p>
                  <p rend="justify">—  A făcut dintr-un om sănătos un debil, un ipohondru.</p>
                  <p rend="justify">—  Îl ţine mai mult la ţară.</p>
                  <p rend="justify">—  Când vine pentru câteva zile la Bucureşti, Madeleine îi dă pacheţele cu ouă răscoapte, salam şi tot felul de lucruri picante de care l-a dezobişnuit. Nenorocitul se îmbolnăveşte, intră în panică, o cheamă, şi ea de-abia aşteaptă să-i sară în ajutor. L-a făcut să creadă că nu poate trăi fără îngrijirile ei şi fără bucătăreasa pe care o are de douăzeci de ani.</p>
                  <p rend="justify">—  E un ipohondru, un maniac.</p>
                  <p rend="justify">—  Madeleine în loc să-i scoată din cap toate spaimele, toate copilăriile, le încurajează, ca să aibă şi mai mare nevoie de dânsa. Îl trezeşte din somn ca să-l întrebe dacă nu visează urât, dacă respiră bine.</p>
                  <p rend="justify">—  Fiecare gest al ei nu are alt scop decât să-l lege mai zdravăn, să-l facă recunoscător şi îndatorat pe viaţă.</p>
                  <p rend="justify">Nu mai urmăream când vorbeşte mama. Când vorbeşte fiica. Aveau acelaşi timbru de voce, aceeaşi ciudă pe Madeleine. Iar eu mă străduiam să păstrez o ţinută, să par obiectivă. De altminteri, erau prea stridente şi mama, şi fiica, iar Madeleine prea lipsită de apărare, Ştefan, prea ridicol, în tot ce spuneau.</p>
                  <p rend="justify">—  E adevărat că v-aţi cunoscut în tren? mă întrebă Sonia.</p>
                  <p rend="justify">Am tresărit.</p>
                  <p rend="justify">—  Ne-am cunoscut la un cenaclu literar. Ba nu, la o conferinţă… nu-mi amintesc exact.</p>
                  <p rend="justify">—  Madeleine pretinde că în tren.</p>
                  <p rend="justify">—  Da, ne-am întâlnit…</p>
                  <p rend="justify">—  Călătorea singur?</p>
                  <p rend="justify">—  Da… singur.</p>
                  <p rend="justify">—  Madeleine pleacă totdeauna înainte, sau îl urmează după câteva zile. Are grijă să-i facă bagajul aşa ca să-i lipsească ceva… un permis, un articol sau cine ştie ce altceva.</p>
                  <p rend="justify">—  Ştie să-l flateze. Ştefan s-a învăţat să fie flatat. Prezenţa oamenilor care nu-l admiră, nu aprobă tot ce face şi ce zice el îl enervează, îl oboseşte. Nu suportă să-i spui adevărul, să nu-l consideri un zeu.</p>
                  <p rend="justify">—  E convins că e liber, fiindcă pleacă de acasă când îi căşună şi se întoarce când vrea. La spectacole, la recepţii se duce singur, într-adevăr. I se întâmplă chiar să lipsească toată noaptea de acasă. Madeleine îi trece cu vederea micile aventuri, ba chiar i le încurajează. Dar când simte că se îngroaşă gluma, că se leagă sufleteşte…</p>
                  <p rend="justify">—  Are grijă să-l dezlege.</p>
                  <p rend="justify">—  E convins că Madeleine s-ar prăpădi fără el…</p>
                  <p rend="justify">—  Poate că s-ar prăpădi, încercam să glumesc cu inima strânsă.</p>
                  <p rend="justify">—  O, nu poţi să-ţi închipui cât de bine este înarmată, făcu Sonia. Cât e de tare această femeie, cât de dibace… Să nu crezi că bârfim. Dar eşti scriitoare, şi Madeleine e un tip de roman. Ai băgat de seamă cu câtă religiozitate pronunţă Ştefan numele ei? Cum dă ochii peste cap când spune „Madeleine”? Ei bine, încercă să-l întrebi de ce a luat-o, de ce o păstrează de-a lungul anilor, de ce îi sacrifică orice alt sentiment…</p>
                  <p rend="justify">—  Ultima sacrificată a fost pictoriţa, şopti prinţesa Jeanne.</p>
                  <p rend="justify">—  Marta? Am întrebat atât de încet, încât cred că nu s-a auzit.</p>
                  <p rend="justify">—  O! Dacă l-ai întreba, ţi-ar răspunde: „Am încredere în Madeleine. Madeleine e copilul meu. E atât de modestă, se mulţumeşte să ocupe atât de puţin loc în viaţa mea! În casă nici nu o simt. Nu mai ştie în ce ungher să stea ca să nu mă stânjenească…” În realitate, Madeleine e mama, nu copilul.</p>
                  <p rend="justify">—  E confidenta lui. Ştefan îi povesteşte lucrurile cele mai intime.</p>
                  <p rend="justify">Nu puteam să cred, nu voiam.</p>
                  <p rend="justify">—  E ceva foarte tulbure, foarte echivoc în menajul acesta, încheie Sonia.</p>
                  <p rend="justify">—  Nu numai în menajul ăsta… am spus, gândindu-mă la familia mea, la destăinuirile Giuliei, la scrisoarea în care Gian îmi descrie ultima scenă dintre Fany şi soţul ei, scena fatală.</p>
                  <p rend="justify">—  Ea îi încurajează complicaţiile şi tot ea îi descurcă dramele, continuă Sonia, ca şi când nu m-ar fi auzit.</p>
                  <p rend="justify">—  Ştefan pretinde că nu poate s-o lase fiindcă nu i-a făcut un copil, spuse prinţesa Jeanne. Şi, văzând că nu înţeleg: Da, da, închipuiţi-vă că a găsit acest argument original. Femeile nu admit să fie părăsite când au un copil. Madeleine nu suportă să fie părăsită tocmai fiindcă nu are un copil. Şi imitând-o, cu tremolo în glas: „Cum să mă lase cu mâinile goale! Dacă aş avea un copil – copilul lui – ar fi suportabil. Dar să mă lase cu mâinile goale?.”</p>
                  <p rend="justify">Sonia izbucni în râs. Un râs zgomotos, nefiresc. Eu mă întrebam dacă voi ajunge vreodată să dibui tot ce ascundea acel luciu excesiv, fals, al privirii, zâmbetul crispat care întregea masca Madeleinei. Dar prinţesa Jeanne, Sonia ce rol jucau în viaţa lui Ştefan? Marta, maiorul dispăruseră în noapte. Bancherul şi Gazela veneau în urma noastră. Stelele scânteiau pe cer ca diamantele în jurul gâtului Madeleinei. Priveam joaca nesfârşitelor focare şi căutam să înţeleg ce trebuie să fac, cum să fug de Ştefan, încotro să mă îndrept.</p>
               </div>
               <div type="div3" rend="P6">
                  <head>CAPITOLUL X</head>
                  <p rend="justify">COINCIDENŢE.</p>
                  <p rend="justify">În plimbările nocturne în jurul odăii mele, descopăr mereu alte fotografii, îmi pun mereu alte întrebări. Cine or fi aceste femei cu pieptul umflat şi talia strangulată, cu gâtul lung şi mândru, pe care se ridică balenele gulerelor de dantelă veche, cu obrazul de madonă, cu părul bogat şi greu, adunat pe creştet graţios? Trei frumuseţi de altădată, cu un surâs uşor, dureros de tinere fete, păstrând sub fluiditatea zâmbetului parcă aceleaşi taine, aceleaşi dezamăgiri. Sunt astăzi, poate, trei babe risipite în diferite colţuri ale lumii şi clevetesc: „tineretul din ziua de azi!” Pe feţele lor au lăsat urme necazurile mari sau meschine. În mâinile lor zgârcite tremură o legătură de chei. Poate că El e acest ofiţer din rama pictată pe mătase albă, îngălbenită, tăiată de vreme. E înalt şi subţire ca un lujer de crin, cu ochii spălăciţi, care au fost probabil albaştri, cu mustaţa răsucită şi fireturi multe. Poate că pe el l-au iubit toate trei… Iată şi o carte poştală, într-o ramă brodată cu coton perlé mov. O mireasă firavă, dezarmată ca un miel pe care-l duci la tăiere, lângă un ginere gras, măcelar în redingotă. Florile, speriate, au căzut pe voalul împrăştiat pe jos, deşi se vede că şi voalul, şi florile au fost orânduite cu multă grijă în dezordinea asta. Sunt, desigur, cele dintâi şi cele din urmă flori pe care le va fi adus acest soţ.</p>
                  <p rend="justify">Dar de ce suntem ispitiţi să potrivim oamenii şi viaţa lor după trei-patru tipare, aşa cum în cărţile de istorie domnii se împart în buni sau răi, paşnici sau războinici?</p>
                  <p rend="justify">Poate va fi o vreme când fetele familiei mele se vor împărţi tot aşa de sumar, unele cumsecade, care s-au măritat frumos, şi altele de care se va vorbi în şoaptă: „să n-audă copiii”, nişte nebune, nişte stricate, care au fugit de acasă (ca Fana), au trăit în camere mobilate (ca Mirona). Toate celelalte deosebiri vor fi nivelate de timp şi de judecata grăbită a vreunei nepoate, care, neputând dormi, va face tot felul de ipoteze privind fotografiile vechi… din generaţia mea…</p>
                  <p rend="justify">Nu… N-are să fie aşa! Fotografiile fiecărei familii au câte-o poveste. Câte chipuri, atâtea poveşti; câte poveşti, atâtea puncte nelămurite, atâtea îndoieli. Pe când în camera asta, cei ce mă înconjoară îmi sunt cu desăvârşire străini, i-am cunoscut pe toţi deodată, ca la o sindrofie la care n-am fost poftită. O sindrofie de morţi… Mă simt ca şi când din greşeală aş fi fost înmormântată într-o criptă străină, în care ceilalţi se ştiu unii pe alţii, fiindcă în viaţă s-au înrudit, au amintiri comune, numai eu sunt singură, stingheră, fără nici un rost printre ei.</p>
                  <p rend="justify">„Dar ce cauţi într-o cameră mobilată Mirona, cum ai plecat de acasă, cum ai ajuns aici, unde e Ştefan?”</p>
                  <p rend="justify">Era o dimineaţă ca oricare alta.</p>
                  <p rend="justify">—  S-au înmulţit gândacii la bucătărie, se văita tanti Marie.</p>
                  <p rend="justify">—  Să fierbem acid boric, propunea Neneea.</p>
                  <p rend="justify">—  Iancu a spus că ar mânca o scordolea… Mereu i se năzare câte ceva. Ba poale-n brâu, ba alivenci.</p>
                  <p rend="justify">Ca de obicei, am încercat să readorm vârând capul sub pernă. Într-un crâmpei de vis, apărea nu ştiu ce peisaj mauresc, spaniol, auzeam unduiri de ape… pe jumătate trează, mi se părea că Ştefan îmi şopteşte:</p>
                  <p rend="justify">Te caut însetat de vise în descântece, în versuri nescrise, În catifeaua din petunii, În cântecul tăcut al lunii.</p>
                  <p rend="justify">Plutesc cu tine peste lumi, peste lut, Te prind lunatec dintre stele, Te ţin o clipă în braţele mele…</p>
                  <p rend="justify">Erau stihurile pe care le primisem într-o scrisoare 5</p>
                  <p rend="justify">Printre tristeţi şi crânguri neumblate, Sub aşteptări şi nopţi îngânate, Puful obrazului tău de lumini mi-l zvârle în faţă polenul din grădini.</p>
                  <p rend="justify">Ne întâlneam de câte ori venea în Bucureşti. Şi atunci ne plimbam prin cartiere mărginaşe, prin cimitire şi grădini publice. Ultima dată am luat masa la o cârciumă în Piaţa Victoriei. N-am mâncat nimic din câte ni s-au adus. Ştefan a comandat şampanie… Nu-mi venea să cred că suntem împreună, că-l pot atinge, că există altfel decât în închipuirea mea, altfel decât în atâtea foi de caiet scrise la Paris, în camera mea din 13, rue Jules Simon… „Să mergem, Mirona, e prea multă lume aici…” Am mers şi am tot mers. Nu ne înduram să ne despărţim. Ne-am aşezat pe o bancă în faţa Facultăţii de Drept. Ca doi studenţi. Mă lipeam de el, plină de tinereţe şi elan. Mă mângâia. Şi parcă înţelegea câtă amărăciune şi neputinţă înseamnă această tinereţe, cât de mult ceream vieţii şi cât de puţin voi căpăta, cât de mult aş vrea să rămânem împreună… De ce nu căuta, de ce nu găsea o soluţie?.</p>
                  <p rend="justify">—  O mai iubeşti? l-am întrebat.</p>
                  <p rend="justify">—  Pe cine?.</p>
                  <p rend="justify">—  Pe Madeleine.</p>
                  <p rend="justify">—  Ce copil eşti!. Dar n-am iubit-o niciodată.</p>
                  <p rend="justify">—  De ce te-ai însurat?</p>
                  <p rend="justify">—  De milă… Eram prieteni. Ne scriam. Ea studia în Italia. Când venea în vacanţă, povestea despre tot ce văzuse: muzee, biserici… Îmi aducea reproduceri, cărţi. Într-o zi mi-a spus că nu se va mai întoarce în ţară. Vrea să rămână în Italia… să se călugărească. Mi s-a părut absurd. Am căutat s-o conving să renunţe. Am vrut să cunosc motivul, s-o ajut. Mi-a mărturisit, simplu şi rece, că mă iubeşte. Şi mi-a cerut să mă însor cu ea. Am rămas consternat. Ştia că n-o iubesc. Mi-a cerut să-i dau această unică şansă de a fi fericită. O lună… un an… Şi dacă într-o zi am să mă îndrăgostesc… îmi va reda libertatea.</p>
                  <p rend="justify">—  Şi nu te-ai îndrăgostit?</p>
                  <p rend="justify">—  Până acum, totul a fost fără importanţă…</p>
                  <p rend="justify">Eu n-am mai pus nici o întrebare.</p>
                  <p rend="justify">El n-a spus ceea ce aş fi dorit să aud.</p>
                  <p rend="justify">—  Tu eşti singura mea oază, repeta. Singura mea bucurie. Dacă n-ai fi tu, m-aş închide la ţară între cărţile mele. Mi-e silă de tot ce se întâmplă aici. Regele îşi face de cap. Cedează, cedează… Nu mai pricep nimic şi nu mai cred în nimic. Numai în tine cred, Mirona, în dragostea noastră.</p>
                  <p rend="justify">Primeam zilnic scrisori la post-restant. Când nu veneau la timp, se adunau 3-4 în aceeaşi zi. Ultima, un strigăt de bucurie:</p>
                  <p rend="justify">Am cheia raiului în buzunar, Mirona. N-o să ne mai plimbăm prin parcuri, ca doi liceeni. Vom avea o casă cu uşă şi cheie. Casa noastră! De bucurie, ţi-am scris toată noaptea: „Stihuri pentru Eva”. Ţi le trimit.</p>
                  <p rend="justify">Când pendula a bătut de trei ori cucu şi de zece ori pitpalac (era zece fix), dimineaţa a început să ia neobişnuite contururi. Mătuşile mele intrau mereu să vadă dacă m-am sculat. Tanti Marie, cu faţa lungă, nasul subţire şi nările aproape lipite, avea vârful nasului mai pudrat ca de obicei. Distanţa între gură şi nas părea mai mare (poate de aceea arăta atât de mirată). Părul negru, răsucit seara pe bigudiuri, îi acoperea urechile ca nişte capace.</p>
                  <p rend="justify">Bondoacă şi oxigenată, răsfăţându-se ca în tinereţe, Neneea, care fusese – oricât de ciudat ar părea – minionă şi drăgălaşă, şi la serbările de binefacere juca roluri de ciobănaş, semăna din zi în zi mai mult cu tanti Marie, deşi avea mai curând trăsăturile mamei (care, lipsită de tot ce e disproporţie în figurile lor, trecea şi acum drept o femeie frumoasă).</p>
                  <p rend="justify">—  Hai, Mirona… E zece ceasuri. Maică-ta s-a dus tocmai la Floarea, în Tei.</p>
                  <p rend="justify">—  S-a oprit o trăsură! exclamă tanti Marie.</p>
                  <p rend="justify">—  Trebuie să fie madam Davidescu. Şi repezindu-se la fereastră: Încărcată ca un stup… Pachete şi pachete…</p>
                  <p rend="justify">—  De unde o fi având averea respectivă?</p>
                  <p rend="justify">Aş fi vrut să le întreb pentru ce s-a dus mama la Floarea în Tei, când iată-le iar la fereastră.</p>
                  <p rend="justify">Un biet om sunase din greşeală. Parcă îl văd în poartă: un plasture lipit neglijent pe bărbie, peste o bucată de vată, se desfăcuse şi atârna ca un cioc alb. Dar, avide să afle pe cine caută, mătuşile mele nu observau bărbuţa albă care se bălăbănea fragilă, obosită şi tăbărau mereu cu alte întrebări. Când totuşi omul reuşi să scape, reveniră la vechea lor preocupare.</p>
                  <p rend="justify">—  Crezi că o aduce? o întreba tanti Marie pe Neneea.</p>
                  <p rend="justify">—  Coliva?</p>
                  <p rend="justify">—  Nu, soro… Pe fata lui Drăgan, crezi c-o aduce la parastas?</p>
                  <p rend="justify">—  Nu cred să îndrăznească.</p>
                  <p rend="justify">—  E în stare s-o ia şi de nevastă.</p>
                  <p rend="justify">—  Să ne facă neamu de râs?</p>
                  <p rend="justify">Pe mine m-a cuprins o nelinişte, mai întâi fără nume, difuză.</p>
                  <p rend="justify">—  Când e parastasul? am întrebat timidă. Azi?</p>
                  <p rend="justify">—  Dar pe ce lume trăieşti, fetiţo? De-o săptămână ne pregătim. Maică-ta s-a dus tocmai la Floarea în Tei pentru colivă. Noi nu ştim unde ne e capu, şi tu întrebi dacă-i azi.</p>
                  <p rend="justify">—  La ce oră?</p>
                  <p rend="justify">—  Ca de obicei. La douăsprezece fix, la Biserica Albă.</p>
                  <p rend="justify">Am încremenit.</p>
                  <p rend="justify">La ora douăsprezece, la Biserica Albă mă aştepta Ştefan… Nu-mi puteam reveni. Tanti Marie şi Neneea, ochi bulbucaţi, nas ascuţit, mişcări de gât sacadate (parcă erau capete de găini ieşind din coşul precupeţului, la piaţă).</p>
                  <p rend="justify">—  Vezi că ţi-am pregătit totul: ciorapi negri, mănuşi negre… Ţi-am aranjat şi pălăria de catifea. I-am pus două bride, s-o legi strâns sub bărbie. Să n-o ia vântul.</p>
                  <p rend="justify">—  Ţii minte, Marie, data trecută când au început să alerge finul Popa şi judecătorul Oreste după pălăria ei? Parcă intrase în pământ…</p>
                  <p rend="justify">—  Se pitise într-o groapă. A cui o fi fost groapa?</p>
                  <p rend="justify">—  Nevasta unui farmacist… Irod… Eu ştiu tot ce mişcă la Bellu.</p>
                  <p rend="justify">—  Şi cum era născută?</p>
                  <p rend="justify">—  Vezi, nu m-am interesat. Poate aflăm azi.</p>
                  <p rend="justify">—  Se poate să nu ştim cum e născută moarta?</p>
                  <p rend="justify">Când a sunat telefonul, ne-am repezit toate trei. Să fie Ştefan?. Nu mă chema acasă decât în caz de forţă majoră. Ce fericită aş fi fost să-mi spuie că nu poate veni! Dar tanti Marie a ridicat receptorul.</p>
                  <p rend="justify">—  Tanţi, tu eşti? Mătuşile mele strigau mai tare sau mai puţin tare, după cum persoana cu care vorbeau locuia mai departe sau mai aproape de casa noastră… Prescură? Cap şi prescură? Cum o să uit?! De unde telefonezi, Tanţi? Da, bravo, fetiţo…</p>
                  <p rend="justify">Apoi, lămurindu-ne:</p>
                  <p rend="justify">—  Telefonează de la madam Alexandrescu.</p>
                  <p rend="justify">—  Asta înseamnă că e gata coliva, se înveseli Neneea.</p>
                  <p rend="justify">—  Cu toate dichisurile.</p>
                  <p rend="justify">—  Şi crezi c-o s-o aducă?</p>
                  <p rend="justify">—  Ei, ştii că eşti bine? Doar n-o să vie fără colivă!</p>
                  <p rend="justify">—  Nu, soro, eu vorbesc de fata lui Drăgan.</p>
                  <p rend="justify">Şi iar a sunat telefonul.</p>
                  <p rend="justify">—  Aloooo… începu tanti Marie, lungindu-l pe o, muindu-şi glasul, până afla cine e. Alooo… Tanţi? Cum să nu?! Vai, se poate?.</p>
                  <p rend="justify">Tanti Marie striga tare, fiindcă madam Alexandrescu locuia departe, tocmai în Tei, şi aproape că o putea socoti în provincie…</p>
                  <p rend="justify">—  Cap şi prescură? Cum să uit?. Mirona o să ţie lumânările… Neneea sticla de vin… Eu pachetul cu cap şi prescură. Douăsprezece fix…</p>
                  <p rend="justify">—  Ce-i Mirona? Nu ţi-e bine?</p>
                  <p rend="justify">—  Păi dacă nu mănâncă nimic dimineaţa…</p>
                  <p rend="justify">—  Chiar azi e parastasul? am întrebat cu nu ştiu ce nădejde absurdă. La Biserica Albă? La douăsprezece fix?</p>
                  <p rend="justify">—  Ei, asta-i bună! N-a fost înmormântarea tot la Biserica Albă, şi parastasele tot la douăsprezece fix…</p>
                  <p rend="justify">Eram înfiorată. De ce nu alesese Ştefan altă zi, alt loc, altă oră pentru întâlnirea noastră? Când viaţa face o glumă, e pe măsura ei. În sufragerie, pendula va spune candid: cucu, de trei ori, pitpalac de douăsprezece ori.</p>
                  <p rend="justify">Eu voi descinde din trăsură, în negru, cu lumânări în mână, între cei doi ciocli, Marie şi Neneea.</p>
                  <p rend="justify">Mătuşilor mele nu le plăcea drumul tăiat pe străzi dosnice, întortocheate. De câte ori se ivea prilejul, defilau cu trăsura sur les grands boulevards, cum le plăcea să spună, ca să creadă lumea că au fost la Paris. De fapt numai mama fusese, dar chiar şi o călătorie devenea, după un timp, un bun al familiei, după cum cu frumuseţea mamei se mândreau şi chiar se identificau şi surorile ei.</p>
                  <p rend="justify">Eram exasperată. Drumul nu se mai sfârşea. Şi singura mea nădejde era să ajungem mai devreme, să nu mă vadă Ştefan coborând din trăsură.</p>
                  <p rend="justify">În casă mătuşile mele erau demodate, şi poate nu cu totul lipsite de pitorescul şi hazul albumului de familie. Dar pe stradă erau ridicole, ca manechinele din vitrina unui magazin de provincie.</p>
                  <p rend="justify">Trăsura înainta anevoie.</p>
                  <p rend="justify">—  Cu stopurile astea, e o nenorocire, spunea tanti Marie.</p>
                  <p rend="justify">—  Cine le-a mai inventat?</p>
                  <p rend="justify">—  Ţii minte anul trecut când a căzut Sultan?</p>
                  <p rend="justify">—  Ce chin a fost până l-a ridicat!</p>
                  <p rend="justify">—  Poate are ceva la copită…</p>
                  <p rend="justify">—  Aş, de unde?! Nu şchioapătă decât când ne ducem la cimitir sau la biserică. Afurisitul, toate le ştie şi le ţine minte…</p>
                  <p rend="justify">—  Nu putea s-o sufere pe bătrână…</p>
                  <p rend="justify">—  I-a făcut destule mizerii…</p>
                  <p rend="justify">Dacă Sultan şchioapătă mereu, poate am noroc să întârzii. Poate Ştefan se plictiseşte şi pleacă. Aşteptam o minune.</p>
                  <p rend="justify">—  Am pus la socoteală tot, o să ajungem exact, o liniştea tanti Marie pe Neneea.</p>
                  <p rend="justify">În faţa bisericii – un taxi negru, lustruit, arătos. Tanti Marie îşi potrivi panglicuţa de catifea din jurul gâtului. Neneea, cutele rochiei. Amândouă holbau ochii.</p>
                  <p rend="justify">—  Cine o fi?</p>
                  <p rend="justify">Ştefan ne privea atent, vrând parcă să se încredinţeze că eu sunt una din cele trei ciori.</p>
                  <p rend="justify">—  Dă-mi mie lumânările, Mirona, şi ţine tu pachetul cu cap şi prescură. Şi mai trezeşte-te, fetiţo, ce Dumnezeu?! mă înghiontea tanti Marie.</p>
                  <p rend="justify">—  Dacă o vezi pe fata lui Drăgan. Să ne faci semn şi nouă…</p>
                  <p rend="justify">Acum, după apariţia noastră grotescă, mă înnebunea gândul că Ştefan, plictisit, putea să dispară. Cu capul vârât în gulerul de lutru, am intrat în biserică. Tanti Marie şi Neneea erau fericite.</p>
                  <p rend="justify">—  Coliva e superbă.</p>
                  <p rend="justify">—  Superbă!</p>
                  <p rend="justify">Şi salutau solemn în dreapta şi-n stânga. Dar de îndată ce dădură de mama, începură a sporovăi pe înfundate:</p>
                  <p rend="justify">—  A adus-o?</p>
                  <p rend="justify">—  Da, uite-o acolo… Haina strânsă pe talie.</p>
                  <p rend="justify">—  Parcă-i o călăreaţă…</p>
                  <p rend="justify">—  Nu e urâtă!</p>
                  <p rend="justify">—  Dimie curată. Haină de dimie!</p>
                  <p rend="justify">—  Poartă cizme.</p>
                  <p rend="justify">—  Fugi, soro!</p>
                  <p rend="justify">—  Cum a îndrăznit să vie?!</p>
                  <p rend="justify">—  Uşa bisericii e deschisă oricui, spuse tata, care se apropiase fără să-l văd.</p>
                  <p rend="justify">I-am zâmbit Martei.</p>
                  <p rend="justify">—  Ce-ţi veni s-o saluţi? se încruntă Neneea.</p>
                  <p rend="justify">Dar, în aceeaşi clipă, surâzătoare, începu să salute iar în dreapta şi-n stânga.</p>
                  <p rend="justify">Pâlcuri-pâlcuri, membrii mai depărtaţi ai familiei şi cunoştinţe mai apropiate dezbăteau pe înfundate aceeaşi problemă: Oare Doru, nepotul preferat al Catrinei Caţian, o va lua pe fata lui Drăgan? De bătrâna Caţian nu se mai ocupa nimeni. Fusese, ca de obicei, uitată. Iar eu, prinzând curaj, m-am strecurat spre uşă. Ştefan mă aştepta.</p>
                  <p rend="justify">—  Mirona, iată-te în sfârşit! Dar pentru cine e parastasul? De ce nu mi-ai spus?</p>
                  <p rend="justify">Ce înalt mi se părea, ce lat în umeri! Faţa aceea obosită ce dragă-mi era! Uneori, când era departe, când mă gândeam la tot ce ne desparte, îmi spuneam: „Are douăzeci de ani mai mult decât mine”. „Dar tocmai asta îmi place, tocmai asta!” repetam fermecată când îl vedeam.</p>
                  <p rend="justify">Ştefan dăduse drumul maşinii.</p>
                  <p rend="justify">—  Sunt numai câţiva paşi, îmi explica.</p>
                  <p rend="justify">Soarele încălzea plăcut aerul uscat. Imperceptibile diferenţe de temperatură, de lumină dădeau poate acelei amiezi de noiembrie o vibraţie stranie. Scoţându-mi pălăria şi ţinând-o de bride, încercam să mă scutur de toate pudurile negre. O ţigancă, cu un coş de crizanteme albe pe un tort imens acoperit cu frişcă, ţinea în mână câteva bucheţele de violete. Ştefan le luă şi mi le oferi.</p>
                  <p rend="justify">—  Am ajuns. Chiar aici…</p>
                  <p rend="justify">Tăbliţa unui medic dentist. Un gang, nişte scări înguste. O cameră neobişnuit de mare. Pe un birou, gazete, reviste în dezordine. În teracota îngustă, înaltă, focul ardea. Storurile erau lăsate. Ştefan mă săruta, şoptea:</p>
                  <p rend="justify">—  Draga mea, a mea, Fata fetelor. Aşa am să-ţi spun de aci înainte: Fata fetelor… Aşa ca Zâna zânelor, şi Cântarea cântărilor.</p>
                  <p rend="justify">Cum să te aflu, să te adun din pulberi de stele şi fum, Din vise şi pribegiri, Din talaze şi închipuiri?</p>
                  <p rend="justify">Cum să te am caldă aievea, Plămadă de viaţă curată, Eva…</p>
                  <p rend="justify">Eram în braţele lui, şi nu-mi mai doream nimic altceva.</p>
                  <p rend="justify">Focul mare, în uşa deschisă a sobei, arunca pe pereţi umbre stranii. Storurile acopereau ferestrele, transformând ziua în noapte. Soarele se strecura în forma unor lame de argint. Abia târziu mi-am dat seama că printre lucrurile negre, trântite la întâmplare pe braţul unui fotoliu, între ciorapi, mănuşi şi pălăria cu panglici de catifea, pata cea albă care mă nedumerea era pachetul cu cap şi prescură pe care din zăpăceală îl luasem cu mine.</p>
                  <p rend="justify">—  Mirona, Fata fetelor, depăşeşti visul, închipuirea mea avidă, potoleşti simţurile mele veşnic nemulţumite, înnebunite şi exasperate de dor… De când te aştept! Aş vrea să înţelegi, Mirona, ce însemni pentru mine. Ce-a însemnat aşteptarea asta?</p>
                  <p rend="justify">—  M-ai aşteptat?</p>
                  <p rend="justify">—  Am aşteptat Femeia… Am căutat-o cu înfrigurare… Îţi mărturisesc că n-am recunoscut-o nici atunci când te-am găsit în tren, nici la Veneţia, în seara aceea când ai fugit din braţele mele… Altfel nu te-aş fi lăsat, te-aş fi legat… Spune, de ce-ai fugit? De ce nu mi-ai spus cine eşti, cum eşti?. Ştiam că trebuie să existe undeva o armonie de culori, de parfum şi de forme, un trup care să mă înfioare de cum îl ating, pe care să-l doresc iar şi iar. Fata fetelor, spune-mi de ce am pierdut atâta timp? De ce m-ai lăsat să aştept atâţia ani? În tren, când am văzut pe geam mâinile tale mici lângă mâinile mele, cum de nu te-am reconstituit toată, întreagă, numai după degetele pe care ţi le-am atins? De atunci, dac-ai şti, Mirona, câte femei… Dar toate, înţelegi, toate m-au dezgustat… Lasă-mă să te privesc mai mult… Şi să te mângâi… mult… mult… mult… Cât ai să vrei… trebuie şi vrei tu…</p>
                  <p rend="justify">Ascultam, cum mi se întâmpla uneori la concert, când pierdeam cu desăvârşire legătura cu sala. Ţineam ochii închişi şi căutam să memorez melodia cuvintelor, armonia lor. Să nu se rupă vraja.</p>
                  <p rend="justify">Ştefan nu înceta să mă sărute, să mă mângâie, să mă privească nesăţios… Vorbea într-una, aproape fără şir, ca într-o beţie.</p>
                  <p rend="justify">—  Pielea ta are aroma piersicii coapte şi un luciu mat, aproape lăuntric. Întreaga ta fiinţă respiră nu ştiu ce taină, spirit, senzualitate, îmi evocă nu ştiu ce amintiri, nu ştiu ce nostalgii, bucurii pierdute înainte de a fi luat forme precise. Am găsit, ei da am găsit locul de întâlnire al poeziei cu realitatea, al dezlănţuirii instinctului cu neprevăzute suavităţi… Mirona, pomeţii tăi sunt sculptaţi, buzele – pline şi cu desăvârşit meşteşug arcuite. Nu merit fericirea asta! Nu merit, Mirona! Spune-mi, nu vrei să murim împreună?</p>
                  <p rend="justify">Ce curioasă mi se părea ideea morţii în clipele acelea I</p>
                  <p rend="justify">—  Dragostea mea! am şoptit.</p>
                  <p rend="justify">—  Eşti fericită, Mirona? E atâta căldură, atâta recunoştinţă, atâta extaz şi lumină, atâta bucurie pe faţa ta… Eşti o mare scriitoare sau o mare îndrăgostită…? Ia spune-mi, Fata fetelor, iubita mea…</p>
                  <p rend="justify">Deodată, sprijinindu-se în cot şi întinzând braţul celălalt deasupra mea, Ştefan apăsă pe butonul unei lămpi de pe etajera care încadra divanul. Privirea lui era bănuitoare, chinuită.</p>
                  <p rend="justify">—  Mirona, pe cine ai mai iubit, spune, cui i-ai mai şoptit „Dragostea mea”? Trebuie să ştiu tot. Înţelegi? Tot. Altfel, e mai rău, e de nesuportat. Eu n-am iubit pe nimeni înainte. Am patruzeci şi cinci de ani şi n-am fost fericit până azi, îţi jur. Dar tu? Tu? Tu, tu…</p>
                  <p rend="justify">Şi cu vocea răguşită, intensă, răscolitoare:</p>
                  <p rend="justify">—  Cine e? Cine a fost? Câţi au fost?</p>
                  <p rend="justify">—  Ştefan, cu ce drept îmi pui întrebările astea? Eu nu te-am întrebat nimic… Nu vreau să ştiu nimic.</p>
                  <p rend="justify">Privirea care mă ţinea încleştată în lumina ei aprigă parcă s-a stins, mâinile înfipte în umerii mei s-au descleştat. Era calm, obosit, glasul mai răguşit.</p>
                  <p rend="justify">—  Dacă nu ai înţeles drepturile mele, atunci n-ai înţeles nimic din tot ce însemni pentru mine, Mirona. Nimic!</p>
                  <p rend="justify">Exaltarea lui Ştefan era mai presus de tot ce năzuisem vreodată. Am închis ochii.</p>
                  <p rend="justify">—  Fericirea există, am şoptit.</p>
                  <p rend="justify">Şi mi-am amintit de fetiţa care, bâjbâind noaptea pe maidan, a găsit o ciupercă. Fericirea există. Am deschis ochii, să mă încredinţez că există. Nu mă săturam să-i privesc obrazul palid, pleoapele coborâte, buzele arse. Ştefan era lângă mine. După câte aşteptări, tristeţi, deznădejdi? Părul meu era împrăştiat pe umărul lui, braţul meu – întins lângă braţul lui. Ştefan era lângă mine, aproape de mine, al meu. Mă iubea. De ce era totuşi nefericit? De ce? De ce suferea? De ce era frământat? Ce voia să ştie? Cine a fost înainte! Numele se plimba pe buze: Gian, Gian. Dar dacă i-aş spune: Gian, ce-ar înţelege? Cum aş putea să-i descriu climatul din 13 rue Jules Simon? Gian o iubea pe Lis. Ea îl iubea pe Octav. Eu îl iubeam pe Ştefan. Şi poate Jacquot pe Giulia, şi la un pas încleştarea din Spania. Pe undele de radio, prin ziare, prin cafenele, pe străzi, ne urmărea războiul. Viaţa şi moartea erau deopotrivă prezente. No pasaran…</p>
                  <p rend="justify">—  Vreau să ştiu cine e, stăruia Ştefan.</p>
                  <p rend="justify">—  Gian…</p>
                  <p rend="justify">Ce uşor lunecase adevărul de pe buzele mele!</p>
                  <p rend="justify">—  Ce nume absurd!</p>
                  <p rend="justify">—  S-a născut în Argentina.</p>
                  <p rend="justify">—  Romantic.</p>
                  <p rend="justify">—  Da, într-adevăr, romantic.</p>
                  <p rend="justify">—  Şi l-ai iubit?</p>
                  <p rend="justify">—  Eram tot timpul împreună. După doi ani de frânare a tot ce ne chema pe unul spre celălalt, hotarul dintre prietenie şi dragoste a fost trecut.</p>
                  <p rend="justify">Ştefan tăcea. De ce nu mă mai întreba nimic, de ce nu spunea nimic? Acum simţeam nevoia să vorbesc eu, să vorbesc mult. Cei doi ani la Paris se depănau cu viteza automobilelor pe serpentina de la Monaco… Gian, Lis, Jacquot, Octav, Giulia… Aş fi vrut să-i vorbesc lui Ştefan despre fiecare în parte şi despre toţi laolaltă. Să-i spun că, în noaptea aceea, la Triest, când degetele răcoroase ale lui Gian se plimbau pe fruntea mea încinsă de febră, prin părul meu aprins, el, Ştefan, apărea cu intermitenţe, mă despărţea şi mă apropia de Gian, că mintea mea încâlcită, vederea împânzită nu mai desluşeau trăsăturile feţei, când prea apropiate, când prea depărtate. Nu, n-am nevoie de scuze. Mi-era dor de iubire… Un dor vechi şi cumplit. Şi poate o veche teamă de a trece prin viaţă fără să trăiesc, fără s-o fi trăit. Noaptea aceea a fost adevărată. A fost disperată. L-am iubit pe Gian şi am fost fericită.</p>
                  <p rend="justify">Aş fi vrut să-l întreb pe Ştefan: „De ce m-ai lăsat să plec? De ce nu m-ai luat cu tine? Da, e adevărat, am fugit din braţele tale. Dar de ce te-ai resemnat atât de uşor? Ţin minte foarte bine fiecare cuvânt pe care mi l-ai spus a doua zi, în gondolă: „Eşti o fată cuminte, trebuie să rămâi cuminte, sunt însurat… o cheamă Madeleine…” Aşa sunase sentinţa: Madeleine. Ca să înţeleg mai bine ce înseamnă Madeleine, mi-ai evocat trecutul, mi-ai depănat cu haz casa voastră cu decoruri de împrumut, tinereţea, Parisul vostru… Dar la mine nu te gândeai. Nu te întrebai de ce am coborât din tren, de ce te-am urmat cu paşi de somnambul… Parcă te aud: „Camera dumneavoastră este alături…” Aproape un an a trecut după ce m-am înapoiat, şi dacă n-aş fi trimis acel schiţe… De ce m-ai chemat la tine acasă? Şi tocmai într-o zi când aveaţi musafiri? Ce căutam acolo, la voi? Ce caut azi aici? Eşti însurat, Ştefan…”</p>
                  <p rend="justify">Toate astea aş fi vrut să i le spun, dar buzele mi-au rămas ferecate.</p>
                  <p rend="justify">Intrigat, tulburat de tăcerea mea prelungită, intuind totuşi imputările mele, Ştefan a şoptit:</p>
                  <p rend="justify">—  Iartă-mă!</p>
                  <p rend="justify">Mângâieri, sărutări, cuvinte bune şi dulci, ca miezul de pâine caldă… Cuvinte pătrunzătoare, răscolitoare, ca parfumul tuberozelor. Mă încredinţam iar că fericirea există. Vedeam iar fetiţa cu cozi pe spate care ţinea o ciupercă în mână şi o privea în extaz… Fericirea există, şoptea fetiţa. Era fragilă ciuperca, fragilă clipa. Noaptea mirosea a lavandă. Oare de atunci îl iubesc?</p>
                  <p rend="justify">—  La ce te gândeşti?</p>
                  <p rend="justify">—  La o fetiţă proastă…</p>
                  <p rend="justify">—  Cum o cheamă?</p>
                  <p rend="justify">—  Mirona…</p>
                  <p rend="justify">—  Ce nume frumos?</p>
                  <p rend="justify">—  Când eram mică nu-mi plăcea. Mi se părea prăfuit, demodat, ca redingota străbunicului.</p>
                  <p rend="justify">—  E numai poezie.</p>
                  <p rend="justify">—  Mi-era ruşine că mă cheamă aşa.</p>
                  <p rend="justify">—  Nu vreau să ştiu. Când erai mică nu mă iubeai. Deci nu existai. Acum eşti Fata fetelor, eşti Zâna zânelor, Cântarea cântărilor. Îmi place cum mă aspiri, mica mea nesăţioasă.</p>
                  <p rend="justify">Sărutări, căutări, şoapte… Pasiunea creştea, dureros, dulce… Amară şi dulce.</p>
                  <p rend="justify">—  Eşti a mea, toată… Nu-i aşa? Toată, întreagă, a mea… Numai a mea. Trebuie să te cunosc bine, bine, bine… Dragostea mea!</p>
                  <p rend="justify">Cu ochii deschişi, lucidă în cele mai intime clipe, îl priveam pe Ştefan. Voiam şi eu să-l cunosc, dar altfel, cu mintea. Era al meu… Bucuria de a fi în braţele lui, mulţumirea de a mă simţi stăpâna acestui om cu tâmple cenuşii şi totuşi tânăr, puternic, aşa cum mi-l închipuiam pe Siegfried când ascultam Niebelungii, era ştirbită de nesaţul de a înţelege tot ce era dincolo de clipa prezentă. M-am lipit de el, toată, ca prin piele să se producă osmoza pe care mintea mea o cerea.</p>
                  <p rend="justify">—  Am copiat stihurile pentru Eva, Ştefan. Am pus caietul sub pernă şi am visat că mi le spuneai tu.</p>
                  <p rend="justify">I-am povestit pregătirile făcute pentru parastas, imitând-o pe tanti Marie: „Cap şi prescură… Vai, se poate… Cap şi prescură… Mirona o să ţie lumânările… Neneea sticla de vin… Eu prescura…” Uite, Ştefan, vezi? Acolo e pachetul cu cap şi prescură.</p>
                  <p rend="justify">Râsul nostru se rostogolea împreună; parcă alergam cu aceiaşi paşi, parcă săream pe aceleaşi pietre, pe drum de munte. Ce tânăr era Ştefan! Dar apoi, când obosiţi am tăcut, când tăcerea se prelungea. Ştefan m-a întrebat:</p>
                  <p rend="justify">—  La ce te gândeşti, Mirona? Tăcerile tale mă exasperează… Şi violent: la cine te gândeşti, spune!</p>
                  <p rend="justify">—  La Madeleine… Peste un ceas, sau două, ai să fii în faţa ei. Are să te întrebe de ce ai întârziat la masă. „Ţi-am încălzit supa de două ori până acum…”</p>
                  <p rend="justify">—  Mirona, te rog…</p>
                  <p rend="justify">—  La noi acasă, mătuşile au să mă încolţească: „Unde ai fost? Ne-ai lăsat fără cap… şi prescură”.</p>
                  <p rend="justify">—  Prescură ştiu, dar cap… n-am auzit.</p>
                  <p rend="justify">—  Tot o pâiniţă sfântă. Nici eu n-am ştiut până azi.</p>
                  <p rend="justify">—  Ai atâta farmec, Mirona, Mirona mea…</p>
                  <p rend="justify">—  Ştefan! Unde vei fi peste un an, când la Biserica Albă va fi iar parastas pentru străbunica? În sufrageria noastră bătăile pendulei vor anunţa ora exactă, cucu, pitpalac… Florăresele vor întinde trecătorilor violete… Nu, Ştefan… Nu pot să accept, nu pot să înţeleg şi nici nu vreau să înţeleg că într-o zi s-ar putea să nu mai fim împreună…</p>
                  <p rend="justify">—  Războiul bate la uşă, Mirona! Cunoşti Missa cu tobe de Haydn? Am auzit-o aseară la radio. Corul cântă Dona nobis pacem, şi tobele se aud din depărtare surd, războiul se apropie…</p>
                  <p rend="justify">Ştefan încerca să ocolească miezul problemei.</p>
                  <p rend="justify">—  Cu atât mai mult! Unde vei fi când se vor auzi tobele? Nu-i aşa că nu vom fi împreună, Ştefan?. Şi dacă nu pot să rămân acum lângă tine, cu tine, orice s-ar întâmpla, dacă ne putem despărţi acum, dacă nu eşti al meu şi nu sunt a ta până la capătul lumii, ce valoare au sărutările noastre, cuvintele de dragoste, dragostea noastră, tot ce se întâmplă acum între noi?</p>
                  <p rend="justify">Sfios, şi-a lipit buzele de obrazul meu. Voia, cu acele atingeri nevinovate, să mă mângâie, acceptând, într-un fel, că cel mai nefericit dintre noi eram eu… Mâna lui mare mi-a acoperit sânul. Şoapte, ca nişte sărutări de jăratic, îmi treceau prin păr, îmi alunecau pe şira spinării, îmi înfiorau fiinţa întreagă.</p>
                  <p rend="justify">—  Mirona… îmi placi… îmi placi… îmi placi… îmi placi şi-mi eşti necesară… Totul în tine mă tulbură, mă cheamă. Eşti viaţa mea. De ce să vorbim de război? Cine poate să ştie ce va fi mâine, peste un ceas?. Eu am nevoie de prezenţa ta… dar şi de trecutul tău, o nevoie poate absurdă, bolnavă. Vreau să ştiu cine e Gian! L-ai iubit? Era tânăr? Frumos? Şi Jacquot, de care ai pomenit de două ori până acum, cine-i Jacquot?</p>
                  <p rend="justify">—  Un om cu care poţi să porneşti la orice drum, pe orice vreme. Există oameni lângă care te simţi ocrotită, înţelegi, Ştefan? Numai lângă Jacquot mă simţeam ocrotită…</p>
                  <p rend="justify">—  Ce-a fost între voi?</p>
                  <p rend="justify">Nu ştiu de ce mi s-a părut vulgară întrebarea, nepotrivită, tonul strident.</p>
                  <p rend="justify">—  Nu mi-ai spus, Ştefan, unde ai să fii când pe străzi băieţii cu teancurile de gazete au să strige: „S-a declarat războiul”. Când vei citi primul comunicat, cine se va apleca peste umărul tău? Când pământul se va zgudui, pe cine vei strânge la pieptul tău, pe cine vei ocroti?. Pe Madeleine, nu-i aşa?</p>
                  <p rend="justify">—  Să nu mai scotocim, Mirona!</p>
                  <p rend="justify">—  Să nu ne despărţim niciodată, Ştefan!</p>
                  <p rend="justify">—  Te-am găsit prea greu şi după prea multe umilinţe şi după prea multe suferinţe ca să renunţ la tine.</p>
                  <p rend="justify">—  Dar la Madeleine ai putea să renunţi?</p>
                  <p rend="justify">—  Dac-ai şti cât a suferit din cauza ta… N-a vrut să creadă că nu s-a întâmplat nimic atunci… În sfârşit, Madeleine îşi închipuie că sunt irezistibil…</p>
                  <p rend="justify">Am înţeles că i-a vorbit despre mine, despre tot ce s-a întâmplat şi nu s-a întâmplat la Veneţia… De ce? Şi cum poate să creadă că nu s-a întâmplat nimic?</p>
                  <p rend="justify">—  De ce te-ai depărtat de mine, Mirona? De ce-mi eşti ostilă? Geloasă? Şi tu? Cu atât mai bine… Vrei să te las? Ei bine, nu! Îmi placi şi aşa, inertă, încăpăţânată, furioasă, rebelă… Îmi placi…</p>
                  <p rend="justify">Pe stradă, lume puţină. Soarele, fierbinte, cum e uneori pe înălţimile munţilor iarna. Parastasul se terminase, desigur, demult. Imaginam, fără să vreau, masa acasă la noi. Indignarea mătuşilor mele, tăcerea „distinsă”, încremenită, a mamei, îngrijorarea superficială a tatei, nepăsarea lui Mitzi, curiozitatea bolnavă a Laviniei. În febra marelui eveniment care era parastasul, dispariţia mea din biserică amintea, desigur, clipele istorice pe care le-a trăit familia după teribila fugă a Fanei, şi, deşi nu mă sinchiseam de cele ce aveau să urmeze, sufletul mi-era greu… „Aici ne vom întâlni mereu, îmi şoptea Ştefan, aici, la casa noastră…”</p>
                  <p rend="justify">De ce nu m-a condus? Se temea de Madeleine? Ce ştia Madeleine? De ce-i vorbise de mine?</p>
                  <p rend="justify">„De ce te întuneci, Mirona? De ce această inaptitudine la fericire? mă întreba Ştefan. Când eşti bosumflată nu mai eşti Fata fetelor, eşti Urâta urâtelor… Hai zâmbeşte! Ai dinţii cei mai strălucitori din lume, părul cel mai suplu şi mai frumos…”</p>
                  <p rend="justify">Concluzia că Ştefan mă iubeşte făcea să strălucească iar soarele. Dar de ce m-a lăsat să plec singură, ba chiar m-a îndemnat? Grijă pentru mine, sau teamă să nu întârzie acasă? „Acasă!” Şi când l-am sărutat la plecare, de ce s-a uitat în oglindă, trecându-şi, într-un gest reflex, degetele pe buze? De ce nu mi-a spus: „Rămâi, Mirona, rămâi cu mine…” Îmi aminteam de Gian: „Rămâi, Mirona, îmi iau toată răspunderea”. Gian avea douăzeci şi trei de ani… Ştefan, de două ori pe atât, şi totuşi se teme de o urmă de roşu pe buze. Îl vedeam potrivindu-şi pălăria în oglindă şi pornind spre casă, „acasă!” Ziua mi se părea iar apăsătoare, întunecată, amară. Eram singură iar. Mereu singură. De ce nu e Ştefan lângă mine? Aş fi vrut să-i arăt ce frumos se desprind frunzele… „Vezi, unele sunt roşii, altele ca lămâia, şi una pluteşte… acolo… Hai s-o prindem şi s-o păstrăm…”</p>
                  <p rend="justify">Viaţa e totuşi frumoasă… Jacquot era convins că depinde de noi ca s-o facem frumoasă. Gian spunea: „Tinereţea noastră amară şi dulce… Ca o nucă verde cu coajă şi miez. Tinereţea noastră cu aripi şi cu plumb…”</p>
                  <p rend="justify">Luată de gânduri, nu mai vedeam strada, oamenii, casele, când o voce mă smulse ca dintr-un vis.</p>
                  <p rend="justify">—  Dă-mi pachetul!</p>
                  <p rend="justify">Fata gâfâia. Parcă alergase să mă prindă din urmă.</p>
                  <p rend="justify">—  Lisandra?</p>
                  <p rend="justify">—  Schimbă pachetul cu mine!</p>
                  <p rend="justify">Faţa ca hârtia de albă, pupilele dilatate, mască de clovn. Ieşită ca din pământ, fata îmi luă din mână pachetul şi dispăru ca o nălucă.</p>
                  <p rend="justify">Uneori cred că era Lis, alteori şovăi. Din pălăria mică, trasă pe frunte, nici o şuviţă de păr nu se vedea. Nimic din inflexiunile cunoscute ale glasului ei. Unde erau clopoţeii de argint ai Lisandrei, faţa încălzită cu acei câţiva pistrui care-i dădeau un aer copilăros? O mască de clovn, şi totuşi masca Lisandrei. Până să mă dezmeticesc, mi-a lăsat în mână pachetul ei şi s-a făcut nevăzută cu al meu. Simţeam că nu trebuie să mă opresc, nici să întorc capul. Lisandra? Nu, părea mai înaltă… Sau poate mă simţeam eu mai mică sub cerul imens?! Ce n-aş fi dat să dezleg enigma, să deschid pachetul! Ce mă făcea să cred că-i Lisandra? Îi semăna halucinant. Dar era, poate, o fată care găsise acest mod ingenios de a schimba un pachet de hârtii goale, cu altul care conţinea patru metri de mătase sau câteva perechi de ciorapi. Dacă ştii să-ţi compui o faţă palidă, să apari dintr-un gang şi – dând impresia că viaţa ţi-e în primejdie, şi orice clipă de gândire fatală – să porunceşti: „Ia pachetul, dă-mi pachetul…” Grozavă idee! Numai că de data asta nu va găsi nici mătase, nici ciorapi, ci pâiniţe uscate, cap şi prescură.</p>
                  <p rend="justify">Până acasă n-am găsit un loc potrivit pentru a deschide pachetul, iar bănuiala că fusese Lisandra se risipea.</p>
                  <p rend="justify">Traversând holul, am auzit clar bătăile pendulei, cucu, de trei ori, pitpalac de trei ori. Era ora trei. Toată lumea, strânsă în jurul mesei. Ca de obicei, un scaun gol: al Catrinei Caţian. Ceruse cu limbă de moarte să i se păstreze la masă scaunul ei. Alături era locul meu. Din greşeală, am dat să mă aşez pe scaunul „tabu” al răposatei. Mătuşile săriră ca arse.</p>
                  <p rend="justify">—  Cred că o să ne spui unde ai fost!</p>
                  <p rend="justify">Laviniei îi tremura capul şi aştepta tăcută. Tata încerca să mă ajute.</p>
                  <p rend="justify">—  Dacă nu te simţi bine, du-te la tine în odaie, Mirona. O să-ţi trimitem un ceai.</p>
                  <p rend="justify">Mitzi îşi ştergea ochelarii groşi cu şervetul. Mama mişca buzele, la fel ca în copilărie când şoptea „leită Fana”.</p>
                  <p rend="justify">Făcusem, dintre crime, una de neiertat. Dispărusem din biserică înainte de începerea slujbei, luasem cu mine pachetul cu cap şi prescură. Îmi vâjâiau urechile. În jurul mesei, privirile nu mă slăbeau. Fiecare parcă spunea ceva. Eu n-auzeam. Aveam un gol în stomac, o stranie senzaţie de prăbuşire în vid. De ce nu mă mai ajuta mintea să înţeleg ce se întâmplă? De ce se prelungea ameţeala? Surorile semănau acum grozav între ele, şi ochii lor se înmulţeau, veneau spre mine, perechi-perechi, ca în desenele animate. În aer pluteau ochelarii lui Mitzi, capul Laviniei se mişca regulat, ca un ştergător de parbriz. Pe unul din scaune apăruse bătrâna Caţian, cu negul pe frunte şi albeaţă pe ochi: „Ia spune, fetiţo unde ai fost în timp ce mi se făcea slujba?” Masa se învârtea ca o roată. Pe fiecare din spiţe apărea un cap cunoscut. Catrina Caţian clipea şiret. „Eu ştiu unde ai fost”, spunea ochiul drept. Celălalt era alb. Imobil. Tata, cu monoclu, părea încruntat peste măsură. Tanti Marie deschidea şi închidea gura, gata să mă înghită. Neneea avea ochi de broască. Mama tăcea. Laviniei îi tremura capul. Mitzi purta două perechi de ochelari. Ştefan îşi ştergea rujul de pe buze. Madeleine, cu arătătorul întins, acuza: „Eu ştiu unde ai fost…” Se învârteau masa, tavanul, podeaua…</p>
                  <p rend="justify">Când m-am trezit, tata era lângă mine.</p>
                  <p rend="justify">—  Te simţi mai bine, Mirona?</p>
                  <p rend="justify">—  De ce e întuneric?</p>
                  <p rend="justify">Tata mi-a potrivit pe frunte compresa care-mi alunecase pe ochi. Nu ştiam cum am ajuns pe divan, în camera mea. De când aveam o compresă pe frunte? Încercam să-mi mişc mâinile, picioarele şi eram bucuroasă că le pot mişca.</p>
                  <p rend="justify">—  Nu-i aşa că n-ai mâncat de dimineaţă nimic? E un obicei foarte prost. Ai leşinat. De abia te-am adus până aici.</p>
                  <p rend="justify">Cu ochii închişi, atât cât să pot zări printre gene, începeam să-mi amintesc.</p>
                  <p rend="justify">—  Sper că te simţi bine, Mirona, şi că putem sta de vorbă… Trebuie să ştiu…</p>
                  <p rend="justify">Acest „trebuie” m-a făcut să mă strâng ca un arici, să mă apăr. Iată un prilej să-l descriu pe tatăl meu:</p>
                  <p rend="justify">Poartă haine în dungi, haine de vizită, la orice oră, şi e parfumat cu Paciuli, cu apa de colonie Paciuli. Pantofii sunt întotdeauna lustruiţi ca oglinda şi cu tocuri mai înalte decât cele obişnuite. Ciorapii, în dungi, sunt asortaţi cu cravata. Excesiv de îngrijit, caută să compenseze prin eleganţă scurtimea picioarelor. Mai scund decât mama. De ce a ţinut să-l ia, sau mai bine zis de ce l-a ales bătrâna pentru cea mai mare dintre nepoatele ei? Tata a lăsat-o pe biata Lavinia pentru o nouă zestre. Dar frumoasa nepoată a Catrinei Caţian nu mai găsea alt bărbat? De ce a primit-o într-o bună zi pe Lavinia în casă? De ce suportă legătura lui cu Mitzi?</p>
                  <p rend="justify">—  Hai, Mirona! Vorbeşte!</p>
                  <p rend="justify">M-am gândit să simulez amnezia. Să mă joc puţin cu acest pater familias, trimis în delegaţie. Tata când vrea să aibă mai multă autoritate îşi pune monoclul. Se pare că-i a doua generaţie cu monoclu, pe când bătrânul Miron, străbunicul, prima generaţie care a ţinut furculiţa în mână.</p>
                  <p rend="justify">—  Mirona, aştept…</p>
                  <p rend="justify">—  Ce vreţi să ştiţi?! am întrebat urmărind desenele de pe pereţi.</p>
                  <p rend="justify">Pe pereţi mătase verzuie; pe aceiaşi nuferi stilizaţi îşi plimba ochii Fana. Aceeaşi pendulă din sufragerie îi ţinea sufletul în suspensie, îi tăia timpul în felii grele. Poate că bătrânul Miron, tatăl ei, o întreba tot aşa: „De ce taci? Hai, vorbeşte!”</p>
                  <p rend="justify">Trebuie neapărat să găsesc scrisoarea de care-mi vorbise bunicul: „O rochie de dantelă neagră cu brâu roşu de catifea… caut-o… caut-o…”</p>
                  <p rend="justify">—  Vrei să fim prieteni, Mirona?</p>
                  <p rend="justify">Neaşteptată întrebare! În moliciunea vocii, în ritmul clipei, simt o duioşie. O lacrimă îşi făcea loc printre gene. Aş fi vrut să-mi amintesc dacă tata a fost totdeauna cărunt şi când s-a sfârşit copilăria mea. Poate că în noaptea când am ieşit pe poartă să caut ciuperca.</p>
                  <p rend="justify">—  Mirona, vorbeşte!</p>
                  <p rend="justify">—  Ce vrei să ştii? Cum îl cheamă?. „Cum îl cheamă?” aceeaşi întrebare mi-o pusese Ştefan. Ai văzut fructele de carton umplute cu vată pentru pomul de Crăciun? Ei bine, cele mai zemoase portocale, pere şi piersici ar avea gust de carton şi de vată dacă n-aş fi îndrăgostită… Ce importanţă are sub ce nume apare iubirea? Să zicem că se numeşte Ştefan, îl văd foarte rar. Uneori mi se pare că nu există decât în visurile, în neliniştea şi nădejdile mele. De multe ori, copacii, norii, soarele, ploaia, veselia mea fără rost, îmbufnarea mea bruscă au nevoie de un nume.</p>
                  <p rend="justify">Nu mai ştiu dacă toate astea le-am spus ca să audă şi tata, sau am vorbit pentru mine. Şi totuşi, tata a auzit ceva, altminteri n-ar fi căzut pe gânduri:</p>
                  <p rend="justify">—  Semeni cu Fana. Şi ea tăcea ore întregi, zile întregi. Tăcerile ei răspândeau o nelinişte stranie. Ai moştenit şi fantezia ei. Dar acum spune tu, cu vorbele tale, care e adevărul adevărat?</p>
                  <p rend="justify">—  Îl iubesc pe Ştefan.</p>
                  <p rend="justify">—  Ştefan şi mai cum?</p>
                  <p rend="justify">—  Ştefan Ştefan!</p>
                  <p rend="justify">—  Mirona, te rog, fără literatură şi fără poezie! Spune unde l-ai cunoscut, cu ce se ocupă, ce intenţii are, de ce n-a venit să stea de vorbă nu noi.</p>
                  <p rend="justify">—  Nu înţeleg, despre ce?</p>
                  <p rend="justify">—  Ar putea să-mi ceară mâna ta, de exemplu.</p>
                  <p rend="justify">—  Să se însoare cu mine? Dar bine, tată, Ştefan e însurat…</p>
                  <p rend="justify">—  Însurat?</p>
                  <p rend="justify">—  Altfel, cine ştie, poate s-ar însura cu mine, poate nu. Nu ştiu! Ceea ce e sigur e că n-ar veni să-ţi ceară mâna, ci m-ar lua de mână şi m-ar duce cu el departe…</p>
                  <p rend="justify">—  Ce să mai vorbim despre ce-ar face dacă şi dacă? E însurat. Ajunge. Dar poate nu-i o situaţie fără soluţie. Ar fi bine să stăm de vorbă cu el.</p>
                  <p rend="justify">Tata îşi curăţa calm ţigaretul de chihlimbar, suflând în el, cercetându-l încruntat…</p>
                  <p rend="justify">Soluţia divorţului, o cunoştea foarte bine. Totuşi, Lavinia a încercat să se sinucidă când tata a divorţat… De atunci nu mai aude bine Lavinia. Iar tata, „mărinimos”, are grijă de ea… „Adu-o aici, a hotărât bătrâna Caţian.</p>
                  <p rend="justify">Mai bine să ţii două muieri decât două case.”</p>
                  <p rend="justify">—  Da, cred că ar fi bine să stăm de vorbă cu el, repeta tata curăţindu-şi ţigaretul.</p>
                  <p rend="justify">—  Cine să stea de vorbă? Tanti Marie, Neneea şi mama? Poate şi Lavinia, şi Mitzi? Cu pater familias în cap? Pendula să spuie cucu-pitpalac, şi spiritul bătrânei Caţian să fie consultat într-o şedinţă de spiritism? Şi Ştefan să vă vorbească despre Madeleine? Despre acele fire ce nu se pot descurca, despre care nici nu vrei să ştii, cum nu vrei să cunoşti adâncul mării în care înoţi?</p>
                  <p rend="justify">Tata îşi pierdu răbdarea.</p>
                  <p rend="justify">—  Lasă literatura, Mirona! Mai bine răspunde-mi exact cum poţi să-l iubeşti dacă nu poate să fie al tău, dacă nu poţi să fii a lui în văzul lumii?!. Eu te cunosc…</p>
                  <p rend="justify">—  Mă cunoşti?</p>
                  <p rend="justify">—  Destul ca să ştiu că iei viaţa în serios. Chiar dacă din curiozitate cauţi aventura…</p>
                  <p rend="justify">—  Nici nu ştiu ce înseamnă aventură… Tot ce a fost în mine iubire în stare latentă a căpătat formă, conţinut, nume în ziua când l-am întâlnit pe Ştefan.</p>
                  <p rend="justify">—  Un coup de foudre, zâmbi tata ironic. Perfect. Dar cât timp ai putea să iubeşti pe bărbatul unei alte femei?</p>
                  <p rend="justify">Tata punea degetul pe rană. Bărbatul altei femei!</p>
                  <p rend="justify">—  Ai să-mi spui: „Îl iubesc şi asta ajunge”. Şi totuşi l-ai dispreţui dacă te-ar dezamăgi în ceea ce ai tu mai profund, mai bun în tine, în sentimentul tău de justiţie, de onoare, în nevoia ta de admiraţie. Ia gândeşte-te bine!</p>
                  <p rend="justify">Tata pleda ca la Curtea cu juri. Omul acesta cu ochi mici, rotunzi, şireţi, de şoricel, cu nasul scurt şi nările largi, cu firele de păr – puţine, câte erau – pomădate şi potrivite cu grijă. Omul măsurat, spilcuit, pedant, avocatul care ştia să jongleze cu legile şi să facă echilibristică pe muchia Codului penal, vorbea de sentimentul de onoare, de admiraţie şi de justiţie! Existau în lumea noastră astfel de sentimente? Tata, care pierduse la curse prima zestre şi tot pentru curse s-a lăcomit la a doua? Tata, care a suportat toanele mamei, teroarea bătrânei Caţian, maniile cumnatelor, pentru ca să moştenească nişte aşa-zise drepturi în cine ştie ce munţi – o pădure – pentru care se tot judecă, de când m-am născut? Tata, care a adus-o în casă pe fosta lui nevastă în chip de slugă, şi pe amanta lui ca secretară… Această Mitzi, lungă şi uscată, care aşteaptă de atâţia ani cu răbdare… Ce aştepta?</p>
                  <p rend="justify">—  Mirona, totul se poate aranja…</p>
                  <p rend="justify">Când tata spunea „Totul se poate aranja”, se subînţelegea „bani”. Sau poate mai complet: „În ţara noastră, totul se poate aranja cu bani…” Tatăl lui Roger vorbea la fel. Dar de către cine şi în favoarea cui?</p>
                  <p rend="justify">—  Mirona, e inutil să taci. Oricum, va trebui să vorbesc cu acest mizerabil care se foloseşte de tine… Cu ce se ocupă? El ţi-a dat manifestele, e evident.</p>
                  <p rend="justify">—  Manifeste?</p>
                  <p rend="justify">—  Nu te preface! Ştii foarte bine.</p>
                  <p rend="justify">Îmi revenea în minte chipul fetei care schimbase pachetul cu mine, masca ei împietrită, ochii Lisandrei…</p>
                  <p rend="justify">—  Ca să nu vă mai zbuciumaţi, ca să nu fiu sursa unor noi drame în familie, ca să nu întreţin alte mistere, ceea ce ştiu că ar fi pe placul şi în tradiţia casei, îţi dau cuvântul că Ştefan nu are nici o legătură cu acest pachet. Cât despre mine, habar n-aveam ce-i înăuntru, despre ce-i vorba.</p>
                  <p rend="justify">Ce-aţi făcut cu ele?</p>
                  <p rend="justify">—  Le-am ars. Şi acum spune, de unde le ai? De când faci politică? Ce legături ai?</p>
                  <p rend="justify">I-am povestit întâmplarea cu fata care mi-a cerut să schimbăm pachetele, bineînţeles fără să pomenesc despre asemănarea ei cu Lisandra, despre prietenii mei din 13, rue Jules Simon.</p>
                  <p rend="justify">—  Şi unde s-a întâmplat asta?</p>
                  <p rend="justify">—  Veneam din Piaţa Amzei…</p>
                  <p rend="justify">—  N-ai luat tramvaiul?</p>
                  <p rend="justify">—  Nu! Era atât de plin sufletul meu, că n-ar fi încăput în tramvai…</p>
                  <p rend="justify">—  Lasă literatura, Mirona, te rog… Pe urmă?</p>
                  <p rend="justify">—  Atât.</p>
                  <p rend="justify">—  Cum îţi explici întâmplarea? De ce ai primit schimbul?</p>
                  <p rend="justify">—  Am bănuit că-i urmărită. Obrazul ei era alb ca varul. M-am gândit, poate sunt scrisori de dragoste de care vrea să scape, că le duce unei prietene fiindcă bărbatul ei o bănuieşte, că un agent plătit de soţul ei o urmăreşte…</p>
                  <p rend="justify">—  Ce explicaţii trase de păr şi ce lipsă de fantezie, Mirona! Mă mir. Fantezia c'est ton fort… Dar cu mine n-o să-ţi meargă. Hai, spune cum au ajuns manifestele astea la tine! Pretinzi că nu ştiai ce e înăuntru…</p>
                  <p rend="justify">—  Totul s-a petrecut cu iuţeală de fulger. E ca şi când te-ai arunca în apă să scapi pe cineva de la înec. Abia pe turmă te gândeşti c-ar fi putut să te tragă şi pe tine la fund.</p>
                  <p rend="justify">—  Deci pe urmă te-ai gândit… Cum de n-ai avut curiozitatea să-l desfaci să vezi ce-i înăuntru?</p>
                  <p rend="justify">—  Pe stradă?. Dacă fata aceea era urmărită?.</p>
                  <p rend="justify">—  Tocmai. De ce ai riscat?</p>
                  <p rend="justify">Nu puteam să răspund. „Fiindcă semăna cu Lisandra”. Şi nici nu eram sigură că aş fi procedat altfel dacă n-ar fi semănat.</p>
                  <p rend="justify">—  Urmărită era fata aceea, nu eu. Riscul nu era deloc acelaşi. Când am ajuns acasă, m-am grăbit să intru. Voi eraţi la masă. Era târziu şi aveam o stare de sfârşeală, de ameţeală… Pe urmă nu mai ştiu ce s-a întâmplat, mi s-a făcut rău… Parcă mă legănau valuri uriaşe.</p>
                  <p rend="justify">—  Nu mi se pare verosimil, Mirona.</p>
                  <p rend="justify">—  Fiindcă judeci prin prisma familiei. Sigur că dacă cineva le-ar cere lui tanti Marie sau Neneei să schimbe un pachet, ar ţipa ca din gură de şarpe „Ajutor!” Nu-şi pierd ele capul când e vorba să dea ceva.</p>
                  <p rend="justify">—  Nici capul, nici prescura, zâmbi tata care nu scăpa o ocazie să fie spiritual.</p>
                  <p rend="justify">Am râs amândoi. Era probabil o nevoie de destindere.</p>
                  <p rend="justify">În clipa aceea apărură în prag surorile, toate trei. Purtau panglicuţe de catifea în jurul gâtului şi ne priveau încremenite, jignite. Pendula din sufragerie bătea, făcându-şi datoria solemn şi completând tabloul familiei.</p>
                  <p rend="justify">Dar lucrurile nu s-au oprit aici. A urmat o lungă şi secretă convorbire cu tata. Panica în casă creştea. Mătuşile erau încredinţate că toată dimineaţa mi-am petrecut-o în cine ştie ce catacombe, unde avea loc întruniri subversive. Manifestele conţineau, după părerea lor, dinamită. „Da! Da! dădeau din cap în acelaşi timp tanti Marie şi Neneea: Di-na-mi-tă.” Şi dinamita se afla în casa lor, sub formă de cenuşă. Simţeau demult că duc o viaţă ciudată, o viaţă „pictată”. Uneori suna telefonul o singură dată, ca un semnal. Alteori, când ridicau receptorul şi întrebau cine e, telefonul rămânea mut. Iar când răspundeam eu, nu spuneam decât da, da, nu, da nu, da. De mică era ascunsă şi răzvrătită! Fana întreagă… Numai că pe vremea Fanei femeile nu făceau politică. Dacă erau emancipate fugeau cu ofiţeri de cavalerie sau deveneau artiste, cântăreţe, dansatoare, într-un cuvânt stricate, pe când azi… „fetele din ziua de azi…”</p>
                  <p rend="justify">În casa Catrinei Caţian începea întotdeauna o oarecare nelinişte când se însera, şi prilejuri de spaimă nu lipseau niciodată. Darmite acum! „Manifeste antifasciste, antirăzboinice… într-un cuvânt…” N-aveau curaj să pronunţe cuvântul.</p>
                  <p rend="justify">—  Poliţia trebuie să fie în jurul casei, ofta Neneea.</p>
                  <p rend="justify">—  De jur împrejur? am întrebat, aparent liniştită.</p>
                  <p rend="justify">—  Nu glumi! Nu-i de glumit, Mirona, ne-ai nenorocit, interveni mama cu aerul ei distins şi ofensat. Ne-am hotărât să nu ne dezbrăcăm, să dormim îmbrăcate.</p>
                  <p rend="justify">—  Dacă vin să ne ridice, să nu ne găsească despuiate, încreţi buzele Neneea.</p>
                  <p rend="justify">Tanti Marie îşi pregătea cele necesare într-o trusă. Dar necesar era tot, toată casa!. Vorbeau ca şi când în faţa porţii s-ar fi aflat cineva care dintr-o clipă într-alta urma să intre şi să spună: „În numele legii…”</p>
                  <p rend="justify">—  Cui lăsăm casa, cheile? se întrebau, şi tot ele răspundeau: Sunt nişte hoaţe…</p>
                  <p rend="justify">—  Până acum aţi fost mulţumite. Gheorghe e aici de cincizeci de ani. Marioara…</p>
                  <p rend="justify">Când o fată intra la noi în serviciu, oricum s-ar fi numit, i se spunea Marioara.</p>
                  <p rend="justify">—  Sluga e slugă, hotărau în cor. Toate pun mâna. Dacă le dai un deget, îţi iau toată mâna. O ţii minte pe Marioara?</p>
                  <p rend="justify">—  Aţi dat-o afară pentru că v-a lipsit o forfecuţă, şi pe urmă aţi găsit forfecuţa…</p>
                  <p rend="justify">Neneea, mai buhăită la faţă ca oricând, avea pete roşii pe gât. Tanti Marie îşi sufleca mâneca dreaptă, apoi mâneca stângă, gest pe care-l făcea când era extrem de furioasă…</p>
                  <p rend="justify">—  Era gravidă, gata să nască.</p>
                  <p rend="justify">—  Cu atât mai mult…</p>
                  <p rend="justify">—  Cum, un copil e un condei.</p>
                  <p rend="justify">—  Un condei?</p>
                  <p rend="justify">—  O cheltuială.</p>
                  <p rend="justify">Mama ţinea o compresă pe frunte, una la inimă. Se simţea vinovată fiindcă la urma urmei, eram fata ei. „Ce pacoste de fată!” spuneau suspinele, privirea ei.</p>
                  <p rend="justify">Am simţit că e momentul să ies din mlaştina asta. Să plec. Familia va respira uşurată. Dar încotro să mă îndrept? Aveam nevoie de un acoperiş… „un pic de casă şi un pic de masă”, cum spunea Lis. Oare ea să fi fost? Nu mai trebuie să pierd nici o clipă. Am să fiu liberă, am să fiu singură şi am să scriu. Şi am să-l iubesc pe Ştefan. Ne vom iubi… Casa va fi cu adevărat a noastră. Câte ore erau de când ne-am despărţit? Câte zile până când ne vom revedea? De ce trebuie să plece la ţară? Nu, n-am să mai pun întrebări.</p>
                  <p rend="justify">—  Dacă vine poliţia… am început.</p>
                  <p rend="justify">Când au auzit „poliţia”, surorile au holbat ochii.</p>
                  <p rend="justify">—  Dacă vine, o să declaraţi că voi nu răspundeţi de mine. Că am fost totdeauna soi rău, ruşinea familiei, că nici nu mai locuiesc aici. E mai bine aşa. Plec până s-or potoli lucrurile. Da, m-am gândit că-i bine să plec.</p>
                  <p rend="justify">Cele trei capete s-au apropiat şi au ţinut sfat, în şoaptă. Deodată au dat buzna să iasă, toate în acelaşi timp, dar, aducându-şi aminte că sunt bine-crescute, au început să se poftească una pe alta. Ştiam că se duc să se sfătuiască cu tata. Când nu voiau să-şi ia răspunderea, aveau nevoie de această formalitate. Tata, pentru acelaşi motiv, se va consulta cu Mitzi. Numai Lavinia, săraca nu va înţelege nimic.</p>
                  <p rend="justify">Dar iată că tata, chiar după consfătuirea cu Mitzi şi împotriva ei, nu-mi dădea voie să plec.</p>
                  <p rend="justify">—  Mirona va rămâne aici până când se mărită.</p>
                  <p rend="justify">L-am luat deoparte, l-am rugat.</p>
                  <p rend="justify">—  E un prilej fericit. Aici nu mai pot să rămân. Nu mai pot. Mă sufoc…</p>
                  <p rend="justify">Enervat îşi scutura ţigaretul.</p>
                  <p rend="justify">—  Ce te-a împiedicat să pleci până acum? Cum de nu te-ai „sufocat” până azi?</p>
                  <p rend="justify">—  Există totdeauna o picătură care depăşeşte paharul.</p>
                  <p rend="justify">—  Ce facem eu cenuşa? sări deodată tanti Marie.</p>
                  <p rend="justify">Neneea, uitându-se la sora ei cu admiraţie, repeta:</p>
                  <p rend="justify">—  Că bine zici! Ce facem cu cenuşa?</p>
                  <p rend="justify">—  Leşie, am răspuns.</p>
                  <p rend="justify">Tata schimba cu mine priviri amuzate. Mama, care ne spiona, era indignată:</p>
                  <p rend="justify">—  Inconştienţi!</p>
                  <p rend="justify">Şi, ca o regină ofensată, părăsi sufrageria.</p>
                  <p rend="justify">—  Tanţi, ţipară mătuşile mele ca arse. Tanţi, nu ne lăsa! Ce facem cu cenuşa?</p>
                  <p rend="justify">—  Vă puneţi cenuşă în cap şi vă duceţi desculţe, în genunchi, la Canossa, am spus.</p>
                  <p rend="justify">—  Desculţe?. În genunchi?.</p>
                  <p rend="justify">—  La Canossa, repetă tata, căruia nu-i lipsea simţul umorului.</p>
                  <p rend="justify">—  Sau la spălătorie, unde e săculeţul de leşie…</p>
                  <p rend="justify">Pitpalac! se auzi bătaia pendulei, şi casa începu să se clatine, de parcă mâini uriaşe îi zgâlţâiau temelia. Mama deschise uşa îngrozită, dar se izbi în prag de surorile ei, care, în panică, dădeau să iasă. Şi toate trei rămaseră ţintuite de spaimă sub pervazul uşii dintre sufragerie şi hol.</p>
                  <p rend="justify">Tata mă apucase de mână. Nu ştiu dacă tremura mâna lui sau a mea. Lampa pendula, capul speriat al Laviniei tremura, casa se legăna, ca un scrânciob. Zidurile păreau gata să se desfacă din încheieturi. Pendula căzu din perete…</p>
                  <p rend="justify">Nu, nu voi încerca să descriu cutremurul. Nici isteria mătuşilor mele, care căutau înnebunite săculeţul de leşie. Nu ştiu când a dispărut tata. S-a înapoiat târziu, cu Mitzi de mână, amândoi descompuşi. „S-a năruit Carltonul… Blocul Carlton e la pământ.”</p>
                  <p rend="justify">În noaptea aceea nimeni n-a dormit, şi totuşi nimeni n-a băgat de seamă că mi-am strâns caietele într-o valiză şi lucrurile, câte au încăput, într-alta. Şi am plecat. Am fugit.</p>
               </div>
               <div type="div3" rend="P6">
                  <head>CAPITOLUL XI</head>
                  <p rend="justify">ANDREI.</p>
                  <p rend="justify">Obsedată de versurile lui Bacovia – S-apropie încet miezul nopţii/Şi sună a frunzelor horă, /Eu trec din odaie în odaie… – şi de nevoia aproape bolnavă de a şti cât e ceasul, am trecut pragul camerei mele.</p>
                  <p rend="justify">În hol, uşa spre dormitorul gazdei era totdeauna deschisă şi tic-tacul pendulei se auzea. Coana Valeriţa plecase la Ploieşti: „O prietenă, fostă colegă la şcoala profesională, mi-a croit o rochiţă. O să mi-o probeze şi o să mai stăm de vorbă. Strângând ochii şi gura, cu vocea înecată: că de când a murit bietu Gicu… Apoi brusc, cu supărare, fără nici o urmă de melancolie: lui Andrei nu-i aud gura decât când îl cheamă o matracucă la telefon. Amuzată şi cu o privire de complicitate: trag şi eu cu urechea. Atâta distracţie mai am. Brusc, nenorocită, cu sughiţuri care înlocuiesc lacrimile: că de când a murit bietu Gicu, soţu meu…”</p>
                  <p rend="justify">Poate că totuşi semăn puţin cu bătrâna Caţian, străbunica. Ea avea obiceiul să umble prin odăi în toiul nopţii, să vadă dacă totul e în ordine, dacă nu cumva Fana s-a întors şi se ascunde pe undeva. Tanti Marie şi Neneea se strecurau şi ele ca nişte fantome. Dar aceea era casa lor. Pe când eu, cum să-mi explic îndrăzneala de a fi trecut pragul unei odăi străine? Desimea nopţii era subţiată de lumina albăstrie a zăpezii. Ca prin ceaţă, obiecte nelămurite căpătau contur. Patul umflat la mijloc mi-a dat un fior de spaimă. Poate sub cuvertură doarme cineva. Aş fi vrut să dau înapoi, dar în luciul oglinzii se mişca o formă omenească. Mi s-a oprit respiraţia. Dar mi-am dat seama că sunt eu. Pe coana Valeriţa o văzusem în clipa plecării cu o umbrelă în mână, a „bietului Gicu”, şi o auzisem recomandându-le celor din casă să aibă grijă de apă, de lumină, de flori… Avea şi o valiză ponosită în mână când şi-a luat rămas bun. Dar dacă s-a înapoiat fără să prind de veste?</p>
                  <p rend="justify">Lucrurile din casă îşi schimbau forma mereu, de parcă se oglindeau în fundul unei ape. Aş fi vrut să caut butonul electric, dar în oglindă mi-am văzut mâna albă şi inconsistentă ca o meduză. Se auzeau paşi. Se apropiau. Prin rădăcina părului îmi treceau fiori reci. Aveam stomacul strâns ca într-un pumn şi o senzaţie de vid. În hol s-a aprins lumina. Mă aşteptam să fie coana Valeriţa şi mă pregăteam să-i dau explicaţii, când în prag a apărut un tânăr… În halat şi papuci. Surprins, încruntat, apoi cu un aer de complicitate amuzată, mi-a spus bună seara. N-am fost în stare să-i răspund. Deşi nu semăna deloc cu fetiţa din fotografie şi nici cu „bietu Gicu”, am ştiut că-i Andrei. Desigur că şi el ştia cine sunt, fiindcă m-a întrebat binevoitor:</p>
                  <p rend="justify">—  Vă este rău, domnişoară?</p>
                  <p rend="justify">—  Nu. Am vrut să ştiu cât e ceasul. Al meu nu merge şi am îndrăznit…</p>
                  <p rend="justify">—  Şi eu tot pentru asta am venit. Mi-era frică să nu vă deranjez. Uşile scârţâie îngrozitor.</p>
                  <p rend="justify">—  Aş bea un pahar cu apă, am spus, de parcă ar fi fost de la sine înţeles că nu mă pot mişca.</p>
                  <p rend="justify">—  Numaidecât.</p>
                  <p rend="justify">În hol era lumină, în baie curgea apa, ceasul mergea. O căldură familiară a început să se răspândească în toată fiinţa mea, ca după un vis urât, când soarele năvăleşte peste spărtura unei nopţi care a încercat să te înghită. Mă vedeam în oglindă, parcă mai înaltă ca de obicei şi mai subţire. (Pantalonii de pijama şi halatul de mătase albastră cu dungi albe, aparţinuseră tatei cândva.) Când Andrei mi-a adus paharul cu apă, l-am dat pe gât dintr-o dată.</p>
                  <p rend="justify">—  Aţi băut de parcă nu v-ar fi fost sete, ci foame. Mai doriţi un pahar? Sunteţi foarte palidă. Cum vă simţiţi?</p>
                  <p rend="justify">Încercam să surâd, lăsându-l să creadă că într-adevăr mi-a fost rău.</p>
                  <p rend="justify">—  Staţi prea mult în casă, domnişoară… Poate nici n-aţi mâncat astă-seară. De altfel, nici eu. Şi când mi-e foame nu pot să dorm. Vreţi să ieşim undeva, să mâncăm? Aţi văzut ce frumos ninge? Mi s-a părut că aud zurgălăi. Poate găsim o sanie.</p>
                  <p rend="justify">—  E târziu…</p>
                  <p rend="justify">—  Ce înseamnă târziu? Uneori când mă trezesc, dumneavoastră abia stingeţi lumina. Scrieţi într-adevăr un roman?</p>
                  <p rend="justify">—  Toată lumea zâmbeşte cu aceeaşi ironie când aude că scriu un roman. De ce?</p>
                  <p rend="justify">—  E o ocupaţie neobişnuită.</p>
                  <p rend="justify">—  Totuşi, dacă aş avea câteva cărţi publicate aş fi un scriitor, bun sau rău. Dar ca să ajungi scriitor trebuie să începi cu o primă carte, bună sau rea.</p>
                  <p rend="justify">—  Sunt cu totul de aceeaşi părere şi curios să vorbim despre această carte. Vreţi să ieşim? Noaptea e foarte frumoasă…</p>
                  <p rend="justify">Grozav mă ispitea să fac câţiva paşi în zăpadă, să simt în obraji gerul înţepător al nopţii şi mai ales eram curioasă să stau de vorbă cu Andrei, să cunosc povestea fotografiilor de pe pereţi, să dezleg enigmele casei.</p>
                  <p rend="justify">În cârciuma din hale, lipită de alte multe, aerul era cald, gros şi îmbibat de miros de mititei şi de fripturi. Lăutarul, cu ochii daţi peste cap atât de mult încât nu i se vedea decât albul ochilor, cu părul creţ, negru-catran, împărţit în două umflături de cărarea din mijloc, cânta, arătându-şi gingiile roşii, dinţii de metal, măsele albe: „Pe uliţa armenească trece-o şatră ţigănească…” Într-o colivie agăţată pe peretele de lângă noi, cu ciocul ascuns în pene verzi ca iadul, cu un colier de fulgi ca nişte corali, moţăia un superb papagal.</p>
                  <p rend="justify">În fumul de grătar şi ţigări, în veselia cenuşie a oamenilor, şi ea ca o pojghiţă de fum, numai papagalul era colorat, adevărat şi neverosimil, ca un curcubeu pe un cer înnourat.</p>
                  <p rend="justify">Alături de noi, la o masă, un om cu faţa amărâtă zâmbea necontenit, egal. Deşi era singur, avea trei pahare în faţă; cu unul din ele ciocnea în celelalte două, apoi le dădea pe gât, le umplea iar şi ciocnea singur. „Noroc”, spunea unor comeseni invizibili.</p>
                  <p rend="justify">—  De ce stai la noi?</p>
                  <p rend="justify">—  Trebuie să stau undeva…</p>
                  <p rend="justify">—  Şi familia? Părinţii?</p>
                  <p rend="justify">Am căutat să ocolesc răspunsul:</p>
                  <p rend="justify">—  Găsesc că-i o prejudecată să stai cu familia, când câştigi destul ca să-ţi plăteşti chiria şi masa. În schimb ai dreptul să încui uşa când vrei, să nu spui unde pleci, de unde vii…</p>
                  <p rend="justify">—  Libertate, Egalitate…</p>
                  <p rend="justify">—  Nu-i puţin lucru!</p>
                  <p rend="justify">Andrei stăruia.</p>
                  <p rend="justify">—  Totuşi, când ai o familie…</p>
                  <p rend="justify">—  Mi se pare că nu am nimic comun cu familia. Nu mă simt legată sufleteşte de ai mei, nu am avut niciodată un schimb de idei cu părinţii. Despre mama nu ştiu aproape nimic. Nici ea despre mine… Când aveam vreun necaz mă lua în braţe Floarea, spălătoreasă. Lăsa cazanul cu rufe, îşi ştergea mâinile cu marginea fustei, îşi ştergea nasul cu mâneca bluzei şi spunea: „Hai să vedem ce te doare”. Din obrajii ei scofâlciţi, din sân, din stamba de pe ea, ieşeau aburi ca din cazan. Dar ce bine îmi făcea când îmi spunea: „Ia să vedem ce ai pe sufleţel” Tata îmi dădea în fiecare zi înainte de masă untură de peşte, convins că şi-a făcut datoria. Mama mă punea să-i arăt limba, să vadă dacă e încărcată. Mătuşile îmi dădeau ulei de ricin în bere. De-atunci nu mai pot să sufăr berea. Toată lumea se ocupa de stomacul meu, nimeni de sufletul meu.</p>
                  <p rend="justify">—  Aşa-i peste tot. Şi totuşi, copii nu se mută în oraş. O fată, mai ales.</p>
                  <p rend="justify">—  Şi nu umblă în cârciumi cu băieţii, nu-i aşa? Poate că ai dreptate. Dacă m-ar vedea mătuşile mele aici, în zorii zilei, între căruţaşi şi zarzavagii, ar leşina.</p>
                  <p rend="justify">—  Eşti o fată originală.</p>
                  <p rend="justify">—  Un monstru, mi se spunea acasă. Chiar când eram de-o şchioapă.</p>
                  <p rend="justify">—  Ei, cum se poate?</p>
                  <p rend="justify">Cred că aveam 4-5 ani când am întrebat ce-i un monstru.</p>
                  <p rend="justify">—  Şi ce ţi s-a răspuns?</p>
                  <p rend="justify">—  Un om care nu-i ca toată lumea.</p>
                  <p rend="justify">—  Cred că „familia” avea puţină dreptate.</p>
                  <p rend="justify">—  Poate m-ai poftit la masă ca să mă vezi mai de-aproape…</p>
                  <p rend="justify">Evitam să ne spunem pe nume.</p>
                  <p rend="justify">—  Eram curios să te cunosc. Vezi, când ai o casă, o familie, nu-ţi închiriezi o cameră mobilată, în acelaşi oraş, nu stai printre străini. Pe urmă, toată lumea doarme noaptea. Dumneata stingi lumina dimineaţa, când alţii o aprind.</p>
                  <p rend="justify">—  Şi Balzac scria noaptea!</p>
                  <p rend="justify">Pe Andrei îl pufni râsul. Un dinte, în stânga, îi lipsea, în faţă avea strungăreaţă. (Simţeam nevoia să-i găsesc cusururi.)</p>
                  <p rend="justify">—  Eşti modestă, domnişoară… Şi amintindu-şi că nu i-am răspuns la prima întrebare – de ce stai la noi?</p>
                  <p rend="justify">Sigur că nu puteam pomeni de scandalul în jurul manifestelor, nici de Ştefan. Aveam de mult certitudinea că trebuie să plec. Dar a doua zi după cutremur mi-a fost mai uşor. Am spus că plec la ţară, fără alte explicaţii, şi m-am dus la Marta. Noaptea ea picta în atelier, eu scriam la masa din bucătărie, ziua îmi căutam casă.</p>
                  <p rend="justify">—  Fetele nu pleacă de acasă decât când se mărită sau când stau în provincie şi vin la Bucureşti să studieze, mă iscodea Andrei.</p>
                  <p rend="justify">—  Sau când au hotărât să nu se mărite niciodată.</p>
                  <p rend="justify">—  Ce vorbe mari! Dar, eşti încântătoare şi îmi pare bine că te-am descoperit. Chiriaşa-n sus, chiriaşa-n jos, şi eu nu-mi cunoşteam chiriaşa.</p>
                  <p rend="justify">—  N-ai prea ţinut să mă cunoşti. Eu, dimpotrivă. Eram foarte curioasă să ştiu cum arată faimosul Andrei. „Trebuie să fie grozav de interesant dacă-l caută atâtea femei la telefon.” Dar când mă uitam la fotografia unde porţi o rochiţă cu volănaşe scrobite nu prea înţelegeam de ce zbârnâie atât de insistent telefonul şi grozav voiam să ştiu dacă ai rămas tot aşa, bucălat şi somnoros, cu breton bălai, cu picioruşe groase şi strâmbe.</p>
                  <p rend="justify">Andrei râdea zgomotos, dând pe gât pahar după pahar.</p>
                  <p rend="justify">—  Am să distrug fotografia!</p>
                  <p rend="justify">Omul care-şi turnase până atunci vin în mai multe pahare şi ciocnise cu fiecare din ele ca să-şi dea iluzia că nu e singur moţăia acum cu capul în vinul care se vărsase pe masă. Lăutarul cânta răguşit: „La umbra nucului bătrân”…</p>
                  <p rend="justify">—  Dacă ai şti că toate gândurile mi s-au răsucit în noaptea asta în jurul dumitale, ca firul de lână pe care-l răsuceşte mama pe un ghemotoc de hârtie, ce-ai spune? m-a întrebat Andrei.</p>
                  <p rend="justify">—  De-o lună urmăresc, fără voia mea, complicata dumitale activitate sentimentală, şi am ajuns să ştiu, după inflexiunea glasului, dacă vorbeşti la telefon cu Agnia, Anişoara, cu Lili sau cu Liliana. Într-o zi te-am auzit: „Am febră, Anişoaro, nu pot să ies, draga mea. Nu mai chema, că sunt în pat, şi telefonul e în hol”. Peste cinci minute, ai sărit la telefon. „Agnia? Da, draga mea, la cinema Capitol, peste un sfert de ceas.” Lui Lili îi place Vol de nuit al lui Guerlain, Lilianei, Dans la nuit al lui Worth. Nu-i aşa?</p>
                  <p rend="justify">Andrei râdea forţat. Aş fi vrut să-i pară rău de nepăsarea lui faţă de prezenţa mea dincolo de uşa de sticlă, unde nu eram decât o biată chiriaşă.</p>
                  <p rend="justify">—  De ce i-ai spus Dorinei că sunt interesantă şi că-ţi citesc din romanul pe care-l scriu?</p>
                  <p rend="justify">Andrei a deschis ochii mari. Abia acum observam că are ochii ca frunza crudă. „E tânăr. E liber. Există pe lume atâţia bărbaţi tineri şi liberi… De ce îl iubesc pe Ştefan?” De ce ne-am despărţit? Ultima dată ne întâlnisem într-o cofetărie peste drum de „casa noastră”. Venise cu întârziere, nervos. „S-a făcut o încurcătură cu cheia, mi-a spus, în loc de bună ziua. Prietenul meu e un zăpăcit. A încurcat lucrurile. A dat altcuiva cheia.” Deci „casa noastră” nu era numai a noastră. Ce vulgar suna „A încurcat lucrurile”! „Eşti supărată, Mirona? Spune, dragule drag, cum ai suportat cutremurul? Am fost extrem de îngrijorat. La noi s-a dărâmat turnul. Au sărit peştii din lac. Ţăranii s-au năpustit şi au luat cât au poftit. Începem reparaţiile. Sunt foarte ocupat, sunt foarte hărţuit. Am venit după materiale. Singura mea recompensă erai tu, dragule drag. Eram sigur că am să te ţin în braţe… c-ai să fii a mea. Cine s-ar fi gândit că n-am să capăt cheia… N-ai o prietenă, Mirona?.” Fiecare cuvânt suna strident, mă zgâria, mă umilea. Întrebarea din urmă m-a făcut să mă ridic de la masă: „Ce e, Mirona? Te-ai supărat?.” Aş fi vrut să-i răspund: „Da, am o prietenă o cheamă Marta, o cunoşti foarte bine. Locuiesc la ea. Noaptea ea pictează la lumina unor becuri puternice, eu scriu în bucătărie, şi dimineaţa adorm cu capul pe masă.” Dar n-aş fi vrut să creadă că din pricina lui am rupt cu familia şi să se simtă răspunzător sau obligat să mă ajute. Abia îmi stăpâneam lacrimile, în timp ce el, îmi dădea amănunte despre stricăciunile pe care cutremurul le-a pricinuit la conac. „Trebuie să plec, Ştefan. Am venit numai să-ţi spun că nu pot să rămân… Nu voiam să te las să aştepţi şi nu aveam cum să te anunţ…” Era indignat. „Mirona, nu te înţeleg! Iar o nuntă, un parastas? Vezi, eu am lăsat totul deoparte, cu toate că am o mulţime de treburi, şi diseară plec la ţară.” Deci, chiar dacă n-ar fi fost „încurcătura cu cheia” şi ne-am fi întâlnit la „casa noastră”, în seara aceea tot ar fi plecat şi iar nu m-ar fi văzut o săptămână, două sau poate mai mult. Şi nu s-ar fi întrebat dacă mi-e frig sau mi-e cald, dacă am ce mânca, unde dormi…</p>
                  <p rend="justify">—  La ce te gândeşti? m-a întrebat Andrei, luându-mi mâna.</p>
                  <p rend="justify">Mi-am retras-o brusc.</p>
                  <p rend="justify">—  De ce nu mi-o laşi? Am atâta nevoie de ea…</p>
                  <p rend="justify">Îmi venea să râd şi să plâng, dar, stăpânindu-mă. Am spus:</p>
                  <p rend="justify">—  Să plecăm.</p>
                  <p rend="justify">Pe stradă, crengile copacilor păreau de sticlă; şerpi de gheaţă, ţurţuri de lacrimi prelinse, candelabre imense, lumânări, artificii, braţe care au înţepenit într-o rugă sau în unduirea unui dans ritmic… Fantezia de forme sticloase a ramurilor pudrate cu praf de zăpadă, jocul întortocherii lor, sclipirea nefirească a stelelor, totul părea o lume de vis.</p>
                  <p rend="justify">—  Auzi?. mă întreabă Andrei luându-mi braţul.</p>
                  <p rend="justify">Se auzeau zurgălăi. O sanie ne ajunse din urmă. Ne-am urcat. Clopoţeii se izbeau de aerul rece ca de o pojghiţă nevăzută de gheaţă.</p>
                  <p rend="justify">—  Când eram mică îmi plăcea să cred că ramurile astea sunt de zahăr kandel…</p>
                  <p rend="justify">—  Şi n-ai rupt niciodată una să guşti?</p>
                  <p rend="justify">—  Mă feream de dezamăgiri, deşi eram foarte curioasă.</p>
                  <p rend="justify">—  Dacă ai crede şi acum că tot ce se vede e de zahăr kandel!.</p>
                  <p rend="justify">—  Ce s-ar întâmpla dac-aş crede?</p>
                  <p rend="justify">—  Aş fi fericit că ai rămas o fetiţă care a ştiut să aştepte…</p>
                  <p rend="justify">—  Să aştepte ce?</p>
                  <p rend="justify">—  O noapte frumoasă ca asta.</p>
                  <p rend="justify">—  Şi apoi?</p>
                  <p rend="justify">—  Depinde…</p>
                  <p rend="justify">—  Şi dumneata vrei ca pentru acest „depinde” să te aştepte o viaţă întreagă toate fetele din lume?</p>
                  <p rend="justify">—  Aşa sunt bărbaţii… Mirona.</p>
                  <p rend="justify">—  Ai dreptate… Dar gândindu-mă la Jacquot, la Octav, la Gian…</p>
                  <p rend="justify">—  Există şi altfel de bărbaţi…</p>
                  <p rend="justify">Pe cer apăreau insule de lumină, şi la orizont, fâşii liliachii, verzui. Copacii păreau de sticlă. Emoţia mea în faţa oraşului care se trezea mă despăgubea parcă de orele pierdute la cârciuma din hale. Sania alerga pe străzi mici, necunoscute, cu case parcă aduse din provincie, unele cu etaj şi balcon, altele scunde, lungindu-se ca un tren în adâncimea curţii, toate îngheţate, adormite, lipite strâmb una de alta…</p>
                  <p rend="justify">În faţa porţii, pe când Andrei se ostenea să descuie, i-am privit o clipă spatele încovoiat de frig, capul strivit între umeri, urechile roşii. Un străin.</p>
                  <p rend="justify">În hol, mobilele erau reci, de o paloare verzuie, ca după o noapte pierdută. Când i-am dat mâna, Andrei a încercat să mi-o reţină. Am zâmbit atât de ironic, încât mi-a spus:</p>
                  <p rend="justify">—  Iartă-mă dacă te-am supărat… şi a adăugat: draga mea.</p>
                  <p rend="justify">Totuşi, curios, înainte de a adormi, cuvintele astea, rostite din obişnuinţă, mi se părea că le simt pe frunte, pe buze, pe pleoape…</p>
                  <p rend="justify">Erau primele raze de soare care intrau în odaie şi mă încălzeau.</p>
                  <p rend="justify">Când s-a întors coana Valeriţa, am auzit în hol, peste vocea ei, una cu totul străină, care, deşi mai scăzută, o acoperea pe cea dintâi, prin însăilarea deasă, monotonă, neîntreruptă a cuvintelor. Părea un complot de păsări de curte, din care ici-colo abia se desluşea un cuvânt. Apoi s-a deschis o uşă, probabil cea de la baie, şi a năvălit zgomotul apei.</p>
                  <p rend="justify">—  Curge apa. Didino, fir-ai să fii! De ce curge apa, ţipa gazda mea, că doar nu-i gratis! Cum să le mai birui pe toate? Şi plângând, văitându-se: Că bietu Gicu…</p>
                  <p rend="justify">—  Călca-o-ar vaca neagră de apă! se răsti Didina. Iaca, am închis-o.</p>
                  <p rend="justify">Vocea străină interveni cu autoritate:</p>
                  <p rend="justify">—  Cum ţi-a venit, mamă, să închiriezi sufrageria? Şi nici nu ştii cine e… Vreo dezmăţată. Ştii ce înseamnă pentru Andrei o fustă în casă. Vrei să se încurce cu ea şi să ne facă neamul de râs?.</p>
                  <p rend="justify">Am înţeles că e sora lui Andrei…</p>
                  <p rend="justify">—  Ai ce ai cu neamul… Nici n-a văzut-o, băiatu. M-a şi întrebat cum arată.</p>
                  <p rend="justify">—  Minte de stinge. Eu zic să salvăm ce mai e de salvat. Cunosc eu fetişcanele astea care fac pe emancipatele. E în stare să-i trântească un plod. Dacă n-o fi venit cu el după cine ştie ce coclauri… Degeaba n-a plecat ea de acasă… Auzi, să ai părinţi în Bucureşti, casă, masă, şi tu să-ţi iei odaie mobilată… „Ca să scrie.” Să scrie ce? Ai putea să-mi spui ce scrie? Şi ce nume-i ăsta, Mira? Poate Mirea. Te-ai uitat în actele ei? Stă aici de-o lună aproape, şi voi habar n-aveţi cine e, de unde vine, cum o cheamă. Halal!</p>
                  <p rend="justify">M-am îndepărtat în vârful picioarelor de lângă teracota călduţă şi mi-am acoperit urechile cu mâinile. Singura senzaţie pe care o încercam era de gol în stomac şi de frig. Nu puteam să-mi adun gândurile. Tâmplele îmi zvâcneau. „Ştii ce înseamnă pentru Andrei o fustă… O fi venit cu plodul…” Nu ştiam cum să-mi astup urechile ca să nu mai aud. Se zgribuliseră parcă şi lucrurile din casă. Fruntea mi-era când rece ca gheaţa, când parcă ardea. Sau poate era fierbinte geamul de care ţineam fruntea lipită? Frunzele de gheaţă mă împiedicau să văd aleea, oamenii, copacii. Mă temeam să mă întorc lângă sobă, ca să nu dau de ochii fotografiilor din perete, de ironia zâmbetelor sau poate chiar de rânjetul lor. Când mi-am revenit, fulgii de zăpadă cădeau tot aşa de liniştiţi în faţa ferestrei. Vocile de alături ajungeau iar până la mine. Coana Valeriţa întreba sufocată:</p>
                  <p rend="justify">—  Ce-ai spus? Neam prost? Hai, îndrăzneşte de mai zi o dată, poate n-am auzit bine! Aud?. Neam prost? Ei, drăcie, să nu mori de râs?. Eu neam prost?. Ai? Şi tu? Tu ce eşti? Hai spune, cine eşti tu? Că la obrăznicii nu te întrece nimeni…</p>
                  <p rend="justify">—  Nu-ţi dau voie…</p>
                  <p rend="justify">—  Ei nu vorbi! Ia te uită cine nu-mi dă voie! Miza! Ţigancă din Dobreni! Da, asta eşti tu, dacă vrei să ştii… Şi acu, să piei din ochii mei! Să nu te mai văd! M-am săturat de mofturile tale.</p>
                  <p rend="justify">—  Nu ştiu de unde ai mai scos Dobrenii ăştia, dar n-am să permit să faci din casa noastră bordel…</p>
                  <p rend="justify">—  Bordel? Neruşinato! De ce? Că am închiriat sufrageria? Dar când mâncam noi în sufrageria a bună? Odată-n Paşti! Auzi, cui am dat-o? O fată cuminte. Da! O fată cuminte. Tace şi scrie. Cu ce mă supără pe mine dacă-i place să scrie?! Mi-a plătit pe o lună înainte. Cu banii ei am luat lemne. Tu ce-mi dai? Numai gura de tine. Să piei din ochii mei, potaie!</p>
                  <p rend="justify">—  Tata n-ar fi permis…</p>
                  <p rend="justify">—  Să mă laşi cu tat-tu şi cu fumurile tale! Te-am luat de milă, auzi? Te-am luat de milă. Nu eşti fata mea. Poate să fii a lui… Treaba voastră! Poate da, poate nu, vă priveşte…</p>
                  <p rend="justify">S-ar fi zis că atât i-a fost de-ajuns ca să-şi verse veninul, fiindcă în tăcerea care a urmat, încărcată de întrebarea mută, exasperată, a celeilalte, coana Valeriţa, cu uşurinţa cu care totdeauna trecea de la o stare la alta, a început a povesti, ca între prietene, pe tonul „dar rămâne între noi!”</p>
                  <p rend="justify">—  Bietu Gicu… A fost crai, ce să ne ascundem după deşte… Se ţinea de chefuri şi de muieri. Preotul Ghenadie, care ne-a cununat, nu era nici el uşă de biserică, Dumnezeu să-l ierte. Într-o zi ne-a luat pe amândoi la Dobreni, că boteza acolo, în lac, o sută de ţigani. Maică-ta printre ei. Frumoasă, de-ţi lua piuitu. Într-o zi m-am pomenit cu bietu Gicu că mi-o aduce în casă. „Să ai şi tu un ajutor”, zice. Ce ajutor? că fata era cu burta la nas. M-am făcut că nu pricep. A murit, mititica, în casa noastră când te-a născut. Ce era să fac cu tine?</p>
                  <p rend="justify">În liniştea care a urmat, ceasurile cu ritmuri deosebite, huruitul îndepărtat al unui tramvai, al unei maşini, lătratul unui câine au invadat odaia. Întunericul a intrat fără să prind de veste. Ce însemna tăcerea coanei Valeriţa? Regretul de a fi dezvăluit secretul unui mort? Sau de a fi distrus mândria Mizei? O speria tăcerea ei? Sau, dimpotrivă, se simţea uşurată, răzbunată, pentru cine ştie câte înfruntări?</p>
                  <p rend="justify">Mă simţeam furişată în taina unei familii care semăna halucinant cu a bătrânei Caţian. Dar ce căutam eu aici, cu ce drept deţineam secretul Mizei? Trebuie să plec, să fug – să găsesc adăpost într-o casă care abia acum se clădeşte.</p>
                  <p rend="justify">Deodată, în liniştea aceea întinsă – credeam că nimeni nu va îndrăzni s-o atingă – o voce străină, răguşită, cu timbru uscat, de om care nu ştie să sufere şi parcă nici să vorbească, repeta cu un fel de demenţă: „Nu-i adevărat, nu-i adevărat, nu-i adevărat, nu-i adevărat!” Nu cerea nimic şi parcă nici nu aştepta vreo dezminţire. Era mai curând voinţa dârză. Încăpăţânată, de a se încredinţa că nu auzise bine, că anumite lucruri nu fuseseră spuse, era un geamăt penibil. „Nu-i adevărat…”</p>
                  <p rend="justify">Azi de dimineaţă – bătăi puternice în uşă. Când am deschis. Didina se uita la mine, speriată.</p>
                  <p rend="justify">—  Duduie, vai, duduie… Vai, se poate? Am zis că s-a întâmplat o nenorocire…</p>
                  <p rend="justify">—  De ce? Ce să se întâmple?</p>
                  <p rend="justify">—  Năşica tot aşa a murit, cu capu pe masă…</p>
                  <p rend="justify">—  Uite că eu n-am murit. Dar de unde ştii că eram cu capul pe masă?</p>
                  <p rend="justify">—  M-am uitat pe gaura cheii.</p>
                  <p rend="justify">—  Asta nu e frumos!</p>
                  <p rend="justify">—  N-o fi, da' nici aşa, să nu ştiu ce şi cum… Mai întâi am pus urechea: nici o mişcare!</p>
                  <p rend="justify">Eram atât de obosită, că-mi venea să pun din nou braţele pe masă, capul pe braţe, să dorm. Scrisesem toată noaptea…</p>
                  <p rend="justify">—  S-a adunat lume afară şi se uită la noi. Din colţ, care cum vine, se uită la acoperişu nost' şi-şi face cruce.</p>
                  <p rend="justify">Instinctiv, am vrut să întorc capul, să văd cine se uită. Dar o durere ascuţită în umăr îmi ţinea gâtul înţepenit.</p>
                  <p rend="justify">—  Cât e ceasul, Didino?</p>
                  <p rend="justify">—  Păi să tot fie fo… Nu ştiu… Da' mă duc să văd… bine că nu s-a întâmplat o nenorocire!</p>
                  <p rend="justify">—  De ce zici că se uită lumea la noi?</p>
                  <p rend="justify">—  La casa noastră.</p>
                  <p rend="justify">„Casa noastră”!. „Casa noastră.” Cât trecuse de când ne-am despărţit la cofetăria de peste drum de „casa noastră”, de când „s-a făcut o încurcătură cu cheia”?!. Ştefan mă căuta? Înţelegea de ce fug de el, de ce mă ascund?</p>
                  <p rend="justify">—  S-a căscat acoperişu nost', duduie… acoperişu… Didina înghite în sec. Se umflă, duduie, aşa ce se umflă, de zici că înghite strada! Şi o dată nu-l mai vezi… Şi iar îl vezi… E cât o namilă… Maaare…</p>
                  <p rend="justify">Didina întinde braţele şi deschide gura până la urechi. Apoi se lasă pe genunchi, îşi adună braţele ca nişte aripi obosite, şi repetă mişcarea. Coşul pieptului i se umflă şi coboară succesiv. Ochii rotunzi se măresc şi se micşorează după cum arată că se ridică şi coboară acoperişul.</p>
                  <p rend="justify">—  Didina, a fost vorba să vii să te învăţ să citeşti şi să scrii…</p>
                  <p rend="justify">—  De carte îmi arde?. Vai duduie, veniţi să vedeţi şi dumneavoastră, că toată strada se uită la el. Dintâi credeam că fuge. Ca un zmeu maare. Cică a suflat crivăţu.</p>
                  <p rend="justify">Acum îmi aminteam că am visat un naufragiu. Eram pe puntea unui vapor care se scufunda. O ţineam pe Ines în braţe. De sus, din avion, un om se arunca cu paraşuta. Avionul era în flăcări. Omul căuta să se salveze, dar paraşuta, deschizându-se prea repede, luă foc. Omul cădea în văzduhul negru, ca o făclie vie… Ines mă strângea în braţe, speriată. Valurile furibunde, ne acopereau, se retrăgeau, reveneau succesiv. O iubeam pe Ines ca pe copilul meu şi simţeam c-o pierd. Deodată, m-am pomenit în alt decor, în faţa ferestrei, cu spatele spre mine, Ines îmi arăta un voal care zbura. Un voal de mireasă. Fetiţa mă ruga să i-l aduc. Am vrut să dau fuga. Dar am simţit o mână pe umăr. Am întors capul, încredinţată că-l voi vedea pe Ştefan. Era Jacquot. „Jacquot, moare Ines, Jacquot, Jacquot, ajută-mă!” voiam să strig, şi nu puteam. Atunci a bătut la uşă Didina.</p>
                  <p rend="justify">—  Zice lumea c-o să fie război… Şi privindu-mă atentă: Am auzit-o şi pe coniţa Miza că-i zicea lu' domnişoru' Andrei c-o să fie război.</p>
                  <p rend="justify">Cocoţată pe scară, în echilibru nestabil, voiam să înşurubez un bec. Mi-l dăduse chiar coana Valeriţa, aflând că vreau să mă mut. „Poate n-ai destulă lumină”, încerca să mă iscodească.</p>
                  <p rend="justify">Didina ţinea scara, dar, având nevoie de mâini ca să-mi explice situaţia sentimentală în care se afla, îi dădea mereu drumul. Şi faptul că folosea când masculinul, când femininul (cu greu am priceput că-i vorba de un sergent de zi şi o pază de noapte) mă ameţea.</p>
                  <p rend="justify">—  Căsca şi ea gura la acoperişu nost'.</p>
                  <p rend="justify">—  Cine căsca gura?</p>
                  <p rend="justify">—  Ea, paza, arză-o-ar focu!</p>
                  <p rend="justify">—  Ziceai că vrea să te ia de nevastă.</p>
                  <p rend="justify">—  Vrea el, sergentu.</p>
                  <p rend="justify">—  Şi cine nu vrea?</p>
                  <p rend="justify">—  Ea, paza, făţarnică şi mincinoasă.</p>
                  <p rend="justify">—  Poate vrei să zici paznic, portar?</p>
                  <p rend="justify">—  Doar ştiu ce e portar. Am vorbit cu unu doi ani bătuţi pe muche. Da' paza e mai ceva… Umblă doar aşa, să vadă ce şi cum.</p>
                  <p rend="justify">Avea un haz nespus eu cozile scurte, ţepene, care se răsuceau ca bonetele olandeze, şi cu mâinile scurte şi groase, care se agitau, vrând să înlocuiască sărăcia vocabularului.</p>
                  <p rend="justify">—  Ţine scara, Didino…</p>
                  <p rend="justify">—  Vai, duduie, aşa ce mă doare… Uite colea.</p>
                  <p rend="justify">—  Nu-i nevoie să-mi arăţi unde te doare. Ştiu foarte bine. Pe toate ne doare la fel când ne doare…</p>
                  <p rend="justify">—  Parcă bate la uşă.</p>
                  <p rend="justify">Didina se repezi să deschidă.</p>
                  <p rend="justify">Scara se clătina, tavanul se mişca… Nu ştiu cum am sărit. Andrei m-a prins în braţe. Degajându-mă brusc, m-am dat un pas înapoi.</p>
                  <p rend="justify">—  Faceţi exerciţii de echilibru? m-a întrebat ironic.</p>
                  <p rend="justify">Ce curios mi se părea că nu-i găseam umbra de melancolie din seara petrecută la cârciuma din hale, dâra de mister care mă atrăgea, ci doar surâsul care-i strâmba gura uşor!</p>
                  <p rend="justify">—  V-am deranjat, „domnule scriitor”?</p>
                  <p rend="justify">—  Nu eram pregătită să primesc musafiri.</p>
                  <p rend="justify">—  Mă iertaţi, dar o căutam pe Didina. Şi adresându-se fetei: să-mi iei nişte ţigări. Lucky Strike. Un pachet de ţigări, ai înţeles?</p>
                  <p rend="justify">—  Cum aţi zis?</p>
                  <p rend="justify">Ochii Didinei parcă ieşeau din orbite.</p>
                  <p rend="justify">—  Să ceri pe româneşte: Luchi, ţigări americane, o să priceapă tutungiul, şi să nu te întorci fără ele, că te jupoi… Andrei scoase o hârtie din buzunar şi i-o întinse. Restul opreşti.</p>
                  <p rend="justify">De unde lua Andrei atâta siguranţă în mişcări? Trăia într-o casă unde se numărau picăturile de apă şi se deşurubau becurile, şi totuşi îndrăznea, fie şi în glumă, să spună „te jupoi”.</p>
                  <p rend="justify">Când uşa se închise în urma Didinei, Andrei mă privi drept în ochi.</p>
                  <p rend="justify">—  Am auzit că vă mutaţi, domnişoară. E adevărat? Şi arătându-mi cartea pe care o ţinea în mână. Biblia. Am găsit-o la anticar. Pot să v-o ofer. Poate că în schimb îmi oferiţi un scaun… Aş vrea să stăm de vorbă… şi răsfoind Biblia: „Şi Adam a cunoscut-o pe Eva, femeia sa, şi ea a zămislit şi a născut pe Cain şi a zis: Dobândit-am un om de la Dumnezeu…” Apoi, în aceeaşi cadenţă, dar privindu-mă în faţă: Ce-ar zice tanti Tanţi, tanti Marie sau păpuşa împăiată, Neneea, dacă ne-ar vedea împreună?</p>
                  <p rend="justify">Am îngheţat. Şi ca în vis, când voiam să-l chem în ajutor pe Jacquot, nu puteam să articulez nici o vorbă. Andrei, în picioare, mă privea de aproape mulţumit ca un scamator care ar fi reuşit figura cea mai grea din program. Aş fi vrut să aprind lumina, dar nu mă puteam mişca.</p>
                  <p rend="justify">—  Nu se poate să nu fi auzit acasă pomenindu-se de mine. Mi se spunea Dody când eram mic.</p>
                  <p rend="justify">—  Dody?</p>
                  <p rend="justify">Într-o clipă, mi-au trecut prin minte toţi acei „Dody” de care auzisem acasă. Dody care fura bani de la bătrâna Caţian şi care n-a fost descoperit decât atunci când tanti Marie a dat peste depozitul de ciocolată din pod. Dody care vindea creioane şi bile copiilor din mahala, făcând concurenţă lui madam Abţibild. Dody care a construit odată un zmeu imens şi a încercat să zboare cu el, azvârlindu-se de pe acoperişul casei. („Ce noroc să cadă în lada de gunoi!” spuneau mătuşile mele.) În casa aceea cu ferestre şi uşi ferecate, în care viaţa se strecura printr-un fel de filtru al cumpătării, când cineva şoptea „Dody” parcă trecea pe sub pervazul ferestrelor, pe sub pragul uşilor, o adiere tare, rece şi proaspătă. Geamurile parcă vibrau. Era curent. Mama se ducea să vadă dacă nu e pe undeva o fereastră deschisă. Curentul era cel mai mare duşman al familiei. Iar eu, când, pornind dimineaţa spre şcoală, mă uitam în oglindă, sau când după sfârşitul orelor îmi potriveam pălăria de uniformă în luciul ferestrei, nutream nădejdea ascunsă că-l voi întâlni pe teribilul Dody.</p>
                  <p rend="justify">Andrei n-avea de unde să ştie că în copilărie fără să mi-l amintesc îi duceam dorul, şi mi-l imaginam mereu alături, îi spuneam Cedric şi eram logodnica lui. Sau ceva mai târziu, în epoca în care citeam Cuore, îl botezasem Roberti, căutând să-mi închipui că el e eroul care a scăpat de sub roţile căruţei pe Giulio, iar când am simţit nevoia să am un frate, tot el a devenit Enrico. „Îmi voi aduce aminte că te-am ţinut în braţe, Enrico, şi te-am văzut crescând, că am fost atâţia ani cea mai credincioasă tovarăşă a ta”, îi şopteam. „Nu sunt vrednic să-ţi sărut mâinile, Silvia”, îmi răspundea imaginarul meu frate… Pe urmă, Andrei a devenit Marco, cel care a plecat în America să-şi caute mama. Şi tot Andrei a fost Robinson Crusoe, iar eu mă numeam Vineri şi îl urmam pas cu pas.</p>
                  <p rend="justify">—  Şi totuşi, nu sunt atât de fioros cum pretindeau tanti Tanţi, tanti Marie, Neneea – păpuşa blondă – şi bătrâna Catrina.</p>
                  <p rend="justify">Făcea această înşiruire de nume cu un fel de prefăcută evlavie.</p>
                  <p rend="justify">—  Nu, nu eşti atât de fioros, se exagera la noi acasă.</p>
                  <p rend="justify">—  Se vorbea despre mine pe ton scăzut, să n-audă copiii.</p>
                  <p rend="justify">—  Aşa se vorbea la noi de obicei.</p>
                  <p rend="justify">—  Diapazonul bunei-creşteri îl avea Tanţi-Tanţi. Aşa îi spuneam în loc de tanti Tanţi, şi asta o enerva.</p>
                  <p rend="justify">—  Tot nu înţeleg cum ne înrudim.</p>
                  <p rend="justify">—  Îmi dai voie să fumez o ţigară?</p>
                  <p rend="justify">Şi aşezându-se pe marginea divanului îmi făcu loc lângă el.</p>
                  <p rend="justify">M-am aşezat pe scaunul din faţă.</p>
                  <p rend="justify">—  Bătrâna Caţian avea două surori: Hrisanta, stareţă la o mănăstire, şi Luxiţa, mare meşteră în alivenci. Tata a nimerit, după o vânătoare, în casa Luxiţei, la ţară. Şi, de focul alivencilor, s-a însurat cu Valeriţa, fata ei. Cam aşa ne înrudim.</p>
                  <p rend="justify">—  Şi cum aţi ajuns în casa bătrânei Caţian?</p>
                  <p rend="justify">—  După o ceartă între părinţii mei, care trebuia să ducă la divorţ. Nu ştiu cum s-au lipit cioburile mai târziu.</p>
                  <p rend="justify">—  Şi cum ai aflat că eu…</p>
                  <p rend="justify">—  Cu ajutorul lui Sherlock Holmes… Nu te uita la mine cu ochii ăştia de pisică! Şi din căruţ te uitai la mine tot aşa, cu o curiozitate care mă scotea din sărite. Într-o zi nu ştiu cum ţi-am pus mâna pe cap şi am simţit craniul moale. Grozav mi-ar fi plăcut să scotocesc înăuntru… Te îngrozesc, verişoară Mirona?</p>
                  <p rend="justify">Privirea lui căpătase o mobilitate supărătoare. Parcă se făcuse frig în odaie.</p>
                  <p rend="justify">—  O dată pe săptămână, Schwester era liberă. În sufragerie se conversa, se juca table sau cărţi. Eu trebuia să te legăn. Dacă ai fi adormit, aş fi putut să te las singură şi să-mi văd de treburile mele. Dar n-aveai chef să dormi. Te uitai la mine curioasă, mă cercetai, uite, aşa ca acum. Degeaba te ameninţam. Şi Andrei repetă ameninţarea: „Închide ochii, că te ucid!” Într-o seară m-am aplecat peste leagăn, ţi-am prins grumazul cu mâinile amândouă. Nu-ţi aminteşti? Nu mă vezi deasupra leagănului, verişoară Mirona?</p>
                  <p rend="justify">Cuvintele lui Andrei, sacadate, împrăştiau fiori în odaie. În ochii lui jucau lumini sălbatice.</p>
                  <p rend="justify">—  La şcoală eram poreclit Jack Spintecătorul. Citeam pe nerăsuflate fascicole din Sherlock Holmes. Puţin dacă-ţi mai strângeam grumazul, poza mea ar fi apărut în gazetă. Eram furios că profesoara mă pusese în genunchi şi trebuia s-o pedepsesc, s-o omor. Trebuia s-o despoi de rochia cu mulţi nasturi, s-o duc în pădure, să-mi lipesc degetele de gâtul ei alb şi să strâng, să strâng… Îmi închipuiam că strâng gâtul ei, dar îl strângeam de al tău, grumazul ţi-era neaşteptat de fraged şi mirosea a lapte. Nu puteam suferi mirosul de lapte. O singură dată dacă mai apăsam… O singură dată…</p>
                  <p rend="justify">—  De ce n-ai apăsat?</p>
                  <p rend="justify">—  Fiindcă a intrat mama… Te-a luat în braţe. Tu nu m-ai trădat. Dar a doua zi mama m-a luat de mână şi am plecat. Ne-am întors la tata. Vezi că între noi e o complicitate veche, verişoară Mirona.</p>
                  <p rend="justify">—  Mai curând o răfuială veche.</p>
                  <p rend="justify">—  Eşti deşteaptă, îmi placi.</p>
                  <p rend="justify">Am aprins lumina.</p>
                  <p rend="justify">—  Foarte bine, vreau să-ţi citesc ceva; şi scoţând o hârtie mototolită din buzunar: „Azi a căzut Parisul. A fost ca şi când cel mai bun prieten mi-ar fi murit…” Am înmărmurit. „Cizma nemţească pe cheiul Senei…” continua Andrei să citească.</p>
                  <p rend="justify">—  Ce înseamnă asta?. Cum ai îndrăznit să umbli în hârtiile, scrisorile mele?</p>
                  <p rend="justify">—  Eşti imprudentă…</p>
                  <p rend="justify">—  Dar cine umblă aici, în valizele mele? Şi de ce?</p>
                  <p rend="justify">—  Cineva care nu te iubeşte: Miza, sora mea. E profesoară la Sibiu, dar vine pe aici din când în când să facă ordine… Vreau să te apăr, verişoară Mirona… Să te ajut… Eşti pe lista neagră. Avem fotocopiile acestor pagini.</p>
                  <p rend="justify">—  Nu înţeleg nici ce înseamnă lista neagră, nici acest plural: „avem”. Şi nici ce legătură are sora dumitale cu toate astea?</p>
                  <p rend="justify">—  De câte ori simte că cineva îmi place, intervine… În sfârşit… Femeile sunt complicate, geloase…</p>
                  <p rend="justify">—  Nu-i sora dumitale?</p>
                  <p rend="justify">Oare Andrei ştia adevărul?</p>
                  <p rend="justify">—  Şi pisica mea e geloasă când vede că se apropie de mine altă pisică. Recunosc că de data asta Miza a mers cam departe… Nu o aprob. Dar nu se mai poate da înapoi… Soarta ţi-e pecetluită…</p>
                  <p rend="justify">—  Nu înţeleg.</p>
                  <p rend="justify">—  Eşti pe lista neagră, Mirona. Noi nu umblăm cu mănuşi şi tot ce scrie aici e împotriva ta. Ai prieteni comunişti. Avem câteva pagini de jurnal elocvente.</p>
                  <p rend="justify">—  La Paris, toată lumea discuta despre războiul din Spania.</p>
                  <p rend="justify">—  Nu-i vorba de toată lumea, ci de prieteni.</p>
                  <p rend="justify">—  Acolo…</p>
                  <p rend="justify">—  Cine a avut astfel de prieteni acolo, îi are şi aici. Vreau să te ajut, Mirona. Numai eu pot să te ajut.</p>
                  <p rend="justify">—  De ce mărinimia asta?</p>
                  <p rend="justify">—  Fiindcă îmi placi. Aşa începe povestea.</p>
                  <p rend="justify">—  De când? Parcă voiai să mă ucizi…</p>
                  <p rend="justify">—  Mă scoteai din sărite şi atunci şi acum… Aveai aceeaşi privire zeflemitoare. Numai că erai urâţică. Acum eşti frumoasă. Şi poate că înţelegi unele lucruri mai bine totuşi…</p>
                  <p rend="justify">—  Deci: punga sau viaţa! Cu punga ştiţi cum stau, din moment ce aţi cotrobăit printre lucrurile mele.</p>
                  <p rend="justify">—  Dar tatăl tău nu e sărac…</p>
                  <p rend="justify">Simţeam nevoia să-l pălmuiesc.</p>
                  <p rend="justify">—  Cât i-aţi cerut pentru capul meu? Sunt curioasă să ştiu la cât l-aţi evaluat şi dacă tata a socotit că face. Aveţi un mijloc de convingere, un argument fără replică: revolverul! Şi nu umblaţi cu mănuşi… Toate tâlhăriile poartă amprentele voastre digitale. În sfârşit, de la tatăl meu aţi luat bani sau o să luaţi; de la mine ce vreţi?</p>
                  <p rend="justify">—  Te vreau pe tine, Mirona… Stai, nu sunt grăbit. Deocamdată vreau să lucrezi cu noi. Avem ziare, reviste şi ne trebuie oameni inteligenţi, talentaţi.</p>
                  <p rend="justify">—  Cred că nici o inteligenţă nu e destul de diabolică şi nici un talent destul de subtil ca să vă justifice mârşăviile…</p>
                  <p rend="justify">—  Eşti pătimaşă? O calitate în plus. Păcat că femeile nu sunt în stare să fie logice şi să vadă lucrurile în perspectivă! Ţelurile noastre sunt mari. Cred că ştii că s-a semnat tratatul de alianţă cu Germania…</p>
                  <p rend="justify">—  Vom fi jefuiţi şi măcelăriţi cu acte în regulă.</p>
                  <p rend="justify">—  Va trebui să-ţi schimbi punctul de vedere şi vocabularul. Mi-am permis să-i anunţ pe şefi că eşti logodnica mea. Îmi cer scuze că nu te-am consultat înainte.</p>
                  <p rend="justify">Şi Andrei scoase din buzunar un revolver minuscul.</p>
                  <p rend="justify">—  Mi se pare că-mi ceri mâna într-o formă cu totul originală, „verişorule”.</p>
                  <p rend="justify">—  E darul meu de logodnă.</p>
                  <p rend="justify">—  Ce glumă proastă!</p>
                  <p rend="justify">Andrei puse revolverul pe masă şi făcu un pas spre mine. Stăteam în picioare, rezemată de perete, şi căutam să-mi stăpânesc nervii. Didina trebuia să vie dintr-o clipă într-alta. Până atunci, n-aveam curajul să-l dau afară.</p>
                  <p rend="justify">—  Am să te înscriu la un curs de tragere la ţintă. Şi arătându-mi arma: E o bijuterie! Incrustaţii de sidef…</p>
                  <p rend="justify">Ca să-mi arate incrustaţiile, se apropie, îmi prinse mijlocul cu braţul celălalt. Ochii îi erau atât de aproape de ai mei, atât de obraznic înfipţi într-ai mei, încât privirea îi devenise crucişă. Strângeam dinţii, strângeam pumnii. „Trebuie să fiu calmă, e mai puternic decât mine. E inutil să mă zbat. Orice încercare de-a scăpa îl va întărâta.” Dar ce plăcere mi-ar fi făcut să încerc „bijuteria” pe pielea lui… Aş fi făcut-o cu sete! Să stau în boxă pentru Andrei? Să-mi apară poza în gazete, cu amănunte inventate, lăbărţate, pe pagina întâi cum e obiceiul? Nu! Trebuie să-l iau cu duhul blândeţii, să-l flatez…</p>
                  <p rend="justify">—  Dar dumneata eşti un gentleman, vere Andrei! Aşa am auzit, că sunteţi adevăraţi gentlemani. Marii voştri prieteni şi aliaţi vă dau exemple destule de mărinimie. O mamă a fost întrebată pe care din cei doi fii vrea să-l păstreze, celălalt urmând să fie ucis. I s-a dat voie să aleagă. Nu e superb?</p>
                  <p rend="justify">—  Scopul scuză mijloacele, Mirona.</p>
                  <p rend="justify">—  Şi dacă ar fi aşa, care e scopul?</p>
                  <p rend="justify">—  Când ai să fii alături de noi ai să afli…</p>
                  <p rend="justify">—  Nu mă pricep la şantaj, şi cu jucăria asta nu sunt în stare să omor nici măcar un căţel, darmite un copil musulman sau semit. Atunci? Te întreb încă o dată: Ce vrei?</p>
                  <p rend="justify">Andrei mă luă în braţe.</p>
                  <p rend="justify">Îi simţeam respiraţia aproape. Era tulbure, neplăcută. Buzele – uscate. „Nu trebuie să-mi pierd cumpătul, trebuie să fiu liniştită!”</p>
                  <p rend="justify">—  Te vreau pe tine, Mirona, Te vreau…</p>
                  <p rend="justify">Nu ştiu ce mi-a venit să-l întreb cu nevinovăţie:</p>
                  <p rend="justify">—  A ce miroşi, Andrei: a ceapă sau a usturoi?</p>
                  <p rend="justify">A  fost atât de surprins de întrebarea mea, tocmai când se credea irezistibil, încât braţele i-au căzut pleoştite.</p>
                  <p rend="justify">—  Eşti frigidă sau şireată? Nu ştiu. Dar n-ai de ales decât între viaţă şi moarte, domnişoară Mirona. Cu noi nu te joci. În curând, puterea noastră nu va mai fi împărţită. Suntem pregătiţi să ne emancipăm… Deocamdată mai umblăm cu jumătăţi de măsură. Dar foarte curând vom ieşi cu armele în stradă.</p>
                  <p rend="justify">Şi Andrei îşi îndreptă revolverul spre uşă tocmai când Didina intra. Fata scoase un ţipăt năprasnic. Pachetul de ţigări îi căzu din mână, şi Andrei fu nevoit să se aplece şi să-l ridice. M-am îndreptat spre fereastră.</p>
                  <p rend="justify">—  Miroase urât aici, nu-i aşa, Didino? am întrebat cât se poate de calm, şi am deschis larg fereastra.</p>
               </div>
            </div>
            <div type="div2" rend="P5">
               <head>PARTEA A DOUA</head>
               <p rend="justify">UN BLOC ÎN SCHELE</p>
               <div type="div3" rend="P6">
                  <head>CAPITOLUL XII</head>
                  <p rend="justify">O  VIZITĂ CIUDATĂ.</p>
                  <p rend="justify">Februarie, 1941</p>
                  <p rend="justify">Locuiesc la al şaptelea etaj al unui bloc neisprăvit, şi dimineaţa în zori aud ciocănitul instalatorilor, rindeaua parchetarilor, zgomote amestecate, asurzitoare. Dulgheri, zidari, zugravi mă trezesc când mi-e lumea mai dragă. De unde venea liniştea şi lumina albă a dimineţii care intra pe fereastră cu fulgi apoşi, zăpăciţi? Clopotele sunau parcă din ce în ce mai grave, mai pline.</p>
                  <p rend="justify">Terasa, încă nedespărţită de a celorlalte apartamente, încercuieşte întregul etaj, şi oamenii trec prin faţa odăii mele ca pe un bulevard suspendat. Ca să nu urc şapte etaje, ascensorul încă nu funcţionează – uneori nici nu mai cobor să-mi iau de mâncare. Nimeni nu ştie că trăiesc aici, în moloz şi în frig, şi aştept să se usuce pereţii. Când închid peste noapte fereastra, dimineaţa îi găsesc cu broboane de apă, ca fruntea unui bolnav şi mi-e milă de ei. Am ajuns să cred că şi pereţii au viaţa lor, că fiecare cărămidă respiră, transpiră sub tencuială, că materia suferă, se zbate înainte de a deveni iremediabil inertă.</p>
                  <p rend="justify">Noaptea asta am stat ceasuri întregi în faţa unei foi albe şi n-am fost în stare să aştern un rând. „Şi când nu pot să scriu?” l-a întrebat un tânăr scriitor pe marele Tolstoi. „Atunci, scrie cum e când nu poţi să scrii”, i-a răspuns romancierul.</p>
                  <p rend="justify">Urmându-i sfatul am să încerc să descriu liniştea nopţii. Aş vrea să prind fiecare din clipele ei şi să-i redau forma şi conţinutul. Sunt sigură că o clipă poate să închidă în ea, ca un foşnet de frunză, ceva din bucuria vieţii şi din durerea ei. Gian mă întreba uneori, când tăcerea se prelungea între noi: „La ce te gândeşti, Mirona?” Nu ştiam ce să-i spun. Erau, de cele mai multe ori, senzaţii, crâmpeie de vis, amintiri însăilate ca peticele rămase din diferitele rochii ale mamei, croite la distanţe de ani şi strânse în aceeaşi cutie. Era uneori râsul rostogolit al unui copil care se juca în apropiere sau răsunetul pământului sub paşii lui mici, repeziţi şi puternici. O flaşnetă, un plescăit de apă îmi aminteau o întâmplare trăită demult. Căutam peste tot climatul magic al copilăriei. Andrei făcuse şi el parte, într-un fel, din acest enigmatic climat. Şi acum nu mai ştiu cum să mă curăţ de noroiul cu care m-a împroşcat. Îi simt uneori mâna strângându-mi talia, îi văd zâmbetul artificial, veşted, uscat, privirea tulbure, îi simt respiraţia râncedă.</p>
                  <p rend="justify">Dar am să povestesc cum am ajuns aici.</p>
                  <p rend="justify">N-aş putea spune azi dacă de frică sau de silă am fugit din diferite odăi mobilate, cum nu ştiu dacă oroarea de şoareci vine din scârbă, sau teamă. Cine şi-ar fi închipuit că se vor înmulţi ca şoarecii cămăşile verzi?! Se spunea despre ei: „Nişte haimanale, nişte golani” sau, cu oarecare indulgenţă: „Sunt tineri. O să le treacă, e o modă”. Cred că nici un burete nu va şterge pagina neagră pe care a scris-o această „modă”, cu jaful şi cu crimele ei. Nu-mi pot ierta întâlnirea cu Andrei, ceasurile petrecute la cârciuma din hale. „Vom ieşi cu armele în stradă”, mi-a spus, şi au ieşit. Nu ştiu dacă acele anunţuri: „Oferte de serviciu” şi „Camere de închiriat”, nu le dădeau chiar ei.</p>
                  <p rend="justify">Mă aflam cu ziarul în mână în strada Roma, în faţa unei porţi, pe care o păzea un tânăr cu cap de buldog. Când i-am arătat anunţul din gazetă, a rânjit.</p>
                  <p rend="justify">—  E chiar aici… Da, da, aici…</p>
                  <p rend="justify">—  Are acces la baie?</p>
                  <p rend="justify">—  Are de toate, poftiţi… poftiţi… şi, politicos, m-a însoţit.</p>
                  <p rend="justify">Iată-mă într-o încăpere luminoasă şi mare, în faţa unui birou pe care se afla un maldăr de portvizite, inele, cercei, brăţări, ceasornice. Un băieţandru cu fruntea îngustă sub claia de păr răvăşit îl înjura pe buldogul care mă însoţea, cu cele mai triviale cuvinte, toate legate de biserică, odăjdii, parastase şi sfinţi.</p>
                  <p rend="justify">—  Unde ai fost până acum, parastasele şi grijania… Apoi către mine răcnind: actele!.</p>
                  <p rend="justify">În mâna dreaptă, pătată de sânge, ţinea, nişte cercei în formă de inimioară. Văzând că mă uit la mâinile lui, aruncă cerceii peste celelalte prăzi şi, luându-mi carnetul de identitate, începu să silabisească: Mi-ro-na.</p>
                  <p rend="justify">—  Ce nume este ăsta?. N-am mai auzit…</p>
                  <p rend="justify">—  Pe străbunicul meu îl chema Miron.</p>
                  <p rend="justify">—  Ce vorbeşti?! rânji „Frunte îngustă”, apoi, bănuitor, sever: Eşti din Constanţa?</p>
                  <p rend="justify">—  Nu.</p>
                  <p rend="justify">—  Cum nu? Aici scrie Constanţa.</p>
                  <p rend="justify">—  Pe mama o cheamă Constanţa…</p>
                  <p rend="justify">—  Şi Iancu? Ce-i cu Iancu? Nu prea miroase bine Iancu…</p>
                  <p rend="justify">—  Miroase ca Avram Iancu…</p>
                  <p rend="justify">—  Eşti înfiptă.</p>
                  <p rend="justify">—  Sunt dezgustată.</p>
                  <p rend="justify">Descumpănit de semeţia mea, îmi arătă scaunul din faţa biroului.</p>
                  <p rend="justify">—  Şezi şi fă o declaraţie!</p>
                  <p rend="justify">—  Să scriu tot ce am văzut?</p>
                  <p rend="justify">Pe uşă intră altă cămaşă verde, împingând din spate o bătrânică uscată, cu părul alb şi ochii speriaţi, de un albastru aproape tot atât de pal ca obrazul. Nu ştiu ce fericite inspiraţie mi-a venit să-i strig necunoscutei: „Tanti Marie ce cauţi aici?” şi să mă duc spre ea prefăcându-mă că nu ştiu unde mă aflu: „Ce caută mătuşa mea aici? Voi ştiţi cine e mătuşa mea?” Şi, inspirată, am spus:</p>
                  <p rend="justify">—  Ştiţi cine e tatăl meu? Te rog, cheamă-l la telefon imediat pe avocatul Runcu.</p>
                  <p rend="justify">Văzând că ticălosul şovăie, am pomenit numele lui Andrei. Mi-era peste putinţă să adaug „e vărul meu”.</p>
                  <p rend="justify">—  E nepotul mătuşii…</p>
                  <p rend="justify">Se vede că „Frunte îngustă” auzise de Andrei, fiindcă se bâlbâi:</p>
                  <p rend="justify">—  O să verificăm toate astea, şi către buldog: Condu-le până la poartă.</p>
                  <p rend="justify">Mă văd alergând cu bătrânica de mână, în căutarea unui sergent, a unui om căruia să-i spun ce se petrece acolo, în casa din care scăpasem, când am auzit împuşcături. Femeia se clătină, gata să cadă. Un elev de liceu venea alergând din direcţia opusă.</p>
                  <p rend="justify">—  Ce s-a întâmplat?</p>
                  <p rend="justify">—  Legionarii trag în armată.</p>
                  <p rend="justify">—  Vrei să ne aduci o maşină? Te rog!</p>
                  <p rend="justify">—  Nu-i niciuna. Pompele de distribuţie au fost ocupate. Tramvaiele nu mai circulă.</p>
                  <p rend="justify">Bătrânica era agăţată ca un copil de braţul meu. Ca să-i dau curaj sau poate ca să nu-şi dea seama cât mi-e de frică, vorbeam cu ea, îi puneam întrebări.</p>
                  <p rend="justify">—  Am fost profesoară la şcoala de stenodactilografie. M-au concediat. Am citit în ziar că se caută o dactilografă pe strada Roma. Acolo…</p>
                  <p rend="justify">—  Şi unde locuiţi?</p>
                  <p rend="justify">—  Pe Dorobanţi. Am un fiu inginer. Fredi, Alfred. Bine că nu e aici… Mai departe n-am auzit. Iuţeam pasul, alergam, o trăgeam după mine.</p>
                  <p rend="justify">Casa în care locuia bătrâna Metzel, la etaj, deasupra unei ceasornicării, fusese, în absenţa ei, devastată. Firma Omega mai atârna de un colţ. Pe scara din curte care ducea la etaj, o pianină spartă cu toporul.</p>
                  <p rend="justify">—  A mea, şopti bătrânica… pianul meu, repeta consternată.</p>
                  <p rend="justify">Pe trepte curgea dulceaţa din borcanele sparte. Femeia privea în susul scării, ca spre paradisul pierdut. Fără să măi zăbovesc am luat-o de mână şi am dus-o cu mine.</p>
                  <p rend="justify">Locuiam pe atunci într-o mezanină. Ca să ajung în camera mea, treceam prin atelierul unei modiste. O casă cu şoareci. Pe Carolina Metzel am ţinut-o la mine până când, descoperind acest bloc în schele, ne-am mutat la ultimul etaj, în garsoniere alăturate.</p>
                  <p rend="justify">Ce căutam într-o cuşcă de sticlă, în care orice trecător putea să mă privească în voie? Geamurile camerei mele doar nu dădeau spre stradă, şi casa nu era de înălţimea unui om. Trecuse prin faţa mea femeia cu gâtul încolăcit de o vulpe roşie? Unde mai văzusem ochii aceia sticloşi? De ce sunau clopotele? N-aveam curaj să mă scol.</p>
                  <p rend="justify">Deasupra mea, peste plapumă, o pătură, un şal şi scurteica bătrânei Caţian. (Aşa suna testamentul: „Scurteica, cu blana ei cu tot, să fie a Mironicăi, al ei şi tabloul cu pricina şi casele vechi din Stupinei.”) Picioarele mi se propteau cu încredere pe rotunjimea unei sticle, pe care, deşi apa se răcise, nu mă înduram s-o înlătur, sau să depăşesc printr-o mişcare terenul cald. Orice schimbare însemna frig, singurătate şi iarnă…</p>
                  <p rend="justify">Oare femeia cu guler roşu de vulpe îmi apăruse în vis? Nu mă obseda cumva un manechin de ceară dintr-o vitrină cu paltoane şi blănuri, unde mă oprisem de curând? Printre fulgii de naftalină dinăuntru şi cei de zăpadă de afară, nu mă impresionaseră ochii acestei vulpi?</p>
                  <p rend="justify">Acum trecea prin faţa mea, înalt cât fereastra, un om cu o scară. Mi se părea că aş putea să mă urc pe ea până la cer.</p>
                  <p rend="justify">Deci nu visam. Poate că la fel trecuse cu câteva clipe înainte şi se oprise în uşa terasei femeia cu vulpe la gât. Sau poate mă obseda romanul lui Mary Webb, Vulpea…</p>
                  <p rend="justify">Clopotele sunau. E duminică sau a murit cineva?</p>
                  <p rend="justify">În zilele săptămânii, oamenii mişunau aici ca într-un stup de albine. Numai eu mă simţeam fără rost printre ei, ca un trântor. La început îmi închipuiam, dimpotrivă, că numai eu gândesc, că numai eu ştiu să adun amintiri, care, legate cap la cap, ar putea să facă înconjurul lumii. Ceilalţi se mişcă, intră şi ies, unul cu o scară, altul cu un ciocan, unul cu o găleată, altul cu o bidinea, totdeauna ocupaţi şi grăbiţi. Şi mi se părea că seamănă între ei, ca soldaţii într-o gară. Dar pe măsură ce mă apropiam şi stăteam de vorbă cu dânşii creştea fiecare pe propria lui socoteală, pe când eu scădeam până la locul modest ce mi se cuvenea. Căci, cu toate că fiecare venea din alt colţ de ţară şi ţinea în mână altă unealtă, mi-am dat seama că sunt legaţi între ei ca într-o orchestră bine închegată. Aveau acelaşi fel de a vedea viaţa, aceeaşi încredere în judecata lor, ca şi în braţele lor, aceeaşi omenie şi aceleaşi scăpărări de ură în privire, care-mi aminteau de Jacquot.</p>
                  <p rend="justify">Din pat, unde mai zăboveam, amorţită de frigul care năvălea prin fereastra deschisă, nu zăream decât balustrada terasei, ca un tiv alb, ca marginea unui câmp înzăpezit. Din blocul de peste drum apăreau smocuri de fier – legăturile de beton, care aşteptau, nu se mai ştie de când, să i se înnădească o clădire vecină. Dar, proiectate pe liniştea cerului şi împiedicându-mă să văd calcanul casei din care ţâşneau, firele acestea stranii, pudrate de ninsoare, pe care stăteau zgribulite o puzderie de ciori, păreau că duc la marginea lumii.</p>
                  <p rend="justify">O  sanie trasă de zeci de vulpi roşii aluneca pe un câmp de gheaţă. Focul unui apus de soare incendia orizontul. Ştefan, cu o şubă de eschimos, era lângă mine. Obrazul lui îngheţat mirosea a lavandă. Vulpile se desprindeau de sanie şi porneau care-ncotro… „Toboganul morţii”, şoptea Ştefan.</p>
                  <p rend="justify">Eu strigam: „Nu vreau să mor…”</p>
                  <p rend="justify">Capul vizitiului se răsuci spre noi, ca şi când ar fi fost înşurubat pe un arc. Era Andrei. Rânjea.</p>
                  <p rend="justify">„Jacquot, ajutor, ajutor!”</p>
                  <p rend="justify">Dar zeci de clopoţei, zurgălăii saniei, îmi acopereau glasul. Nu ştiu dacă m-au trezit clopotele bisericii de peste drum, sau bătăile în uşă. Într-o clipă, eram în picioare. În faţa mea, un omuleţ, îmbrăcat ca şi mine în trening, întreba:</p>
                  <p rend="justify">—  Unde e tata?</p>
                  <p rend="justify">Căciula îi alunecase până la vârful nasului: un fel de bob de fasole învineţit. I-am tras-o mai pe ceafă. Fruntea bombată ocupa jumătatea feţei, ochii luceau negri, rotunzi, obrajii ca nişte jumătăţi de măr roşu, gura ca un cerc mic. Cum nimerise la ultimul etaj acest omuleţ, cu şoşonii prea mari? Mă temeam că dacă-l las să plece n-am să ştiu dacă a făcut sau nu parte şi el din visul cu vulpile roşii.</p>
                  <p rend="justify">—  Cum te cheamă?</p>
                  <p rend="justify">—  Ion…</p>
                  <p rend="justify">—  Şi unde e tata, Ioane?</p>
                  <p rend="justify">—  Afară, cu scara…</p>
                  <p rend="justify">Trecuse deci pe terasă un om cu o scară. Atunci, poate şi femeia cu guler de vulpe se oprise în faţa ferestrei. I-am dat copilului mere şi nuci, provizii care nu-mi lipseau niciodată. M-am gândit că într-o zi o să fie cald, şi pe pereţi nu se vor mai prelinge broboane de apă, şi voi putea ţine fereastra închisă, şi caloriferul va dogorî. Nu-mi puteam închipui fericire mai mare. Îi voi cumpăra lui Ion un trening alb, şi cu ochii ăştia ca două bucăţi de cărbune va fi ca un adevărat omuleţ de zăpadă. Când l-am luat în braţe mi s-a părut greu ca păpuşile de cauciuc cu plumb, pe care oricum le-ai pune cad în picioare. L-am lăsat jos şi l-am privit atent, căutând să-mi închipui cum va fi „mare”. Ce vor deveni toate aceste segmente de cercuri? Cum vor arăta aceşti obraji proaspeţi când Ion se va rade?.</p>
                  <p rend="justify">—  Tata… strigă băiatul, fericit, şi o zbughi spre terasă.</p>
                  <p rend="justify">În faţa ferestrei apăruse omul cu scara. Era tâmplarul, care-mi făcuse dulapul şi rafturile din chicinetă.</p>
                  <p rend="justify">—  Am venit să-mi iau sculele, scara… Îl aştept pe inginer să-mi facă socoteala.</p>
                  <p rend="justify">I-am deschis uşa să intre. Şi-a luat băiatul de mână, dar părea atât de necăjit, că nu putea să zâmbească nici chiar copilului său.</p>
                  <p rend="justify">—  Am primit ordin de concentrare. Şi omul a repetat strângând buzele: Ordin! Nimeni nu te întreabă ce-i laşi femeii, cu ce o să-şi ţină copilul… Habar n-au. Mai întâi ordin de concentrare, pe urmă ordin să te duci să te căsăpească pe front. Şi chiar dacă te întorci – cine s-o mai întoarce – îţi lipseşte o mână, un picior, un ochi sau amândoi…</p>
                  <p rend="justify">Omul, ţinând scara cu o mână, îşi luă în braţul celălalt copilul, vrând parcă să se bucure că mai are două braţe, şi îmi dădu ziua bună.</p>
                  <p rend="justify">În fiecare zi îi venea altuia ordin de concentrare şi toţi erau la fel de îndârjiţi împotriva Generalului poreclit Câinele roşcovan. Cine punea la cale războiul? Cine-i trimitea în stepele Rusiei, să ucidă, să fie ucişi? De ce? De dragul cui şi în ce scop? Nu, n-are să fie război. Dacă ar fi adevărat că războiul bate la uşă, lumea nu s-ar duce la teatru, la cinema, la concerte… Nu s-ar transmite la radio Der heilige Dankgesang, acel quator de Beethoven, pe care îl analizează atât de frumos Huxley în Contrapunct. Dar şi în catedrale la Viena se cânta Missa solemnis, în timp ce mica Ines… De unde au ştiut, cu ani în urmă, Octav, Jacquot, Lisandra, că luptând pentru Spania îşi apărau contra fascismului propria lor ţară? Să fi fost Lis fata care schimbase în stradă pachetul cu mine? Câţi erau, care-şi puneau viaţa în primejdie pentru a opri tăvălugul? Ce a devenit Gian? „Azi a căzut Parisul, a fost ca şi când cel mai bun prieten mi-ar fi murit…” Abia acum înţelegeam până în adânc disperarea acestor cuvinte, revolta din scrisoarea lui. Aş fi vrut să ies în stradă, să mă încredinţez că Bucureştiul e liber. Când deodată pe terasă, în cadrul uşii, ca în decorul de iarnă al unui fotograf, apăru femeia cu guler de vulpe. Nasul, prea alb, părea de ceară. Ochii, dilataţi, negri, luceau nefiresc, şi un surâs agăţat de colţul buzelor vopsite stângaci încercau să anime un chip fără viaţă. De ce m-am gândit în prima clipă la sora lui Andrei, pe care n-o văzusem niciodată?</p>
                  <p rend="justify">—  Trebuie să urce cineva pe schele ca să te găsească, domnişoară Mirona?</p>
                  <p rend="justify">Era Madeleine.</p>
                  <p rend="justify">—  De un ceas trec de la o fereastră la alta, dintr-un apartament în altul. Se intră pe geam?</p>
                  <p rend="justify">I-am deschis uşa terasei şi am poftit-o înăuntru fără un cuvânt.</p>
                  <p rend="justify">—  Cum ai avut curajul să te muţi aici? E un moloz pe scări, o murdărie… Ascensorul nu funcţionează, probabil că apa nu curge…</p>
                  <p rend="justify">—  Am un acoperiş. Nu plouă în casă. Restul se aranjează, am spus.</p>
                  <p rend="justify">—  Dar de ce stai cu fereastra deschisă?</p>
                  <p rend="justify">—  Ca să se usuce pereţii.</p>
                  <p rend="justify">Madeleine îşi făcu cruce.</p>
                  <p rend="justify">—  Doamne fereşte! Recunosc că eşti originală. În sfârşit, iartă-mă. De ce să mă amestec? Şi ca să-mi explice prezenţa ei: Am auzit că sunt garsoniere de vânzare. Se uita curioasă de jur împrejur. Cât te-a costat?</p>
                  <p rend="justify">—  Stau cu chirie.</p>
                  <p rend="justify">—  Eu aş vrea să cumpăr ca să plasez nişte bani. Cam ce venit dă o cutiuţă ca asta? Nu ţi-a spus proprietarul? Ştiu că sunt o mulţime de taxe, totuşi e un plasament, şi chiriile urcă vertiginos.</p>
                  <p rend="justify">Umbla nestingherită de colo până colo, îmi cerea lămuriri. Se îngrăşase sau era îmbrăcată prea gros? Buzele subţiri formau o linie strâmbă. Pomeţii, vineţi din cauza frigului şi a pudrei prea albe, păreau de carton. Pe tâmple, spre urechi şi spre gât, pielea mai negricioasă părea neînsufleţită. Ochii, mari, negri, luceau fără viaţă, fiindcă nimic în jurul lor nu era viu. Poate doar gura, întinsă ca un arc, rea, trăia cu adevărat şi numai ea umaniza paradoxal acest manechin, care-şi sucea capul în toate direcţiile.</p>
                  <p rend="justify">Oare din întâmplare nimerise aici?</p>
                  <p rend="justify">—  Va să zică: un vestibul, odaia, chicineta şi baia. Un point c'est tout? 48</p>
                  <p rend="justify">Fulgii de zăpadă intrau liniştiţi pe fereastră. Pe masă: caiete, hârtii răvăşite. Alături un cufăr deschis, plin cu cărţi, plin de praf. Pe scaun, un maldăr de lucruri.</p>
                  <p rend="justify">—  Ce curaj să te muţi într-o asemenea casă! se mira Madeleine. Totuşi, în alte apartamente lucrul pare mai avansat.</p>
                  <p rend="justify">—  Aici s-a schimbat cada fiindcă cealaltă avea smalţul foarte uşor crăpat. Fiecare pătrat de faianţă a fost ciocănit, scos din tencuială. Cada cea nouă s-a nimerit mai mare, ţevile nu s-au mai potrivit. O zi întreagă am trăit în zgomot de ciocane, în moloz şi în praf. Bieţii oameni, parcă trăgeau la galere, aşa le curgea năduşeala pe faţă.</p>
                  <p rend="justify">—  De ei mi-e milă, dar de dumneata mi se rupe inima, surâse Madeleine. Şi privindu-mă drept în ochi: Aş vrea să stăm de vorbă…</p>
                  <p rend="justify">Deci prezenţa ei nu ţinea de întâmplare. Dar de unde îmi ştie adresa? Marta îmi făgăduise că nu va sufla un cuvânt.</p>
                  <p rend="justify">—  Nu pot să vă ofer nici măcar un scaun, doamnă.</p>
                  <p rend="justify">—  Nu-i nevoie să te deranjezi. Am să intru de-a dreptul în subiect. Ştiu că bărbatul meu… În sfârşit… De ce să ocolim adevărul? Ştefan te iubeşte… Aş vrea să ştiu dacă e reciproc.</p>
                  <p rend="justify">Am căutat să mă stăpânesc.</p>
                  <p rend="justify">—  Nu ştiu ce v-a spus soţul dumneavoastră, dar în ceea ce mă priveşte, nu am obiceiul să fac confidenţe.</p>
                  <p rend="justify">—  Stai, drăguţa mea. Ştefan mi-a vorbit de divorţ. Vreau să ştiu dacă sacrificiul meu ar fi îndreptăţit.</p>
                  <p rend="justify">Să-i fi dat totuşi Marta adresa mea? Şi de ce voia să divorţeze Ştefan? Din pricina cui? Nu ne mai văzusem de atunci.</p>
                  <p rend="justify">—  Trebuie să fie o neînţelegere, doamnă. Sunt sigură că nu din pricina mea…</p>
                  <p rend="justify">Figura ei se îmblânzi.</p>
                  <p rend="justify">—  Ştefan nu-mi ascunde nimic. Îi cunosc toate secretele. Meandrele sufleteşti… eu le zic „mendre”…</p>
                  <p rend="justify">Râdea forţat.</p>
                  <p rend="justify">—  Cu atât mai mult şi cu atât mai bine… Atunci, de ce vă frământaţi, doamnă?</p>
                  <p rend="justify">—  Este o deosebire. Celelalte femei se agaţă de el. Îl caută, îi telefonează, îi scriu, se ţin scai. Pe când dumneata fugi de el, te ascunzi, îi scapi printre degete. Poate e o tactică. Poate urmăreşti un mariaj?</p>
                  <p rend="justify">Nu ştiu de ce mi se părea că Madeleine repetă cuvintele Mizei, întocmai. Aceeaşi stridenţă, aceeaşi vulgaritate, acelaşi vocabular. Aş fi vrut s-o întreb dacă o cunoaşte pe sora lui Andrei, dacă sunt prietene, rude.</p>
                  <p rend="justify">—  De fapt, ai dreptate să vrei să te măriţi. Eşti tânără. Dar Ştefan are douăzeci de ani mai mult şi e însurat. Vezi, asta e o realitate. Mă întreb dacă fără mine – şi arătând verigheta – fără opreliştea asta, aceste aventuri i-ar mai face plăcere. Cu toate că nu mai e tânăr, are un suflet de adolescent. E ca un băiat pentru care ţigara are cu atât mai mult farmec cu cât e nevoit să fumeze în ascuns. În toate privinţele a rămas copilandru. Fuge de răspunderi. Ştefan nu e în stare să plătească un impozit, să dea o chitanţă, sa numere un rest de bani. Eu mă ocup de tot şi de toate. El trebuie să aibă linişte, să fie ocrotit. E bolnăvicios, ba, mai rău, ipohondru. Suferă de ficat, de stomac, răceşte uşor, se enervează de orice fleac. Şi dând ochii peste cap: E adevărat că ar trebui să mă piardă ca să-şi dea seama că fără mine nu e în stare să se descurce în viaţă.</p>
                  <p rend="justify">Mă privea drept în ochi, aştepta s-o contrazic. Apoi, sigură de ea:</p>
                  <p rend="justify">—  Totuşi, ştie că nu poate trăi fără mine. Dar aşa sunt bărbaţii. Se plictisesc uşor… Şi-şi închipuie că tot ce zboară se mănâncă…</p>
                  <p rend="justify">—  Sunt cu totul de părerea dumneavoastră, doamnă, şi tocmai de aceea nu ştiu cu ce pot să vă fiu de folos.</p>
                  <p rend="justify">—  Uite, am să fiu sinceră. Ştefan e de la o vreme foarte nervos, irascibil. Mai întâi legionarii… Şi confidenţial: Era pe lista neagră, închipuieşte-ţi, pentru un fleac… I-a trimis o telegramă de condoleanţe nevestei lui Armand. O politeţe. Dar, excesiv cum e, şi-a arătat indignarea. Nu ştiu cum au interceptat telegrama şi l-au pus pe lista neagră. Pe urmă, cutremurul. Conacul a fost avariat. Acum, ţăranii… În loc să-şi vadă de treabă, discută politică. Cică de ce să muncească pentru don' gheneral şi pentru Hecler”… Nici nu ştiu să-i pronunţe numele, sau nu vor, şireţii. Şi cu toate sunt la curent… Toate le ştiu… Că s-au trimis două unităţi de schiori, că la primăvară se trimit nu ştiu câte divizii. Dumnezeu ştie cine-i „şcoleşte”… Dar nu pentru asta am venit.</p>
                  <p rend="justify">Mă întrebam şi eu de ce a venit. Desigur, nu pentru a mă apropia de Ştefan, şi totuşi, fără voia ei, dându-mi răspuns la unele întrebări – explicaţii care pledau în favoarea lui – reuşise să-mi topească rezistenţa. Ştefan fusese pe „lista neagră”. La ţară nu stătea de plăcere, ci se ascundea. Nu era fericit. Se plictisea. Voia să divorţeze…</p>
                  <p rend="justify">—  Găsesc numele dumitale pe toate foile mototolite sau rupte şi aruncate la coş. Pe toate hârtiile pe care le uită pe birou. Şi dacă Ştefan a ajuns să vorbească de divorţ… sigur, un cuvânt aruncat la mânie, dar e prima dată când îl pronunţă. Domnişoară Mirona, uite, am venit să te rog…</p>
                  <p rend="justify">Ochii i se umeziră. Nu eram în stare s-o întreb, nici să bănuiesc ce-ar putea să mă roage. Mi-era cald, în sfârşit, atât de cald, că instinctiv am pus mâna pe calorifer.</p>
                  <p rend="justify">—  Funcţionează! am exclamat fericită.</p>
                  <p rend="justify">Madeleine n-a luat în seamă bucuria mea.</p>
                  <p rend="justify">—  Vino să stai câtăva vreme la ţară, la noi… Avem o casă mare, frumoasă, prieteni mulţi, interesanţi. Dumneata eşti scriitoare sau în sfârşit scrii o carte, ai nevoie de relaţii. N-are să-ţi lipsească nimic. Te rog. Am venit să te invit.</p>
                  <p rend="justify">Mi-am simţit dinţii strepeziţi.</p>
                  <p rend="justify">—  Nu-mi lipseşte nimic nici aici, doamnă. Am absolut tot ce-mi trebuie. Vă mulţumesc…</p>
                  <p rend="justify">O  ţinusem în picioare şi, probabil, cu voinţa încordată. Părea obosită. Şi înţelegea că nu-i nimic de făcut. Sau poate fusese o încercare. Poate era mai liniştită acum, şi-mi era chiar recunoscătoare.</p>
                  <p rend="justify">—  O rugăminte, spuse întinzându-mi mâna. N-aş vrea să ştie… Înţelegi, n-am fost aici, n-am stat de vorbă. Nu ne-am văzut.</p>
                  <p rend="justify">—  Nu aţi fost, doamnă, n-am stat de vorbă, nu ne-am văzut.</p>
                  <p rend="justify">Figura ei se îmblânzi.</p>
                  <p rend="justify">—  Îţi mulţumesc.</p>
                  <p rend="justify">Mi-a strâns mâna bărbăteşte ca un sportiv după un meci câştigat.</p>
                  <p rend="justify">—  Dacă vreodată ţi-aş putea fi de folos, domnişoară…</p>
                  <p rend="justify">—  Mulţumesc, doamnă. Nu cred că mi-aţi putea fi de folos.</p>
                  <p rend="justify">Am condus-o până la uşă fără alt cuvânt.</p>
                  <p rend="justify">Caut printre hârtii o completare, un comentariu la această întâlnire bizară, dar nu găsesc nici un rând. Nu mi-a rămas decât dezgustul, de parcă aş fi găsit un fir de păr în mâncare, sila pe care am avut-o auzind prin uşa de sticlă discuţia dintre coana Valeriţa şi Miza. Nu ştiu de ce îi împrumutam surorii lui Andrei înfăţişarea Madeleinei. Oricum, cred că le voi contopi într-un singur personaj, aşa cum Fany va completa, poate, şubreda existenţă a Fanei.</p>
                  <p rend="justify">Mai curios mi se pare că nu găsesc decât foarte sumar notată întâlnirea mea cu Ştefan în primul an de război. În schimb, e minuţios descrisă întâlnirea mea cu războiul.</p>
               </div>
               <div type="div3" rend="P6">
                  <head>CAPITOLUL XIII</head>
                  <p rend="justify">SCRISORI DE DRAGOSTE.</p>
                  <p rend="justify">Mă înapoiam de la o lecţie din cartierul Cotroceni, când dintr-o camionetă a Crucii Roşii cobora o doamnă cu văl fumuriu. Voalul, fluturând, răspândea miros de Arpčge. Doamna strângea ochii, ca să fie mai sigură că ne cunoaştem, că nu se înşală.</p>
                  <p rend="justify">—  Mirona!</p>
                  <p rend="justify">—  Mamă!</p>
                  <p rend="justify">Strigătul meu ne surprinse deopotrivă. Venea de departe, din primii ani ai copilăriei, şi era poate încărcat de aceeaşi instinctivă emoţie.</p>
                  <p rend="justify">—  Mirona! a repetat, stăpânindu-şi cu greu mirarea, sau poate îngrijorarea.</p>
                  <p rend="justify">N-am ştiut ce să mai spun. La fel ca în copilărie, când regăseam o jucărie pierdută, încercam – după prima mişcare de bucurie – o dezamăgire; mi se părea mai puţin frumoasă, mai puţin arătoasă decât o păstrase închipuirea mea. Frumoasa Tanţi parcă se mai micşorase, se mai uscase. Se împiedica în tocurile prea înalte şi gâfâia de parcă ar fi urcat o scară. Cochetă, simţi nevoia să se scuze:</p>
                  <p rend="justify">—  Am avut o gripă urâtă şi o gastrită… Şi ca să n-o mai privesc atât de atentă – sau ca să se laude – îmi arăta clădirea din faţă: Lucrez, aici, la 303. Au început să sosească marii mutilaţi. Vrei să vizitezi spitalul? Fostul manej regal… Hai, vino cu mine! Să vezi ce frumos e! O minune!</p>
                  <p rend="justify">Poarta masivă, de fier minuţios lucrat, îmi stârni o vie curiozitate. Dar mai ales dorinţa de a afla dacă am primit scrisori, dacă am fost căutată, m-a făcut s-o urmez.</p>
                  <p rend="justify">—  E foarte interesant, ai să vezi. Tu arăţi bine, Mirona…</p>
                  <p rend="justify">Mă examina, de la femeie la femeie, şi privirea ei, de obicei inexpresivă, era plină de întrebări pe care nu se încumeta să le pună. De aceea tot repeta că trebuie să vizitez spitalul.</p>
                  <p rend="justify">—  E superb, ai să vezi… Uite-o şi pe Irina. Ai noroc. E o fată deşteaptă. Singurul ei cusur e că se plimbă de colo-colo… Când o prinzi e în curte, la poartă… Irina!</p>
                  <p rend="justify">O  fată cu halat scrobit, alb ca zăpada, se apropie fără grabă.</p>
                  <p rend="justify">—  Irino, uite, te rog s-o conduci peste tot. Şi evitând să spună „fata mea”, continuă: E poetă, scriitoare, pianistă… Te rog, Irina, să-i arăţi pe îndelete spitalul. Eu sunt foarte ocupată acum… Să treci neapărat să mă vezi, Mirona.</p>
                  <p rend="justify">Irina avea faţa lată, lăptoasă, ochii cenuşii, privirea serioasă. Umbla apăsat şi vorbea cu nepăsarea unui ghid:</p>
                  <p rend="justify">—  Vedeţi clădirea mare, cu terasă? Acolo asista familia regală la exhibiţiile de călărie…</p>
                  <p rend="justify">Holul în care am intrat era împodobit cu sculpturi în lemn, scene de călărie. Risipa de lumină (de neon), risipa de marmură şi mozaic m-au uluit.</p>
                  <p rend="justify">—  Aici era camera în care se dezbrăca Vodă… Aici baia, îmi explica sora.</p>
                  <p rend="justify">—  A fost într-adevăr un manej?</p>
                  <p rend="justify">—  Da, cu patru cai… Asta e baia…</p>
                  <p rend="justify">—  Pentru cai?</p>
                  <p rend="justify">—  Nu, pentru Vodă…</p>
                  <p rend="justify">Era o cameră albastră, cu un bazin în care apa părea albastră şi făcea valuri spumoase. De acolo, ieşind pe terasă, am trecut într-o altă clădire.</p>
                  <p rend="justify">—  Aici e manejul închis.</p>
                  <p rend="justify">Tavanul era boltit. De-a lungul pereţilor – scene de călărie, lucrate în mozaic negru şi auriu. Pe stânga şi pe dreapta, oglinzi.</p>
                  <p rend="justify">—  Alergările cailor se vedeau repetate în oglinzi, îmi explica rece, vădit plictisită. Caii veneau din fund, prin două intrări. Fiecare din cei patru cai avea boxa lui de fier forjat, cu alămuri, care se lustruiau zilnic. Vedeţi drumul pe care veneau? E din pişcoturi de gresie.</p>
                  <p rend="justify">Scările care se vedeau împrejur erau toate de marmură lustruită, albă de-ţi lua ochii. Clădirea era legată prin două arcade prinse de alte arcade, care ajungeau până la cele două turnuri.</p>
                  <p rend="justify">—  La parter, vedeţi în stânga şi în dreapta, erau garajele pentru maşini. Uşile sunt din stejar masiv, legate cu balamale de fier forjat. Clanţele sunt lucrate minuţios…</p>
                  <p rend="justify">Vorbea repede, inexpresiv ca un ghid de profesie. Urcând pe altă scară, am ajuns din nou la etaj. Terase lungi cu arcade, săli largi pentru scrimă şi gimnastică şi alte săli vaste, toate în marmură.</p>
                  <p rend="justify">—  Deasupra grajdurilor sunt dulapuri de stejar în pereţi, pentru hamuri şi ustensilele cailor.</p>
                  <p rend="justify">—  Şi acolo?</p>
                  <p rend="justify">—  În corpul din dreapta şi din stânga erau băile. Tot felul de băi. Dacă mai vreţi să vedeţi…</p>
                  <p rend="justify">—  Da, aş vrea să văd tot…</p>
                  <p rend="justify">Am umblat şi am tot umblat, până ce am intrat într-o curte mare, pardosită cu gresie de un galben-ruginiu, în mijlocul căreia, într-un mic bazin, jucau jerbele de apă ale unei fântâni arteziene. În fundul acestei curţi, care avea o poartă spre cheiul Dâmboviţei, se afla o clădire cu trei etaje, în care am intrat pe uşi scunde şi am urcat pe trepte de marmură, deşi exista ascensor. Pe două piedestale, vase imense cu flori; la mijloc, o uşă înaltă, ca o broderie de fier. Pe acolo am trecut într-un mic hol, apoi într-un birou. Pereţii, până la jumătate, erau îmbrăcaţi în sculpturi, reprezentând scene de călărie, iar mai sus, până în tavan, rafturi de bibliotecă.</p>
                  <p rend="justify">—  Citeau caii? am întrebat.</p>
                  <p rend="justify">—  Nu citea nimeni.</p>
                  <p rend="justify">Biroul propriu-zis era aşezat pe o estradă. În spatele ei, o scară interioară, de stejar, dădea într-o lojă.</p>
                  <p rend="justify">—  Spectacolele erau pentru cai?</p>
                  <p rend="justify">—  Nu, pentru familia regală.</p>
                  <p rend="justify">Clanţele de bronz sculptat străluceau ca aurul în soare. Aş fi vrut să mă opresc, să privesc totul pe îndelete, dar, plictisită, sora Irina trecea mai departe. Din mijlocul holului, între biroul din stânga şi cel din dreapta, uşa dădea în sala de festivităţi. Pardosită în marmură, ca un joc de şah, împrejmuită de marmură verde de Carrara, tot peretele lateral al sălii de spectacol, care forma şi spatele clădirii, era în geamuri, de sus până jos. În stânga, scena; alături, o uşă prin care am coborât iar, de data asta într-o hrubă în semicerc, cu mese şi bănci de stejar masiv. Aşezat între arcade, în semicercul hrubei era bufetul şi un spălător electric. În rând cu bufetul, o uşă pe unde am intrat într-un subsol. Aici, îngropate în ziduri, bucătăria, frigiderul.</p>
                  <p rend="justify">—  Vedeţi, bucătăria are acoperişul de sticlă, aşa ca aburii să meargă spre ventilatoare, îmi explica sora. Două autoclave mari, cuptoarele de prăjituri, sunt săpate în pereţi.</p>
                  <p rend="justify">Căutam să înţeleg ce fel de manej a fost aici şi unde e spitalul, unde sunt mutilaţii…</p>
                  <p rend="justify">Pe dreapta, din fundul sălii de spectacol, printr-o arcadă susţinută de două coloane, am intrat într-o sală goală, proaspăt renovată, albă.</p>
                  <p rend="justify">—  Aici va fi capela. Şi, fiindcă i s-a părut că nu înţeleg, a strigat ca unui surd: Aici or să se roage răniţi…</p>
                  <p rend="justify">—  Crezi că dacă or să se roage or să-şi recapete picioarele, braţele, ochii?</p>
                  <p rend="justify">Dar fata urmă ca şi când n-ar fi băgat de seamă indignarea mea:</p>
                  <p rend="justify">—  De aici, cei cu picioare vor putea coborî pe o scară în subsol, în sala băilor. Iar ceilalţi vor fi duşi pe o targă pentru a fi repartizaţi la pavilioane, după felul infirmităţii lor.</p>
                  <p rend="justify">Mă irita peste măsură tonul indiferent cu care făcea această împărţire între cei cu picioare şi cei fără. M-am oprit şi am privit-o în faţă, cerându-i parcă socoteală. Dar, la rândul ei, m-a înfruntat cu un zâmbet, care parcă spunea: „Ce-i domnişoară, ce nu-ţi convine?” Apoi zâmbetul, uşor batjocoritor, se şterse şi, cu vocea albă a ghidului care repetă de mai multe ori pe zi aceeaşi lecţie, continuă:</p>
                  <p rend="justify">—  Deasupra, la primele două etaje, sunt garsonierele, unde locuiau funcţionarii.</p>
                  <p rend="justify">—  Atâţia funcţionari pentru patru cai?</p>
                  <p rend="justify">—  Da, atâţia…</p>
                  <p rend="justify">Şi după o clipă începu să înşire:</p>
                  <p rend="justify">—  Camerele au terasă, sunt pardosite cu plută, tapiseria e de mătase verde, mobila Fichet, metal verde, dulapurile în pereţi… Acum vor locui aici medicii interni. Vreţi să le vizitaţi?</p>
                  <p rend="justify">—  Nu îmi ajunge.</p>
                  <p rend="justify">—  Atunci, poate vă interesează etajul trei?</p>
                  <p rend="justify">Desluşind nuanţa de ironie a întrebării ei, n-am mai regretat tonul meu răstit:</p>
                  <p rend="justify">—  Şi ce mai e acolo?</p>
                  <p rend="justify">—  La etajul trei? Săli de lectură şi muzică pentru răniţi. Bineînţeles, dacă n-ar fi mutilaţi, cei pe care-i avem acum ar putea face scrimă şi alte sporturi… căci sălile sunt amenajate anume…</p>
                  <p rend="justify">—  Anume pentru ce? Altădată au fost pentru cai toate minunile astea, acum sunt pentru mutilaţi? Parcă aşa am înţeles…</p>
                  <p rend="justify">—  Nu, au fost pentru funcţionarii palatului. Acum ar putea fi pentru răniţi…</p>
                  <p rend="justify">Am înţeles că-mi vorbeşte cu duhul blândeţii ca să mă scoată din sărite. Altminteri, nu puteam descifra pe figura ei lată, bălaie, ce gândeşte despre toate astea. Ce ascundea fetişcana asta zdravănă, care calcă pe picioarele ei scurte cu siguranţa unui căluţ de munte şi-şi ia în serios rolul de ghid?. De unde vine această blazare la o fată care nu părea să aibă mult peste douăzeci de ani?</p>
                  <p rend="justify">—  Eu tot nu văd spitalul, răniţii…</p>
                  <p rend="justify">—  O să-i vedeţi.</p>
                  <p rend="justify">Ne aflam din nou în curtea cea mare.</p>
                  <p rend="justify">—  În spatele acestei clădiri e o linie ferată; în faţa ei, o magazie cu patru etaje din beton armat. Vedeţi? Macaraua urcă cinci sute de tone. Magazia e pe un peron cu scară în dreapta şi în stânga. În rondo, acolo, încă patru clădiri.</p>
                  <p rend="justify">Îi turuia gura, şi picioarele ei solide aveau spor.</p>
                  <p rend="justify">—  Apartamentul regal nu va putea fi întrebuinţat în folosul spitalului, fiindcă mobila e lucrată în interior. Masa din sufragerie şi scaunele sunt din lemn de trandafir cu incrustaţii de lămâi şi portocal.</p>
                  <p rend="justify">Treceam din nou pe culoare, urcam pe scări. Fata explica neobosită.</p>
                  <p rend="justify">—  Aici, dormitorul familiei regale. Din budoar pornesc două scări: una în subsol, alta în turn… Cea dinspre turn e din marmură albă, şi turnul e amenajat în stil olandez. Cea mare, din cărămidă roşie, cu rama de fier forjat, ajunge într-un mic apartament în subsolul clădirii. Totul e în cărămidă roşie şi în arcade. Ce doriţi să mai vedeţi?</p>
                  <p rend="justify">O  urmam peste tot, pe cât de iritată, pe atât de curioasă.</p>
                  <p rend="justify">—  Vedeţi, fiecare banchetă e de fapt o ladă, în care se ţine aşternutul. În spatele lor e câte un geam fals, care nu dă în afară, cum aţi putea crede. Sunt vitralii în formă de ogive, prin care se obţine lumina de lună, de stele, de soare…</p>
                  <p rend="justify">M-am oprit iar şi am privit-o în ochi, drept, adânc.</p>
                  <p rend="justify">—  Şi pentru ce au nevoie răniţii de toate minunăţiile astea? Sau, mai bine zis, mutilaţii? Credeţi că pentru cei ce şi-au pierdut vederea se vor găsi vitralii care să le redea lumina de lună, de stele, de soare?</p>
                  <p rend="justify">—  Mie mi s-a cerut să vă arăt palatul…</p>
                  <p rend="justify">—  Da, am vrut să văd cum poate un manej să fie transformat într-un spital de răniţi. Şi cum s-a îndurat palatul să sacrifice pentru răniţi, pentru trupurile lor mutilate pentru tinereţea lor retezată, casa a patru cai?! Îmi simţeam faţa încălzită, lacrimile mă înecau şi-mi era ciudă că fata mă priveşte atentă şi rece. Nu pricep!</p>
                  <p rend="justify">—  E mai bine că nu pricepeţi, mi-a spus cu voce scăzută, mai blândă. E o bătaie de joc… O debandadă, un haos… În labirintul ăsta de culoare şi uşi intră, fără să dea socoteală, doamnele din lumea mare, eu halate plisate ţi parfumate cu Arpčge, ţi ies, tot fără socoteală, pături, saltele, lenjerie de pat şi de corp, instrumente chirurgicale, veselă… Nici un inventar. Desigur că pe vremea celor patru cai exista un inventar, o evidenţă a bunurilor, o socoteală… Sosirea răniţilor e aşteptată ca un spectacol. Parcă stăm şi aşteptăm să intre faimoşii cai în manej… Doamnele ciripesc o franţuzească împestriţată cu înjurături neaoşe româneşti, şi doctorii închid ochii ca să nu vadă jaful…</p>
                  <p rend="justify">—  Şi dumneata nu spui nimic?</p>
                  <p rend="justify">—  La început deschideam ochii mari. Pe urmă am deschis gura mare. N-a lipsit mult să mă dea afară. Eu sunt aici singura soră de meserie. Ar trebui să se angajeze surori de meserie. Ele să răspundă, ele să îngrijească de bolnavi, aşa cum au învăţat, cum scrie la carte, şi să răspundă de inventar. Surori salariate, înţelegi dumneata? Nu cucoanele astea, care habar n-au… Când am spus asta, doamnele s-au revoltat atât de tare, încât au uitat să vorbească franţuzeşte şi au început să înjure ca la uşa cortului: „Dar cine e dumneaei?. Cine e obraznica asta?. O soră de meserie… Irina? Irina îşi permite să aibă păreri?” Noroc că medicul chirurg mi-a luat apărarea şi a spus că fără mine nu operează, că sunt mâna lui dreaptă.</p>
                  <p rend="justify">Am făcut câţiva paşi alături în tăcere, apoi Irina m-a întrebat:</p>
                  <p rend="justify">—  Cântaţi la pian?</p>
                  <p rend="justify">Mi s-a părut că nu aud bine.</p>
                  <p rend="justify">—  Am un rănit, care ar vrea… i-am promis… îmi cere… cred că i-ar face bine. Vreţi să-l cunoaşteţi? E sculptor. A fost sculptor. Chiar în tranşee sculpta… O sculpta pe logodnica lui. Până s-a produs explozia. Acum îmi cere pământ, vrea s-o modeleze. Ţine morţiş să ştiu şi eu cum arăta logodnica lui. Mă asigură că poate să-i facă chipul din miez de pâine… Să-i aduc miez de pâine sau o bucată de lemn şi un cuţit. Repetă până oboseşte: „O bucată de lemn şi un cuţit…” Prima sculptură a făcut-o din lemn. Avea cinci ani când a sculptat-o pe maică-sa. Azi nu ştiu ce l-a apucat că vrea să cânte la pian. Înţelegeţi? La pian… E orb… N-are braţe…</p>
                  <p rend="justify">M-am simţit acoperită de o năduşeală rece.</p>
                  <p rend="justify">—  Te rog, taci!</p>
                  <p rend="justify">Şi totuşi, o urmam şi mă pregăteam să văd cu ochii mei un sculptor fără ochi, fără braţe… Când am intrat în camera lui a strigat ca un nebun:</p>
                  <p rend="justify">—  Cu cine eşti, Irina? Ţi-am spus că nu vreau să văd pe nimeni… Pe nimeni! Nimeni! Ai înţeles?</p>
                  <p rend="justify">—  Dar nu-i nimeni, Mihăiţă. E o soră, ca şi mine. O să facem de gardă cu schimbul. Ştie să cânte la pian… Nu ţi-am făgăduit că am să caut pe cineva care să-ţi cânte la pian? N-ai zis că vrei să auzi?</p>
                  <p rend="justify">Capul brun cu părul ondulat căzu greu pe pernele albe.</p>
                  <p rend="justify">Apoi se ridică brusc.</p>
                  <p rend="justify">—  Să nu ştie nimeni că sunt aici. Dacă vine mama… Dacă vine Florica… Nu cumva… Mi-ai promis, Irina! Mi-ai jurat! Hai, ia-mă de aici, du-mă undeva, ascunde-mă!</p>
                  <p rend="justify">—  Dar şi tu mi-ai promis mie ceva, Mihăiţă.</p>
                  <p rend="justify">—  Bine. Am să fiu liniştit.</p>
                  <p rend="justify">Şi capul obosit se sprijini iar în perne.</p>
                  <p rend="justify">Irina se apropie de el şi-i mângâie părul.</p>
                  <p rend="justify">—  Te ducem în sala de spectacol. E acolo un pian. Acum are cine să-ţi cânte.</p>
                  <p rend="justify">Dar mutilatul se ridică îndreptându-şi iar spatele.</p>
                  <p rend="justify">—  Ţipă cineva. Cine ţipă?</p>
                  <p rend="justify">—  Stai, să mă duc să văd… Aşteaptă-mă…</p>
                  <p rend="justify">—  Să aştept? izbucni în râs. Ce să mai aştept, Irina? Spune-mi tu, ce să mai aştept? Mai am ce să aştept?</p>
                  <p rend="justify">—  Să-ţi cânte la pian sora.</p>
                  <p rend="justify">—  Da, am şoptit, am să-ţi cânt… Ce-ţi place?</p>
                  <p rend="justify">—  Mozart, şoptiră buzele albe, şi capul obosit căzu iar pe pernă; faţa era palidă, slabă, nespus de frumoasă.</p>
                  <p rend="justify">Irina îmi făcu semn s-o urmez.</p>
                  <p rend="justify">—  În salonul de alături e un ofiţer de marină. A avut un şoc. Are douăzeci şi trei de ani, a albit într-o noapte.</p>
                  <p rend="justify">—  Altminteri?</p>
                  <p rend="justify">—  Nu înţeleg.</p>
                  <p rend="justify">—  Ai spus că-i rănit…</p>
                  <p rend="justify">—  Nu e rănit, e mutilat… mutilat sufleteşte. Nervii îi sunt harcea-parcea… I s-a dat într-una morfină. A devenit morfinoman.</p>
                  <p rend="justify">Tânărul nu se sinchisea de prezenţa mea. Striga cât îl ţinea gura:</p>
                  <p rend="justify">—  Irina, unde-ai fost până acum? De ce nu mi-ai adus? Hai, adu-mi!. Vreau!. Trebuie!.</p>
                  <p rend="justify">Părul alb părea o perucă; atât de copilăroasă era faţa, atât de curaţi ochii albaştri…</p>
                  <p rend="justify">—  Tocmai că nu trebuie! răspunse hotărât Irina.</p>
                  <p rend="justify">Tânărul, furibund, se sculă şi se năpusti spre ea. Eram gata să intervin, s-o apăr, dar ea, cât ai clipi, îi trase o palmă zdravănă. Am rămas încremenită. El o privea la fel de aiurit, de încremenit ca şi mine. Şi atunci, fata, cu un calm pe care n-aş putea să-l descriu, şi, ca şi când nu s-ar fi întâmplat nimic, îi luă mâna.</p>
                  <p rend="justify">—  Radule, am o mare rugăminte: hai cu noi în sala de muzică. Hai să ne cânţi la pian. Mihăiţă – ţi-am vorbit despre el – aşteaptă pe cineva să-i cânte. De aia am zăbovit până acum. Am căutat pe cineva să-i cânte la pian şi n-am găsit. Îţi poţi închipui ce înseamnă să nu ai ochi, să nu ai mâini şi să fii sculptor? Muzica i-ar face bine, l-ar linişti. Îi place Mozart.</p>
                  <p rend="justify">M-am uitat la Irina. Sângele îi pierise de tot din obraji. Ochii ei reci, cenuşii, erau înlăcrimaţi.</p>
                  <p rend="justify">—  Hai, vino să-i cânţi, Radule! Cunoşti vreo bucată de Mozart?</p>
                  <p rend="justify">—  Vin dacă-mi faci injecţia. Altminteri, ştii că nu pot. Am dureri groaznice… Ţi-e milă numai de el. Dar eu?</p>
                  <p rend="justify">—  Ştiu, dar nu e încă ora.</p>
                  <p rend="justify">—  Ba este.</p>
                  <p rend="justify">—  Atunci, aşteaptă o clipă. Mă duc să aduc…</p>
                  <p rend="justify">Până nu i-a făcut injecţia (am aflat apoi că era apă distilată), nici nu m-a văzut. Dar după ce s-a liniştit, mi-a povestit că era student la Medicină. A avut nenorocul să se nască la Constanţa. Şcoala militară a făcut-o la marină, războiul – pe un submarin.</p>
                  <p rend="justify">—  Să nu mai văd marea! repeta furios. Nu mai vreau, nu mai vreau s-o văd… Niciodată…</p>
                  <p rend="justify">Dar Irina, prefăcându-se că nu bagă de seamă că ţipă, îi vorbea în şoaptă:</p>
                  <p rend="justify">—  Ce-ai să cânţi? Îi place Mozart. Şi arătând spre uşa mutilatului: Logodnicei lui îi plăcea Tartina cu unt.</p>
                  <p rend="justify">—  Ei, drăcia-dracului! Cine n-a avut o logodnică? Cui nu i-a plăcut Mozart? Dar a venit războiul. Auzi, Irina, războiul! Nu mie trebuie să-mi tragi palme… Tu ştii cine merită palme… Să vie aici domnul mareşal. Ei, dar palme ar fi prea puţin. O să vie socoteala cea mare. Ce îmi tot faci semne să tac? Ţip!. Şi am să ţip şi mai tare… Şi acum lasă-mă, lăsaţi-mă! Duceţi-vă dracului! Te rog, Irina, mai fă-mi o injecţie…</p>
                  <p rend="justify">Am plecat de acolo strivită. Irina i-a mai făcut o injecţie (tot cu apă distilată). Eu i-am cântat sculptorului Tartina cu unt. A ascultat la început cu plăcere, apoi a strigat:</p>
                  <p rend="justify">—  Destul! E prea veselă.</p>
                  <p rend="justify">—  Atunci, altceva…</p>
                  <p rend="justify">—  Nu, îmi ajunge!</p>
                  <p rend="justify">Când m-a condus la poartă, i-am strâns mâna Irinei fără să pot rosti un cuvânt. Îi eram recunoscătoare pentru sobrietatea atitudinii. Credeam că se făcuse o apropiere intre noi, că am putea fi prietene.</p>
                  <p rend="justify">—  Aş vrea, când vei avea o zi liberă, să ne vedem. Să vii la mine, Irina…</p>
                  <p rend="justify">Ca şi când nu m-ar fi auzit, distrată, m-a întrebat convenţional:</p>
                  <p rend="justify">—  Să vă conduc la Doamna Runcu? Parcă a spus să treceţi neapărat…</p>
                  <p rend="justify">—  Nu e nevoie. Am întâlnit-o cu totul din întâmplare… Nu mai am nici o legătură cu familia mea… Eu locuiesc pe lângă Cişmigiu…</p>
                  <p rend="justify">Am vrut să-i dau adresa.</p>
                  <p rend="justify">—  N-am timp… Dar dumneata, dacă vrei să mai vii…</p>
                  <p rend="justify">—  Nu, nu vreau să creadă mama că am nevoie de ceva, că o caut… Şi apoi… Cât am văzut, îmi ajunge…</p>
                  <p rend="justify">—  Înţeleg… Da înţeleg… am simţit că o preocupă altceva, că vrea să scape de mine.</p>
                  <p rend="justify">În faţa porţii se oprise un camion. Irina nici n-a băgat de seamă că i-am întins mâna. Şoferul, gata să coboare, s-a răzgândit şi, brusc, s-a urcat înapoi, în timp ce sora, devenind deosebit de comunicativă şi uitând că n-are timp şi că nu-mi ştie adresa, a zâmbit pentru prima oară… dar ca o actriţă fără talent.</p>
                  <p rend="justify">—  Bine… Am să vin… Am să vin neapărat.</p>
                  <p rend="justify">Despre întâlnirea mea cu Ştefan, o singură pagină, în acelaşi caiet.</p>
                  <p rend="justify">Abia mă sculasem când a intrat bătrâna Metzel, speriată, cum e de obicei, şi transmiţându-mi o stare de panică.</p>
                  <p rend="justify">—  E jos o căruţă cu cartofi, toată lumea cumpără. Sunt frumoşi, buni, săpunari. Să luăm şi noi.</p>
                  <p rend="justify">Am coborât, în pantalonii de trening, cu puloverul vechi, decolorat, pe care pe vremuri îl purtam la patinaj.</p>
                  <p rend="justify">Aşteptând rândul lângă căruţă, bătrâna Metzel îmi arunca, priviri care spuneau: „Pantalonii parc-ar fi nişte şalvari… Cât despre pulover, parcă l-ai luat de la pescari”. „Nu se uită nimeni la mine, sunt prea frumoşi cartofii”, îi răspundeam în gând, şi aşteptam deoparte, lipită de zid, în timp ce lumea se înghesuia în jurul căruţei.</p>
                  <p rend="justify">Ploua mărunt, persistent. O maşină, încercând să vireze brusc, a derapat şi, întorcându-se aproape cu o sută optzeci de grade, s-a oprit în faţa mea. Ştefan, în uniformă de ofiţer, întinerit şi parcă mai înalt, a coborât şi m-a luat în braţe, fără a se sinchisi de lumea de pe stradă.</p>
                  <p rend="justify">—  Mirona, dragule drag… La tine veneam. Trebuia să-mi iau rămas bun… Plec pe front. Nu puteam să plec fără să te văd. Dacă ai şti cât te-am căutat, cât am umblat, cât am întrebat, cât am pândit… Marta mi-a spus că locuieşti peste drum de Cişmigiu, pe strada asta. Mi-a dat un număr greşit… Va să zică, aici te ascunzi, Fata fetelor?! De câte ori am dat târcoale acestui bloc! Mirona, dragule drag, ce faci?</p>
                  <p rend="justify">—  Cumpăr cartofi.</p>
                  <p rend="justify">M-a sărutat fără să se sinchisească de lume.</p>
                  <p rend="justify">—  Dragostea mea! Trebuie să trec pe la Statul-Major; e aici, la doi paşi.</p>
                  <p rend="justify">—  Pleci pe front?</p>
                  <p rend="justify">—  Mă trimite Ministerul Sănătăţii. N-am putut să scap. Dar sper să găsesc un mijloc să mă întorc cât mai curând. Şi atunci nu ne mai despărţim… Niciodată.</p>
                  <p rend="justify">Sunt câteva nopţi de când recitesc scrisorile lui şi caut să înţeleg de ce am confundat forţa lor de seducţie cu o mare iubire.</p>
                  <p rend="justify">Credeam că numai războiul mă desparte de Ştefan, şi pe lângă această sabie a lui Damocles, care atârna asupra capetelor noastre, existenţa Madeleinei pălea. Când, după un an, Ştefan s-a înapoiat de pe front şi s-a instalat la ţară, iubirea noastră, s-a hrănit din rare şi greu realizabile întâlniri, dar mai ales din scrisori. În fiecare zi un plic. Uneori două. Scrisori lungi sau câteva rânduri pe o filă de blocnotes, şi mai ales abuz de citate. Uneori nu mai găseam deloc cuvintele lui, dar chemarea, care se repeta, era cu atât mai tulburătoare. Fără dată, indicând numai ziua şi evitând să-mi pronunţe numele, simţeam peste umărul lui privirea de care se temea, în preajma lui – prezenţa care îl stingherea. Nu îndrăznea să-i spuie pe nume – Madeleine. Dar asta nu-l împiedica să mă cheme. Prin câteva fraze, un vers sau un citat, reuşea să-mi transmită climatul dragostei de care eram însetată, filtrul care mă despărţea de război, mă izola de realităţi şi de viaţă. Nu mi-e uşor să aleg din aceste sute de foi, cu scrisul mărunt, nervos, aproape ilizibil. Dar poate că ele vor izbuti să explice, să scuze călătoria pe care aveam s-o fac şi pe care o găsesc descrisă în multe foi de caiet.</p>
                  <p rend="justify">Luni.</p>
                  <p rend="justify">Am lăsat aparatul de radio deschis. O violină îşi împleteşte vibraţiile grave cu notele flautului. Mă las dus, obosit, fără rezistenţă. Ţi-am dat astăzi de dimineaţă, din gară, un telefon: Ţi-am spus că te iubesc, am repetat pierdut: te iubesc… şi am închis. Am avut impresia că am închis o poartă definitiv, că am rămas afară zburătăcit fără rost. M-am îndepărtat apoi abătut către vagonul care mă ducea departe de tine, acolo unde va trebui să aştept încă o lună. Îmi veneau în gând, cu amănunte, întâlnirile noastre. Timp de şase ore te-am revăzut, am retrăit tot ce se petrecuse între noi, fermecat şi îndurerat, fericit totuşi, fericit. Voi avea în urmă amintirea acelor clipe, colţul de lume unde am trăit cele mai mari bucurii. Şi îngrijorarea înfrigurată a aşteptării, în faţă.</p>
                  <p rend="justify">Acum ritmul muzical îşi împleteşte jocul în stacate, cu reveniri şi prelungiri şi pauze. S-a terminat Concertul pentru flaut şi violină de Johann Sebastian Bach… Cât de mult regret că nu l-am ascultat împreună – se amestecă atât de intim cu gândul la imaginea ta!</p>
                  <p rend="justify">Iartă-mă, sunt obosit. Dar nu vreau să termin ziua fără a-ţi trimite gândul meu. Te iubesc mai mult acum. Mă întreb cum am putut să te iubesc altădată fragmentar, incomplet. Te cunoşteam în parte, te intuiam în rest, dar acum de fiecare dată te descopăr. Frânturi de imagini îmi vin în minte învălmăşite, mă răvăşesc. De data asta, o uvertură de Weber vine pe unde. Cel puţin aşa cred. Pe genunchi ţin fragmentul pe care mi l-ai dat bătut la maşină. Regăsesc ceva din climatul Le grand Meaulnes. „E nevoie de mai mult curaj şi muncă pentru a scrie prima carte, care să fie o carte, spune Alain Fournier, decât i-ar trebui unui neştiutor pentru a zidi singur o casă.” Ca şi pentru tine, crezul lui în artă e copilăria. Nu-i place miracolul decât atunci când e strict înscris în realitate. Da, îmi place fragmentul intitulat „Ciuperca” dar mă cuprinde o gelozie cumplită pe tot ce scrii, pe tot ce gândeşti, pe tot ce ai citit, poate (sigur), unor prieteni. Eu unde eram?!</p>
                  <p rend="justify">Acum, un miracol aerian: Mozart. Un concert pentru corn, care, deşi îl ştiu aproape pe dinafară, îmi face impresia că-l aud pentru întâia oară. Iată vraja pe care ai operat-o în mine…</p>
                  <p rend="justify">Am fost întrerupt. Voiam să-ţi vorbesc despre transmutaţia realităţii, despre schimbarea ce s-a produs în lume din momentul în care ne-am cunoscut. Ca să nu mai vorbesc de schimbările care s-au petrecut în mine.</p>
                  <p rend="justify">Urmează la radio o muzică stupidă, enervantă, pe care n-am curajul s-o opresc. Să ştii că nu mi-a plăcut despărţirea noastră. Păreai preocupată. De ce? De ce păreai indiferentă! Ce te nemulţumea? Sau poate erai obosită…</p>
                  <p rend="justify">Nu-ţi mai pot scrie. Simt o privire peste umăr…</p>
                  <p rend="justify">Marţi.</p>
                  <p rend="justify">Nu recitesc foile. Trebuie să fie serbede şi risc să nu le mai trimit. Eram aseară prea obosit, prea răvăşit pentru a-ţi putea exprima extazul, pasiunea mea „Femeie răspândită în mine/Ca o mireasmă într-o pădure, /Scrisă în visare ca o slovă, /Înfiptă în trunchiul meu secure…49 Cine ar putea spune mai mult sau mai bine?</p>
                  <p rend="justify">Joi.</p>
                  <p rend="justify">Afară, cerul e clar. A apărut soarele „Cântecul tău a umplut clădirea toată, /Sertarele, cutiile, covoarele, Ca o lovitură sonoră…50” Şi totuşi, sunt trist. Nu pot accepta să te bucuri de soare, deşi „numai cu tine în gând”, cum îmi scrii. Spune-mi, de ce ţi-ai tăiat părul pe frunte? Cine ţi-a spus că-ţi stă bine bretonul? Am scris un sonet despre mare. „În apele când verzi, când negre, /Când albastre, translucide, /Porţi toate tainele de început de viaţă, din genuni. /Pe faţa ta se oglindeşte chipul abia născutei luni, /Pe care briza serii o mângâie cu adieri timide…”</p>
                  <p rend="justify">Vineri.</p>
                  <p rend="justify">Mirona, dragostea mea, am la ghişeul poştei un moment de aşteptare. Nu vreau să-l pierd şi îţi trimit sărutări. Câte? Mozart îi trimitea Constanţei opt milioane şase sute de mii patru sute una sărutări… Ce puţin mi se pare!</p>
                  <p rend="justify">Sâmbătă.</p>
                  <p rend="justify">Ţi-am trimis sonetele lui Shakespeare (exemplarul bilingv pe care ţi l-am promis): „Toi disparue, /Soleil des jours heureux qui passent, /L'absence est descendue en moi comme un hiver.”51 Dar n-am găsit nicăieri versurile astea, care mă obsedează în legătură cu fetiţa care căuta, noaptea, pe maidan, o ciupercă, şi se credea prinţesa Ringhi-Ring: Copil fiind/umblam printre stafii, /treceam prin peşteri, /prin păduri vrăjite, /rostind acele vorbe otrăvite, /ce-s hrana noastră/când suntem copii…</p>
                  <p rend="justify">Am ascultat Sonata nr. 2 în fa major de Enescu. Compozitorul la vioară… Lipatti la pian. Trebuie s-o ascultăm împreună. Am recunoscut ascunse undeva, învăluite, accentele unui cântec de dor… Mi-e dor de tine. Îmi spui că-ţi place Das wohltemperierte Klavier”. Înseamnă că sunteţi într-o foarte bună dispoziţie, domnişoară! De ce? Îmi scrii: „Acum nu mă mai duc nicăieri”… Dar înainte? Mă cuprinde uneori o gelozie sălbatică. Nu numai pentru ceea ce ştiu, dar şi pentru tot ce nu ştiu, pentru fiecare concert pe care l-ai ascultat fără mine şi nu singură… Hélas!</p>
                  <p rend="justify">Mai târziu.</p>
                  <p rend="justify">Recitesc Sonata Kreutzer şi abia acum o înţeleg. Mi-ai spus odată că-ţi place să dansezi (sau îţi plăcea, e acelaşi lucru). Mi se pare monstruos, domnişoară!</p>
                  <p rend="justify">Luni, după-amiază.</p>
                  <p rend="justify">Afirmi că sunt un complicat, un cerebral. Nimic mai fals şi mai absurd. Cerebral, eu, care ador ingenuitatea (Ingenua mea!) şi mă mistui în focul pasiunilor (Tu, pasiunea mea!)! Poezia care îmi place este simplă. Iată, de pildă, două fragmente transcrise pentru tine. Unul e extras dintr-un papirus egiptean. – vechi de acum vreo patru mii de ani: „Îmi place, dragul meu frăţior, să mă duc la râu şi să mă scald în prezenţa ta. În felul acesta îţi pot arăta frumuseţea ascunsă sub tunica udă, de cel mai străveziu şi fin ţesut. Cobor împreună cu tine la ţărmul apei; mă întorc aducându-ţi în dar un peşte roşu care zace întins pe degetele mele. Vino să-l priveşti! Şi mai departe îi şopteşte: dacă vrei să-mi mângâi coapsele (si vogli carézza la mia cóscia) şi oferindu-i amantului însetat sânii: tot ce-mi aparţine şi-ţi poate potoli setea este al tău”.</p>
                  <p rend="justify">Celălalt fragment este opera unui poet german din secolul al XI-lea, Dietmann von Ast: „Şedea o femeie însingurată şi privea înspre dumbravă. Privea şi spre iubitul ei. Văzu zăbovind un şoim: Ce fericit eşti, şoimule! Tu zbori unde-ţi place, Tu îţi alegi din dumbravă arborele care-ţi place, după dragul inimii…”</p>
                  <p rend="justify">Vineri (după ce ţi-am recitit scrisorile)</p>
                  <p rend="justify">Mai e nevoie să-ţi spun că sunt mândru de personalitatea ta? Tu ştii că per sona înseamnă „prin sunet”? În teatrul antic, actorii jucau cu măşti, dar uneori prin sunet – per sona, prin vibraţia vocii – se putea recunoaşte cine e dincolo de mască. Eu regăsesc vibraţia vocii tale şi în scrisori. Cuvintele pe care le foloseşti, vraja lor, răsună în toată fiinţa mea, mă emoţionează, mă răvăşesc, mă fericesc şi mă întristează… Poate că eşti mai mult scriitoare decât o fată îndrăgostită.</p>
                  <p rend="justify">Şi mă înduioşează osteneala pe care ţi-o dai pentru a mă convinge că diferenţa de vârstă dintre noi n-are importanţă… Da, m-ai convins. Sunt tânăr. Şi spre deosebire de Toscanini, care spune: „Nu vreau să ajung la nouăzeci de ani, fiindcă la nouăzeci de ani omul începe să îmbătrânească”, eu cred că la nouăzeci de ani am să mă îndrăgostesc pentru a doua oară. Şi tot de tine! (Şi tot atât de gelos am să fiu când tu vei avea şaptezeci de ani).</p>
                  <p rend="justify">Sâmbătă.</p>
                  <p rend="justify">Eşti atât de preocupată de cartea ta încât nu vuit ştiu care e locul care-mi rămâne mie. Nu, scrisorile nu mi se citesc acasă. Dar se deschid la poştă, Funcţionarii mă cunosc. Am oroare de indiscreţii şi comentarii. Ai înţeles tot?</p>
                  <p rend="justify">Duminică.</p>
                  <p rend="justify">Şi nu mă mai întreba nevinovată: „De ce nu scrii, de ce nu lucrezi?” Fiindcă eşti o obsesie! Pui stăpânire pe fiinţa, pe mintea, pe toată viaţa mea. Te-ai încrustat adânc şi nu mă laşi să dorm, să gândesc, să respir… Ce-i tirania asta? Dulce tiranie! Să nu-ţi desfaci niciodată legăturile din jurul meu. Să nu-ţi smulgi nici măcar ghimpii… Şi mai ales să nu mă mai întrebi de ce, pentru ce. Am să-l las pe Eminescu să-ţi răspundă:</p>
                  <p rend="justify">—  Pentru că în lumea toată/Numai una-i este dragă, /Vezi aşa, aşa e, fată.</p>
                  <p rend="justify">—  Şi-acea una?</p>
                  <p rend="justify">—  Acea una/Stă-naintea mea şi coase, /Şi de-i spun că este astfel/Se preface mânioasă.”</p>
                  <p rend="justify">Marţi, după prăbuşire.</p>
                  <p rend="justify">Mă uit la fotografia ta de câte ori sunt singur. Spune-mi, cărei realităţi sau ficţiuni dinăuntrul tău, cărei imagini din adâncul meu răspunde chipul acesta suav, numai vis şi simţire, numai emoţie, interiorizare şi patos? Cu ce patos de dragoste – cum nimeni pentru o femeie – mi-am dăruit ţie fiinţa, inima, viaţa mea, tot. Dincolo de tot şi de toate, împotriva ta chiar. Şi ce-ai înţeles? Din ultima ta scrisoare îmi dau seama că n-ai înţeles nimic!</p>
                  <p rend="justify">Mai târziu.</p>
                  <p rend="justify">Am recitit, cu gândul la tine, lunga introducere a lui Jacques Riviere la volumul lui Alain Fournier: Miracles şi am refăcut cu el drumurile pârjolite de război în căutarea mormântului celui care a scris Le grand Meaulnes. „Une solitude vraiment monstrueuse52” (spune Jacques Riviere). Ici-colo o piatră: „Ein französischer Krieger, ein französischer Held53.” Care dintre ei a scris Le grand Meaulnes? Nu se va şti niciodată. Ceea ce se ştie e că a murit la douăzeci şi trei de ani în primele zile ale primului război mondial. Ce tristeţe! Ce oroare! Şi cine ar fi crezut că oroarea se va repeta?!</p>
                  <p rend="justify">Joi.</p>
                  <p rend="justify">Îmi spui: „Pentru mine o zi în care nu scriu este o zi pierdută”. Pentru mine sunt pierdute toate zilele în care nu suntem împreună… Şi nopţile… („În noaptea asta în care cad/atâtea stele/Tânărul tău/trup de vrăjitoare îmi arde în braţe/ca flăcările unui rug54.”)</p>
                  <p rend="justify">Marea ta forţă: nu te plictiseşti. (Şi nu ai nevoie de bani.) Spectacolele pe care le preferi sunt gratuite: jocul norilor pe cer. Răsăritul… Apusul soarelui. Acoperişurile caselor lucind în ploaie… Picăturile de ploaie înşirate pe frânghia (sârma) de rufe – ca nişte lacrimi… Picăturile de ploaie care se preling pe geam. O picătură de ploaie pe o frunză…</p>
                  <p rend="justify">Bei ceai după ceai. Ronţăi pesmeţi, muşti dintr-un măr… Eleva ta a luat notă bună la franceză… (Te felicit.) Te invidiez…</p>
                  <p rend="justify">Sâmbătă.</p>
                  <p rend="justify">Mirona, dragostea mea. Îţi pot scrie în sfârşit liber, nestingherit. Te pot certa cum vreau şi cum am dreptul. Cum de nu înţelegi că te iubesc şi cât sufăr că nu pot nici măcar să ţi-o spun, să-ţi scriu aşa cum aş dori, împiedicat de o mulţime de limitări stupide? În sfârşit, îţi pot rosti numele fără acea privire peste umăr, care mă exasperează. Dar cu ce să încep? Cu ceartă, cu imputări? Ştiu că le suporţi, că dragostea noastră nu e numai gingăşie, prevenire, atenţie delicată, tandreţe; mai e şi furie, gelozie, intoleranţă, violenţă, dacă nu chiar sălbăticie. Uneori, parcă am fi două fiare pornite spre nimicire. De ce n-ai mai multă încredere în mine? De ce n-ai aşteptat telefonul meu? Unde ai plecat? Încă o dată, ascultă şi crede-mă, iubita mea! Nu numai că n-am cunoscut dragostea adâncă, totală, până la întâlnirea noastră, dar nici n-am putut-o imagina. Îmi scrii: „Eşti insuportabil, nedrept, capricios, peste tot ce e permis”. Dar sunt exasperat, Mirona, dragule drag, fiindcă întâlnirile noastre sunt din ce în ce mai rare, mai greu de realizat şi fiindcă nu pot să-ţi scriu în voie. Sunt gelos? Nu! Sunt îngrijorat; înnebunit de grijă. Bombardamentul a fost cumplit. Trebuie să găsim o soluţie. Vino!</p>
               </div>
            </div>
            <div type="div2" rend="P5">
               <head>PARTEA A TREIA</head>
               <p rend="justify">O  CĂLĂTORIE ÎN TIMP DE RĂZBOI</p>
               <div type="div3" rend="P6">
                  <head>CAPITOLUL XIV</head>
                  <p rend="justify">LA CONAC.</p>
                  <p rend="justify">Case dărâmate, miros de gunoi putrezit. Oraşul fără apă, cu dărâmături şi cadavre. Tramvaiul oprea în staţie, dar foarte puţină lume urca. Trecea o căruţă cu un cazan de rufe, o albie, un cufăr. O femeie ţinea un copil în braţe, alta – doi copii pe genunchi. O maşină cu o somieră pe deasupra, geamantane la spate, încărcată cu oameni şi lucruri. O casă prăbuşită peste un adăpost. O groapă imensă. Şinele tramvaiului ridicate, curbate, ca un tobogan. Oraşul miroase a ars, latră toată noaptea câinii părăsiţi de stăpâni. O telegramă mă cheamă: Madeleine pleacă. Vino…</p>
                  <p rend="justify">Şi iată-mă în Gara de Nord.</p>
                  <p rend="justify">Nimic nu-i mai trist decât o gară, o gară în timp de război.</p>
                  <p rend="justify">Aşteptam trenul. De câte ore aşteptam? Nerăbdarea se transmitea din om în om. Ploua mărunt, ploua într-una de câteva zile. Simţeam frigul, umezeala în oase. Lumea, exasperată, înspăimântată, aştepta trenul. Treceau oameni cu boccele, cu saci. Pliscuri lătăreţe de raţe, buchete de ciocuri de pui ieşeau dintr-un coş. Ochii rotunzi de cumătră curioasă ai unei curci mă priveau, mă întrebau: „Unde pleci?”</p>
                  <p rend="justify">Soldaţi mulţi. Soldaţi… Soldaţi… Toţi abătuţi. Dacă aş fi văzut o singură licărire veselă în ochii lor, ar fi fost mai puţin trist. Dar oamenii aceia cu puşca pe umăr păreau mai dezarmaţi decât păsările în coşul ţăranului.</p>
                  <p rend="justify">Băieţii care mi-au adus bagajele şi voiau să mă ajute să urc în tren apăreau, dispăreau. „Nu se vede. Nu vine, n-a venit!” La doi paşi de mine se oprise un ofiţer, un bărbat înalt, voinic, şi o femeie blondă, firavă. Purta o pălărie mică, neagră, cu bor, o haină cenuşie, lungă. Ofiţerul spunea:</p>
                  <p rend="justify">—  Trebuie neapărat să-mi obţii un concediu. Nu uita petiţia la minister şi nu uita divorţul… Ţine legătura cu avocatul. Mai bine notează-ţi. Ai o hârtie şi un creion?</p>
                  <p rend="justify">—  Cum aş putea să uit că vrei să divorţăm?</p>
                  <p rend="justify">—  Lasă ironia, dragă, n-am timp pentru asta. N-a mai rămas decât să-l transcrii… Nebunii ăştia sunt în stare să mă treacă în cadrul disponibil… Acum, la spartul târgului…</p>
                  <p rend="justify">—  Ei şi?</p>
                  <p rend="justify">—  De o mie de ori am auzit „Ei şi?”. Adică ce ai vrea? Să vând într-o zi şireturi de ghete şi ace de cap într-un gang? Să lustruiesc pantofi?</p>
                  <p rend="justify">—  Bine, am înţeles. Punctul unu: divorţul…</p>
                  <p rend="justify">—  Tu ştii că nu se va schimba nimic între noi, draga mea. E un divorţ de formă.</p>
                  <p rend="justify">—  Nu e deloc sigur că nu se va schimba. Poate s-a şi schimbat. Un bărbat când se însoară se leagă să-şi ocrotească nevasta tocmai în zilele grele. Poate să am nevoie de numele tău tocmai acum. De ce să nu-mi laşi o şansă?</p>
                  <p rend="justify">—  Tu ştii bine că orice s-ar întâmpla o să am grijă de tine.</p>
                  <p rend="justify">—  Orice” poate însemna deportarea… o să ai grijă să-mi trimiţi portocale în lagăr?</p>
                  <p rend="justify">Şuieratul unei locomotive m-a împiedicat să aud răspunsul lui. Ofiţerul începu să tuşească. Femeia scoase din poşetă o pungă albă.</p>
                  <p rend="justify">—  Bomboane de tuse… Nu uita să iei.</p>
                  <p rend="justify">—  Lasă, o să treacă… Nu uita…</p>
                  <p rend="justify">—  N-am să uit. Punctul unu – divorţul, doi – concediul, trei – petiţia la Statul-Major.</p>
                  <p rend="justify">Ochii ei mari, verzi surâdeau obosiţi.</p>
                  <p rend="justify">Un soldat oacheş se opri în faţa lor, prezentându-se reglementar. În obrazul gălbui, supt, ochii negri parcă-i ardeau. Închidea şi deschidea gura mare, dar sunetele se pierdeau în zgomotul gării. Şuierăturile, fumul îi acopereau vocea. Dar ochii vioi căutau să se facă înţeleşi.</p>
                  <p rend="justify">—  Şi Alexandru? striga încruntat ofiţerul. Unde e Alexandru? La spital? De ce nu mi-a scris un cuvânt, o carte poştală? Ştia foarte bine când expiră concediul. L-am aşteptat ieri. N-a venit nici azi-dimineaţă. De unde ştii că-i la spital?</p>
                  <p rend="justify">—  L-am văzut ieri… Când am trecut prin Braşov… Suntem dintr-un sat…</p>
                  <p rend="justify">—  Ei, cum făcu de se îmbolnăvi tocmai acum?</p>
                  <p rend="justify">—  E acolo de-atunci… Să vedeţi…</p>
                  <p rend="justify">—  Ce să văd… Să văd că e şmecher, că s-a îmbolnăvit la sfârşitul concediului?</p>
                  <p rend="justify">—  Atunci…</p>
                  <p rend="justify">—  Care atunci?</p>
                  <p rend="justify">—  Când i-au tăiat deştele…</p>
                  <p rend="justify">—  Ce spui? Cine? Cine i-a tăiat? Cum?</p>
                  <p rend="justify">—  După ce aţi plecat cu camionul. Mie mi-au dat un brânci şi am căzut. Mi-am spart capul. Altfel, păţeam şi eu ca Alexandru…</p>
                  <p rend="justify">—  Vorbeşte clar. Şi pe scurt. Ce-a păţit Alexandru?</p>
                  <p rend="justify">—  Când s-a agăţat de tren, neamţul i-a dat peste mână. Trenul luase viteză. Dacă Alexandru şi-ar fi dat drumul, şi-ar fi rupt picioarele. Neamţul îl ameninţa că-i taie mâinile. Alexandru ştie nemţeşte, că pe la noi sunt saşi. N-a crezut că o să-i taie mâinile. Cine să creadă? „Dacă-mi dau drumul, rămân fără picioare! a strigat şi nu mă mai ia fata! Mă duc să mă însor!” Îi ardea de glumă, săracu! Îl ştiţi, e glumeţ. Dar neamţu nu ştie de glumă. A scos baioneta şi i-a dat peste deşte.</p>
                  <p rend="justify">—  Şi?</p>
                  <p rend="justify">—  I-a tăiat deştele. Alexandru a căzut buluc şi a rămas în nesimţire… Curgea sângele ca dintr-o vită. Eu, când m-am dezmeticit, am mers ce-am mers şi am dat de el. O bucată de drum l-am dus în spinare. Pe urmă l-am pus pe manta ca pe un preş şi l-am tras cum am putut până la un post de prim ajutor. Era leşinat.</p>
                  <p rend="justify">—  Şi acum?</p>
                  <p rend="justify">—  Vai de el! Nu-l mai cunoşti. E vânăt la faţă. Topit. I-am dat eu sânge de i-au făcut transfuzie, că de nu, murea. S-a infectat. A trebuit să-i scoată trei falange la mâna dreaptă.</p>
                  <p rend="justify">Ofiţerul, pe gânduri, palid, strângea buzele. Femeia îşi lipise obrazul de umărul lui.</p>
                  <p rend="justify">—  Era cel mai bun vânător. Pe la noi se vânează vulpi.</p>
                  <p rend="justify">—  Ştiu. Bun ochitor. Bun.</p>
                  <p rend="justify">Mi-era frig, sufletul îmi era chircit, dinţii îmi clănţăneau. Îmi venea în minte dulgherul, care spunea: „Mi-a venit ordin de concentrare. Pe urmă o să ne ducem pe front să ne căsăpească”. Gara gemea de lume; oameni îngrijoraţi, amărâţi, copleşiţi. Ofiţerul tăcea, părea acum mai tras la faţă, mai adus de spate. Femeia cu faţa îngustă, albă, semăna cu fata care îmi dăduse pe stradă pachetul cu manifeste. Cu cât trecea timpul, eram mai puţin sigură că fusese Lisandra. Cum de n-o mai întâlnisem de atunci? Să fi fost arestată? Doi ofiţeri nemţi treceau acum, bine îmbrăcaţi, lustruiţi. Feţe rumene, nevinovate. Poate că la fel arăta acela care i-a dat peste mâini lui Alexandru de i-a retezat degetele, tinereţea, viitorul, încrederea în el, în dragoste, în viaţă…</p>
                  <p rend="justify">Grupul celor trei dispăruse. Poate mă voi întreba odată când am mai văzut o meşă subţire de păr blond, sub borul unei pălării negre, o mână albă întinzând un pachet de bomboane… El îi spunea să nu uite divorţul, ea îi dădea bomboane de tuse… Un tânăr zăcea cu degetele tăiate într-un spital. Paşi de gară, gânduri de gară… Nimic nu-i mai trist decât o gară. O gară în timp de război…</p>
                  <p rend="justify">Aş fi vrut să ştiu ce înseamnă „cadru disponibil” şi de ce se mai temea de legile rasiale – înţelesesem că despre asta era vorba – acum, când nemţii erau bătuţi pe toate fronturile. Războiul lor, pierdut. Unde se mai duceau, unde mai porneau ofiţerii noştri, soldaţii?.</p>
                  <p rend="justify">Se întunecase. Din pricina camuflajului, nici o lumină. Erau şase ore de când aşteptam. Băieţii care mi-au adus bagajele nu mai voiau să aştepte. Locuiau foarte departe şi trebuiau să prindă tramvaiul.</p>
                  <p rend="justify">—  Cu ce se ocupă tatăl tău? îl întreb pe cel mare ca să mai treacă timpul.</p>
                  <p rend="justify">—  E portar la blocul cu ceas de pe Calea Victoriei.</p>
                  <p rend="justify">—  Va să zică stai într-un bloc?</p>
                  <p rend="justify">—  Pe dracu!. Ce, încăpem toţi acolo? În pat doarme tata, mama şi puştii… Unul de doi ani, altul de şapte… Şi arătând spre prietenul lui: dorm cu Mitică la garaj.</p>
                  <p rend="justify">—  Pe Şoseaua Iancului, acolo e garaju, îmi explică Mitică, şi bombănind: e târziu, rămânem fără tramvai…</p>
                  <p rend="justify">—  Nu stai cu părinţii?</p>
                  <p rend="justify">—  De când a născut mama, dorm la garaj, tata e şofer… Are un Buick mare, albastru. Noi îl ajutăm să cureţe maşina. Dormim lângă Buick amândoi.</p>
                  <p rend="justify">—  Acum plecăm, hotărî celălalt.</p>
                  <p rend="justify">Să mă întorc acasă? Atâta ar mai fi făcut pentru mine aceşti copii inimoşi. Mi-ar fi adus bagajele acasă. Dar Ştefan mă aştepta… Şi liniile pe care trenurile încă circulau puteau fi distruse de la o zi la alta. Era poate ultima posibilitate de a ne revedea…</p>
                  <p rend="justify">Ca o dibace justificare a acestei călătorii apar, ca într-un fotomontaj, rarele noastre întâlniri: o maşină derapează pe caldarâmul ud. Ştefan coboară, în uniformă de ofiţer. E în faţa mea: zvelt, înalt, mai tânăr decât cu ani în urmă. Plecarea lui pe front îmi frânge ultimele rezistenţe. „Dacă scap, nu ne mai despărţim… Văd că eşti gospodină. Te aprovizionezi cu cartofi… Ador cartofii, să ştii, cartofii copţi.” Şi un an mai târziu, când s-a întors de pe front: „Am cunoscut infernul… Numai gândul la tine m-a susţinut. Te-am avut tot timpul în minte, cu flanela aceea de marinar… Ce bine îţi stătea! Dar prefer fusta lungă, de catifea neagră, şi bluza albă de linon. Ai mai multă poezie… Aşa mi-o închipui pe Fana. Madeleine a înţeles că nu pot să trăiesc fără tine. Am plecat pe front în urma unei discuţii. Mă sufocam. Am cerut să fiu mobilizat. Eu am cerut. Îţi jur…”</p>
                  <p rend="justify">În fiecare zi, o scrisoare… „Adeseori în aţipire, mă gândesc la cele ce vreau să-ţi scriu. Sunt scrisori amănunţite, bogate. În amurgirea gândului, în împleticiri şi moleşeală, te asociez tuturor viziunilor instabile, care se perindă confuz şi care te proiectează ireal, fantomatic, dar cu atât mai sugestiv, pe un ecran de legendă.” „Sunt corespondenţe sufleteşti care nu se uzează, nu se dizolvă în obişnuinţă, nu se macină. Dimpotrivă, se adâncesc. Capătă alte semnificaţii… Aceeaşi adâncime de vibraţie, de căldură şi senzualitate, nevoia prezenţei, chinuitoare…” „Vino, Mirona. Parcul coboară în terase spre vale, adevărate peluze englezeşti. Ţi-am pregătit o masă în turn. Vederea e superbă. Ai să ai linişte, ai să poţi să scrii”</p>
                  <p rend="justify">Da, Ştefan şi-a dat seama că argumentul „linişte” e hotărâtor, şi, ca să pot să scriu, nici un sacrificiu nu mi se pare prea mare. Bătrâna Metzel, care aflase că nici la Salonic oamenii nu sunt scutiţi de persecuţii rasiale, îmi transmitea grijile, nervozitatea ei. Mi-era dragă. Ştiam pe dinafară toate amănuntele despre divorţul ei şi plecarea lui Alfred cu tatăl său la Salonic, despre căsătoria lui Alfred cu Etta, despre copiii lor. Nu mai puteam să scriu un rând. Ştefan mă chema, telefona, scria, telegrafia: „Vino! Te aştept”. „Madeleine pleacă la Bran.” „Vino…”</p>
                  <p rend="justify">—  Vine, vine trenul! Vine! strigau băieţii, punând mâna pe valizele mele.</p>
                  <p rend="justify">Trenul nu se vedea. Dar lumea striga: „Vine! Vine!”</p>
                  <p rend="justify">Ca un imens magnet, locomotiva invizibilă atrăgea lumea. Vine, vine… Îmbrânciţi, înghiontiţi, alergam. Trenul venea încărcat. Înainte de a se opri, mulţimea înnebunită îl lua cu asalt. Oamenii încercau să se urce prin ferestre. Se căţărau pe acoperiş. În învălmăşeală, băieţii cu bagajele mele s-au rătăcit. Am strigat din toate puterile, dar fiecare căuta pe cineva, striga pe cineva, pierduse ceva. Pământul era ud de ploaie, pavajul distrus. În noroiul cleios mi-a rămas un pantof. Când m-am aplecat să-l ridic, am văzut o femeie care a căzut şi am vrut s-o ajut. Dar, împinsă din spate, nu mai ştiu ce-a devenit. A fost salvată, sau călcată în picioare?</p>
                  <p rend="justify">Nu mai doream decât un singur lucru: să-mi găsesc valizele. Manuscrise, caiete, notiţe şi cărţi, erau toate acolo. Lucrurile celelalte se puteau înlocui. Dar ceea ce aşternusem pe hârtie în atâtea nopţi nedormite, sufletul nopţilor mele, fiecare gând, fiecare cuvânt smulse din acele imense tăceri, din veghea mea chinuită, acea aproape supraomenească strădanie de a face din amintiri clipe vii, dâra trecerii mele pe lume, tot ce trebuia să devină o carte – prima mea carte – nu trebuia să se piardă. Fireşte, nu frazele acestea îmi treceau prin minte, dar cum altfel aş putea să exprim disperarea mea din gară? Nici o clipă nu m-am gândit la Ştefan, ci numai la manuscrisele mele. Cu mâinile întinse, ca orbii, îmi făceam loc prin mulţime şi-i căutam pe cei doi băieţi cu bagajele mele, fără să-mi pot aminti chipul lor. Ştiam numai că dorm amândoi într-un garaj, pe ciment, lângă un Buick albastru. Dar unde era garajul? A cui era maşina? Unde era blocul acela cu ceas mare de care vorbise unul din ei? Pentru ce ţinea toată lumea aceea să se urce în tren?</p>
                  <p rend="justify">De ce păzeau ferestrele? Cum să mă întorc acasă cu mâinile goale? Îmi zvâcneau tâmplele înfierbântate, îmi vâjâiau urechile, îmi clănţăneau dinţii ca în plină iarnă. Când, deodată, în faţa mea, băieţii cu valizele mele!</p>
                  <p rend="justify">—  Unde aţi fost? se răstea la mine cel mare.</p>
                  <p rend="justify">—  V-am căutat! striga cel mic, încruntat.</p>
                  <p rend="justify">Bieţii copii! Acum îmi era milă de ei. Lacrimile îmi împăienjeneau ochii. Nu mai auzeam ce-mi spuneau, dar mă simţeam fericită între ei. Mă vor duce acasă, şi bătrâna Metzel ne va da câte-un ceai fierbinte. Nu-mi doream nimic altceva.</p>
                  <p rend="justify">—  Acum, noi ne ducem, bombăneau pe rând.</p>
                  <p rend="justify">—  Bine, lăsaţi geamantanele aici. Staţi să vă dau nişte bani. Poate să vă ia vreo maşină în drum, vreun camion… Mă întorc şi eu acasă. Poate găsesc pe cineva care să mă ajute.</p>
                  <p rend="justify">—  Nu mai plecaţi?</p>
                  <p rend="justify">—  Ce v-am mai căutat! Am găsit un ceferist, prieten cu tata. V-ar fi ajutat să intraţi pe fereastră.</p>
                  <p rend="justify">Tot mergând, am nimerit în dreptul unui vagon care părea gol. Trenul se pregătea să pornească. În faţa scării se certau un bărbat civil şi un ofiţer de jandarmi.</p>
                  <p rend="justify">—  Nu se poate! se răstea ofiţerul. De câte ori să repet că e vagon ministerial? Numai pentru Corpul Diplomatic…</p>
                  <p rend="justify">Băieţii au lăsat valizele jos şi ascultau. Eu, lângă ei, cu aceeaşi nădejde absurdă, aşteptam. Vagonul era gol. Ce miracol! Dar era numai pentru Corpul Diplomatic. Ce păcat…</p>
                  <p rend="justify">Deodată, aud:</p>
                  <p rend="justify">—  Hai, urcaţi…</p>
                  <p rend="justify">Parcă ni se adresa tuturor. Cât ai clipi, omul sări pe scară, şi după el, băieţii cu geamantanele mele. Era, desigur, o neînţelegere. Aşteptam ca ofiţerul să-i dea jos, dar se răsti la mine:</p>
                  <p rend="justify">—  Hai, urcă!</p>
                  <p rend="justify">Băieţii au coborât, tăcând chitic. Le-am dat tot ce aveam în buzunar şi le-am întins lampa.</p>
                  <p rend="justify">—  Luaţi-o, v-o dau, luaţi-o…</p>
                  <p rend="justify">—  Repede! Repede, porunci jandarmul.</p>
                  <p rend="justify">Dar când alţii mai încercară să urce, îi opri energic.</p>
                  <p rend="justify">—  Aici nu-i voie. Corpul Diplomatic… Vagon ministerial. Nu-i voie.</p>
                  <p rend="justify">Trenul pornise.</p>
                  <p rend="justify">Tânărul în uniformă de jandarm căuta, cu spatele lui larg, să mă acopere.</p>
                  <p rend="justify">—  Drum bun! i-am auzit pe cei doi băieţi.</p>
                  <p rend="justify">Le străluceau ochii şi dinţii în întuneric. Singurii mei complici, singurii mei prieteni, mă însoţeau cu privirea, tăcuţi, mulţumiţi…</p>
                  <p rend="justify">Şi iată-mă singură într-un compartiment gol. Întuneric. Celălalt călător dispăruse. Nu mă puteam dezmetici, nu puteam înţelege cum s-a întâmplat minunea. Bagajele erau lângă mine. Abia atunci mi-am dat seama că eram încălţată cu un singur pantof: celălalt rămăsese undeva în noroi. Dar aveam timp să-mi scot altă pereche şi mai ales să-mi schimb ciorapii uzi, sfâşiaţi. Eram în tren, şi trenul alerga, fugărit parcă din urmă. Şi la capătul drumului mă aştepta Ştefan. Dar între noi era o noapte întreagă, o noapte de război, poate ultima mea noapte… Ba nu, vor mai veni multe zile şi nopţi, căutam să-mi dau curaj. Peste câteva ore va răsări soarele iar.</p>
                  <p rend="justify">Deschizând valiza în care credeam că voi găsi ciorapii, pantofii, am dat peste manuscrise, caiete şi cărţi. O clipă am zăbovit, mângâindu-le, ca o mamă care-şi regăseşte copiii.</p>
                  <p rend="justify">Prin negura nopţii apăreau imagini capricioase: bunicul, cu ochii obosiţi, cotrobăind ca un hoţ în lada cu rochiile Fanei. Rochii largi, volane de mătase aprinsă. O fetiţă învârtindu-se în faţa oglinzii… „Te-ai făcut mare, spunea bunicul. Semeni cu Fana.” Aveam 12 ani. Şi câţiva ani mai târziu: „Caută, Mirona, o rochie de dantelă neagră cu brâu roşu de catifea. Ai să găseşti o scrisoare…” Noaptea curgea cu toate misterele, spaimele şi ameninţările lumii prin faţa mea, când cineva intră în compartiment.</p>
                  <p rend="justify">—  Salvatorul dumneavoastră…</p>
                  <p rend="justify">Ofiţerul de jandarmi avea o voce cunoscută.</p>
                  <p rend="justify">—  Tocmai mă gândeam. Voiam să vă văd, să vă mulţumesc.</p>
                  <p rend="justify">Era atât de aproape, că, simţindu-i respiraţia cu miros de tutun, m-am dat înapoi spre fereastră.</p>
                  <p rend="justify">—  Nu te-ai întrebat de ce am fost atât de mărinimos?</p>
                  <p rend="justify">—  Ba da.</p>
                  <p rend="justify">—  Ţi-am văzut ochii. Erau plini de lacrimi. Şi nu cereai nimic. Tăceai. De ce tăceai? Toată lumea voia ceva, cerea ceva, striga, se ruga, miorlăia, insista… Dumneata tăceai… Mi-a murit un câine care avea aceeaşi privire. Nici el nu cerea nimic. Aştepta. Se uita în ochii mei şi tăcea.</p>
                  <p rend="justify">Era iar lângă mine, voia să-mi ia mâna.</p>
                  <p rend="justify">—  Mulţumeşte-te cu privirea şi lasă laba! am spus.</p>
                  <p rend="justify">A  râs.</p>
                  <p rend="justify">—  Ai haz… „Ce mult haz ai, Mirona!” îmi spunea Ştefan. Dar un ofiţer de jandarmi care găsea că am haz, care-mi punea note ca un profesor?</p>
                  <p rend="justify">—  Şi dac-aş vrea să te sărut, domnişoară?</p>
                  <p rend="justify">—  Am botul rece, umed şi muşc.</p>
                  <p rend="justify">—  Şi totuşi, am să te sărut!</p>
                  <p rend="justify">—  Bagă de seamă, în faţa casei mele, pe o tăbliţă, scrie „Câine rău”.</p>
                  <p rend="justify">—  Aşa îmi arăţi recunoştinţa? Mi s-a părut, când te-am văzut, că te îneci, că ai nevoie de un colac de salvare.</p>
                  <p rend="justify">—  Mai bine mă lăsai să mă înec decât să mă obligi acum să mă arunc pe fereastră.</p>
                  <p rend="justify">—  Atât de dezgustător mă găseşti? Când o să mă vezi la lumină, o să regreţi.</p>
                  <p rend="justify">—  Nici pe lumină n-am să te văd. Sunt îndrăgostită…</p>
                  <p rend="justify">—  Amorul e orb. Pe când aventura…</p>
                  <p rend="justify">—  Nu-mi plac aventurile.</p>
                  <p rend="justify">—  De ce?</p>
                  <p rend="justify">—  Mai întâi fiindcă nu-mi plac. Dar dacă aş vrea să găsesc explicaţii…</p>
                  <p rend="justify">—  Încearcă.</p>
                  <p rend="justify">Eram mulţumită că-i place discuţia. Primejdia se depărta.</p>
                  <p rend="justify">—  Prefer să-mi spui dumneata ce înseamnă o aventură. Cu ce seamănă sărutarea unei femei care nu te iubeşte şi n-o iubeşti. Cu o felie de tort, cu un pahar de vin? Îmi închipui că seamănă cu orice mai curând decât cu o sărutare.</p>
                  <p rend="justify">—  Spune… Se opri o clipă. Apoi: Te-ai sărutat numai cu omul pe care-l iubeşti?</p>
                  <p rend="justify">Întrebarea m-a tulburat. M-am gândit la Gian. L-am iubit?. Şi totuşi…</p>
                  <p rend="justify">—  Mi-ai şi răspuns. Îţi mulţumesc. Ezitarea dumitale mi-a plăcut. Nu întâlnesc des femei care nu ştiu să mintă.</p>
                  <p rend="justify">—  Nici eu ofiţeri de jandarmi atât de isteţi. E drept că n-am cunoscut alţi ofiţeri de jandarmi. Spune-mi, de ce ţi-ai ales meseria asta?</p>
                  <p rend="justify">—  E război şi sunt mobilizat. Dar să vorbim despre dumneata. Încotro ai pornit?</p>
                  <p rend="justify">—  La Craiova.</p>
                  <p rend="justify">—  E unul din oraşele cele mai bombardate.</p>
                  <p rend="justify">—  Plec la ţară, lângă Craiova.</p>
                  <p rend="justify">—  La rude?</p>
                  <p rend="justify">—  Nu, la prieteni.</p>
                  <p rend="justify">—  Pot să te conduc până acolo?</p>
                  <p rend="justify">Vorbea în şoaptă.</p>
                  <p rend="justify">—  Cu ce scop?</p>
                  <p rend="justify">—  Vreau să-l cunosc pe „alesul inimii tale…” Dar până atunci… Stai, nu te băga în geam. Pericoloso sporgersi. Nu vreau să te sărut. Nu mai vreau. Aş prefera să te văd la lumină, în lumina unei explozii… Şi deodată, îngroşându-şi vocea şi pe un ton autoritar: Actele dumneavoastră, domnişoară! Autorizaţie de călătorie aveţi? Şi dovada că faceţi parte din personalul Ministerului de Externe.</p>
                  <p rend="justify">—  De ce tocmai al Ministerului de Externe?</p>
                  <p rend="justify">—  Fiindcă e vagon special, pentru Ministerul de Externe… Merge spre Herculane. Ce căutaţi aici?</p>
                  <p rend="justify">—  Dar dumneavoastră?</p>
                  <p rend="justify">—  Eu fac paza… descopăr clandestinii.</p>
                  <p rend="justify">—  După ce mai întâi îi ajutaţi să se urce în vagon?</p>
                  <p rend="justify">—  Aşa-i. Mă ai la mână! Sunt complicele dumitale…</p>
                  <p rend="justify">—  Îţi sunt recunoscătoare, domnule complice.</p>
                  <p rend="justify">—  Atunci, de ce nu-mi dai mâna?. Nu ai nevoie de o mână, de căldura cuiva?</p>
                  <p rend="justify">—  Ba da. Dar la capătul călătoriei mă aşteaptă mâna şi căldura cuiva.</p>
                  <p rend="justify">—  Eşti sigură că te aşteaptă?. Şi dacă nu te aşteaptă? Dacă în clipa asta ţine în braţe o femeie?. E război, fiecare clipă îşi are preţul ei. De curând, în timpul unei alarme, toată lumea fugise… Şuierau sirenele, moartea venea, şi eu o aşteptam cu o necunoscută în braţe. Ce zici?. Dacă ai fi scriitoare, ai putea să descrii o astfel de scenă. Ar fi interesant, nu crezi?. Îmbrăţişarea noastră a fost atât de încleştată, încât, dacă am fi murit atunci, nimeni nu ne-ar fi putut despărţi. Nu ne-am spus nici un cuvânt. Am văzut-o la lumina unei explozii. Dar era aşa de aproape de mine, aşa de lipită de mine, încât trăsăturile îi erau deformate.</p>
                  <p rend="justify">Omul era nebun? Aş fi vrut să aprind lumina. De ce spusese „Dacă ai fi scriitoare”? Parcă-mi era cunoscută vocea lui… deşi vorbea în şoaptă, gâfâind ca un astmatic…</p>
                  <p rend="justify">—  Şi mai târziu n-ai mai văzut-o? am întrebat ca să curm tăcerea.</p>
                  <p rend="justify">—  Scena e tare, nu-i aşa? Îţi poate folosi.</p>
                  <p rend="justify">—  La ce?</p>
                  <p rend="justify">—  Oh, mă gândesc aşa, dacă ai fi scriitoare…</p>
                  <p rend="justify">—  Şi pe urmă?</p>
                  <p rend="justify">—  Închipuie-ţi morţi, răniţi… Am avut mult de lucru în noaptea aceea… Nu m-am întors.</p>
                  <p rend="justify">—  De ce?</p>
                  <p rend="justify">—  Fără disperarea, spaima, primejdia şi poate fericirea care o transfigurase, cred că n-aş fi recunoscut-o. Şi chiar dacă aş fi regăsit-o, n-ar mai fi fost aceeaşi… Dar poate o regăsesc acum. Ai ochii ei, dilataţi, obişnuiţi cu întunericul, buze fosforescente. Fruntea nu ţi-o văd, dar mi-o închipui limitată, ca fâşia de pământ dintre şinele trenului. Cred că un singur nume se deapănă acolo. Spune: cum îl cheamă şi unde pleci?</p>
                  <p rend="justify">Unde mai auzisem această voce? Şi de ce repetase: „Dacă ai fi scriitoare”?</p>
                  <p rend="justify">—  Aş vrea să înceapă o alarmă ca să te iau în braţe. Mi-ar plăcea să te văd la lumina unei explozii. Spune cum eşti?</p>
                  <p rend="justify">—  Pocită!</p>
                  <p rend="justify">—  Aprind bricheta, şi dacă nu-i adevărat, dacă nu-i adevărat, domnişoară Mirona…</p>
                  <p rend="justify">—  Andrei?</p>
                  <p rend="justify">Vocea mi-era gâtuită.</p>
                  <p rend="justify">—  Până acum n-ai ştiut? Nu m-ai recunoscut? Asta înseamnă că m-ai uitat de tot. Eu te-am recunoscut în gară. Altfel, cum crezi că te-aş fi chemat! Ştii că dacă ai fi descoperită aici, fără nici o calitate oficială, aş plăti foarte scump?</p>
                  <p rend="justify">Căutam să-i desluşesc faţa în întuneric.</p>
                  <p rend="justify">—  Dar tu nu ştii niciodată nimic, verişoară Mirona. Ştii numai să iubeşti. Altfel n-ai călători în noaptea asta, altfel nu te-aş fi văzut în faţa vagonului desculţă. Ţi-ai pierdut un pantof, ca cenuşăreasa din basm, şi aşteptai o minune… Nu-i aşa? Unde pleci, Mirona? Spre moarte sau spre fericire? Cine e prinţul care-ţi va aduce pantoful?</p>
                  <p rend="justify">—  Ai un debit de reporter sportiv. Mai bine spune cum ai scăpat „atunci”.</p>
                  <p rend="justify">—  Când?</p>
                  <p rend="justify">—  M-ai şi prevenit: O să ieşim cu revolverul în stradă!</p>
                  <p rend="justify">S-a grăbit să protesteze:</p>
                  <p rend="justify">—  Nici n-am ieşit din casă. O criză de ficat. Înţelegi?</p>
                  <p rend="justify">—  Înţeleg. În timpul rebeliunii au existat şi absenţe „motivate”.</p>
                  <p rend="justify">—  Vrei să spui că sunt laş?</p>
                  <p rend="justify">—  Dacă înseamnă curaj să împuşti doi copii în braţele unui bătrân rabin, laşitatea e o virtute.</p>
                  <p rend="justify">—  Invenţii! Exagerări! Oricum, eu n-am ştiut.</p>
                  <p rend="justify">Se auzeau motoare de avion. Trenul s-a oprit brusc. Andrei a dispărut.</p>
                  <p rend="justify">La Piteşti, transbordare. Linia, distrusă pe oarecare distanţă. Din zorii dimineţii până la asfinţitul soarelui, am aşteptat o maşină în direcţia Craiovei. Mai întâi ceasuri grele în picioare, apoi odihnindu-mă pe o ladă din faţa birtului unde îmi lăsasem bagajele, şi iar în picioare, pe trotuar, în plin soare, până am simţit răcoarea amurgului şi frigul istovirii care mă biruise. Înăuntru n-am intrat nici o clipă, ca să nu pierd vreo maşină care ar fi putut trece în goană. Ore de aşteptare încordată, şi înaintea mea perspectiva unei nopţi într-un hotel murdar, într-un oraş unde nu cunoşteam nici un adăpost, în cazul unei alarme.</p>
                  <p rend="justify">Când, în sfârşit, un camion s-a oprit în faţa mea, m-am urcat fără să întreb unde merge. Oriunde, gândeam, numai să curm aşteptarea. Voiam să aud zgomot de roţi, să mă depărtez de acel trotuar, de uşa acelui birt, de vitrina înnegrită a unei sordide librării unde citisem până la îndobitocire aceleaşi câteva titluri de coperte decolorate, murdărite de muşte: Băietana de Victor Margueritte, O vară la Menton de Rădulescu-Niger, Educaţia sexelor, Tălmăcirea viselor… Inventariasem până la saţietate cele două tăbliţe şi trei bucăţi de cretă, hârtie albastră, decolorată, pentru învelit cărţile de şcoală, un echer, o minge, poze de îngeri şi de Moşi-Crăciuni, tabachere, nasturi, jartiere, panglici, toate îmbâcsite de praf şi cu urme de muşte.</p>
                  <p rend="justify">Maşina se zgâlţâi puternic, gata să ne răstoarne.</p>
                  <p rend="justify">—  Unde mergeţi? mă întrebă o femeie cu broboadă.</p>
                  <p rend="justify">—  Nu ştiu. N-aveam unde să dorm la Piteşti şi mi-era frică de alarmă. Mâine dimineaţă poate să găsesc o maşină spre Craiova.</p>
                  <p rend="justify">—  Găsiţi. Staţi pe şosea şi faceţi semn cu mâna.</p>
                  <p rend="justify">Şoferul râse cu poftă.</p>
                  <p rend="justify">—  Ca la cinematograf.</p>
                  <p rend="justify">—  Şi unde o să dormiţi noaptea asta? se interesă femeia.</p>
                  <p rend="justify">—  Nu cunosc pe nimeni…</p>
                  <p rend="justify">Cred că-i era milă de mine.</p>
                  <p rend="justify">—  Veniţi la noi, la Cerbu. Mai avem o refugiată.</p>
                  <p rend="justify">Satul unde am coborât era alb, între dealuri. Covor alb era drumul cât vedeai cu ochii. O casă izolată, scundă, spoită parcă de lumina lunii. O fântână în curte, o bancă în faţa gardului lung. Doi dulăi ne întâmpinară lătrând şi schelălăind. Dintr-o baracă de scânduri – bucătăria de vară – a apărut o bătrânică uscată, albă şi ea, ca tot ce ne înconjura în noaptea aceea, sclipind de lumină.</p>
                  <p rend="justify">—  Săraca domnişoară! începu să-i explice femeia cu broboadă. Vine tocmai din Bucureşti…</p>
                  <p rend="justify">Urechile îmi vâjâiau, tâmplele îmi zvâcneau, pleoapele mă usturau.</p>
                  <p rend="justify">—  Sunt foarte obosită, am spus.</p>
                  <p rend="justify">—  Tot trebuie să luaţi ceva în gură.</p>
                  <p rend="justify">Camera în care am intrat era îmbâcsită de aer greu, stătut, cu miros de mucegai. M-am oprit în prag; femeile se tot agitau, nu ştiu ce-şi tot şopteau.</p>
                  <p rend="justify">—  N-avem pic de lapte… N-avem un ou. Ne-au rămas nişte tăiţei cu ceapă… E cu ulei de ăla de candelă. Da' noi îl stingem şi nu se simte…</p>
                  <p rend="justify">Nu mâncasem de dimineaţă nimic. Dar tăiţeii trebuiau să rămână copiilor.</p>
                  <p rend="justify">—  Am mâncat bine, în tren, mulţumesc.</p>
                  <p rend="justify">Noaptea strălucea, stropită, de stele. Aerul proaspăt. Am ieşit în curte. Femeile, copiii, câinii s-au aşezat în jurul meu pe bancă, pe o buturugă, pe un scăunel, pe jos, în ţărână.</p>
                  <p rend="justify">—  Refugiaţii au scumpit viaţa, foc. Mai cumpăram şi noi câte-un pic de lapte pentru copii, că n-avem vacă. Nici strop de lapte…</p>
                  <p rend="justify">—  De mi-ar veni băiatu… ofta bătrâna. Şi după o clipă de tăcere: învăţătoarea a primit veste că i-a murit bărbatu.</p>
                  <p rend="justify">—  Aoleu, ce mai plângea! făcu una din fetiţe.</p>
                  <p rend="justify">—  Băiatul lui Nicolae Chioru din Piteşti – aşa îi zicea lui tat-su, că pierdu un ochi în războiu celălalt, mă lămuri bătrâna.</p>
                  <p rend="justify">—  Fata-i tot orfană de război. O luă o tuşă de-a ei, o dădu la învăţătură şi se întoarse învăţătoare aici, la noi în sat, veri buni amândoi, spuse cea tânără.</p>
                  <p rend="justify">—  Poate de aia n-avu noroc… Cică nu-i bine să se ia veri.</p>
                  <p rend="justify">—  Da Anica a Gheorghiţoaiei? Tot veri?</p>
                  <p rend="justify">—  Nici măcar dintr-un sat. Şi nu rămase văduvă? Multe văduve la noi, maică. Parcă i-a secerat…</p>
                  <p rend="justify">—  Biata Anica! I se prăpădi feciorul!</p>
                  <p rend="justify">—  Şi tot aleargă să afle… Cică să ştie şi ea cum şi ce spuse când muri.</p>
                  <p rend="justify">—  S-a dus tocmai la Iaşi ca să dea de flăcăul care i-a închis ochii lui Petrea…</p>
                  <p rend="justify">Ascultau, grave, fetiţele amândouă şi dulăii… Parcă toată jalea satului se adunase acolo. Şi toţi voiau să ştie cum a murit Petrea. Ce a spus când a închis ochii.</p>
                  <p rend="justify">Unde mai întâlnisem aceeaşi tristeţe? Aveam poate zece ani, poate doisprezece, când repetam să n-audă nimeni: Perdu en mer… perdu en mer… Cu timpul, povestea lui Pierre Loti, Pčcheurs d'Islande, a intrat în lumea uitării. Dar uneori, când sufla vântul, mi se părea că aduce din depărtare un geamăt: Perdu en mer… Era geamătul unor femei care şi-au pierdut în uraganul mării feciorii, fraţii, logodnicii, bărbaţii: Perdu en mer aux environs de Nordenfyord55. Cuvintele săpate pe mormintele lor s-au şters din memoria mea.</p>
                  <p rend="justify">Şi iată că după atâţia ani, în liniştea unei nopţi dintr-un sat pierdut între dealuri – în Argeş – uraganul războiului îmi aducea în memorie durerea femeilor de pe coasta Islandei. Desigur că au căutat şi ele să afle care a fost ultimul cuvânt al celui înghiţit de valuri, dacă a purtat fularul pe care mama l-a croşetat…</p>
                  <p rend="justify">O  umbră se strecură în curte. Câinii o întâmpinară fără să latre.</p>
                  <p rend="justify">—  E din Tulcea, şopti bătrâna. Omu-i închis. Fu muncitor în port la Isaccea. Cică oamenii nu mai voiau să încarce vapoarele până nu le măreşte taxa. Cum s-ar zice, nu mai vrură să-i ajute pe nemţi. Femeia şi-a luat copiii şi a plecat la Ploieşti, la maică-sa. Avioanele i-au omorât copiii… amândoi… Acum umblă cât e ziua de mare pe dealuri. Le e milă la oameni, îi mai dau câte ceva de mâncare… Stă aici la noi. Când intră pe poartă n-o latră câinii; le e milă şi lor.</p>
                  <p rend="justify">Ce simplu spunea: „Le e milă şi lor”. „Le e milă şi lor!” repetau fetiţele.</p>
                  <p rend="justify">—  Nici pe Anica a Gheorghiţoaiei n-o latră… făcu cea mică…</p>
                  <p rend="justify">—  Mai bine nu se ducea, oftă bătrâna. Mai bine nu mai ştia. Cică l-au bătut cu centironu… Şi apropiindu-se de mine: Doctoru a fost de faţă când l-a bătut pe Petrea, că aşa a poruncit Mareşalu, să fie de faţă doctoru… da, iacă, băiatu s-a prăpădit, cu doctoru de faţă… Ce-o fi făcut mititelu ca să capete douăzeci şi cinci de centiroane, nu ştie biata Anica, da' atâta ştie că a fost doctoru de faţă, cum scrie la carte. Da' vezi, băiatu n-a răbdat… şi, cu doctoru de faţă cu tot, s-a prăpădit. Acu maică-sa se tânguie cât e ziulica de lungă, cică i-o fi dat peste ochi…</p>
                  <p rend="justify">Fetiţele suspină şi ele, ca nişte bătrâne.</p>
                  <p rend="justify">—  I-o fi dat peste ochi…</p>
                  <p rend="justify">Pe cea mică o chema Săftica. Pe cea mare, Ofelica… Ofelia? Mi se părea că n-aud bine.</p>
                  <p rend="justify">—  Stăturăm cinci ani la Bucureşti, că n-aveam pământ cu ce ne ţine. Bărbatu meu fu om de serviciu la teatru. Eu la stăpân. Se făcu foc soacră-mea când auzi că nu botezarăm fata ca pe dumneaei. Se împăcă numai când se născu cea mică. Săftica… Atunci fu concentrat omu meu, în '39… Iacă-s cinci ani de-atunci…</p>
                  <p rend="justify">O  poartă se deschidea spre o lume de nevoi ale căror izvoare, cât lumea de vechi, nu secau şi pe care războiul le alimenta, exasperând răbdarea celor mai răbdători.</p>
                  <p rend="justify">În timp ce femeile îmi pregăteau patul, lângă mine fetiţele sporovăiau ca nişte gospodine în miniatură. Ne-am împrietenit numaidecât. Una din ele l-a adus să mi-l prezinte pe Zaharache, o mică broască-ţestoasă, alta mi-a pus în braţe motanul.</p>
                  <p rend="justify">—  Îl cheamă Iago.</p>
                  <p rend="justify">Pentru prima dată, după multe zile, îmi venea să râd.</p>
                  <p rend="justify">Am crezut că, doborâtă de oboseală, am să adorm. Dar puricii m-au asaltat. Am ieşit în curte, mi-am scuturat ţoalele şi le-am întins pe iarbă. Concertul broaştelor şi ţârâitul neobosit al greierilor măreau atmosfera de basm a nopţii. Dulăii au venit lângă mine. I-am întrebat dacă au purici. Nu ştiu ce mi-au răspuns. Somnul se apropia. Ştefan îmi şoptea: „Trebuie să-ţi vorbesc despre ochii tăi, pe care atâta vreme i-am privit până la exaltare şi ameţeală. De ce nu vrei să vii? Cum poţi să stai departe de mine? De ce atâta dârzenie? De ce atâta furie şi patimă? Iartă-mă că-ţi scriu incoerent! Sunt bolnav. Nu mai pot să citesc, nici să scriu. Nu pot să dorm. Vino! Drumul e greu, primejdios. Dar aici o să ai linişte. E atâta linişte… Madeleine ştie. A înţeles tot… Madeleine pleacă… Pleacă la Bran. Vino! Te aştept…”</p>
                  <p rend="justify">Dacă nu m-ar fi aşteptat Ştefan, căsuţa aceea strâmbă, între dealuri, cu lacul de poveste, mi-ar fi ajuns…</p>
                  <p rend="justify">Câte ore am stat în praf a doua zi, de câte ori am încercat, ridicând braţul, să opresc pe şosea o maşină?. Pierdusem orice nădejde, când, la câţiva paşi, se opri o cisternă. Avea o pană de cauciuc. În faţă, lângă şofer, mai erau doi tineri. Şoferul accepta să mă ia, dar n-avea loc decât în spate. Săftica îmi întinse cutiuţa în care ţinea broasca-ţestoasă… Îmi dădeam seama că sacrificiul pe care voia să-l facă e greu. I-am explicat:</p>
                  <p rend="justify">—  E război. Nu are acte.</p>
                  <p rend="justify">—  Nici Iago nu are acte! făcu Săftica.</p>
                  <p rend="justify">Am luat-o în braţe, am sărutat-o. Oare ar fi fost în stare să mi-l dăruiască?</p>
                  <p rend="justify">Bătrâna, îngrijorată, îmi arătă cerul.</p>
                  <p rend="justify">—  S-au adunat norii, dacă începe ploaia?</p>
                  <p rend="justify">Mama fetiţelor îmi întindea un pachet cu ceva de-ale gurii. Nu ştiam cum să le mulţumesc. În clipa despărţirii le-am dat fetiţelor baticul de pe cap, fularul de la gât şi bani să-şi cumpere bomboane.</p>
                  <p rend="justify">Maşina a pornit. Dar n-a trecut mult, şi s-a oprit iar. Cei doi din faţă au coborât. Unul din ei, scund, spelb, cu ochii bulbucaţi, purta ochelari groşi. Semăna cu Roger. Celălalt, oacheş, şui, cu părul ca peria. Se desfăcuse, după cum explica şoferul, un contact la siguranţă. Toate încercările de a urni maşina au fost zadarnice. Cum să împingi o cisternă pe un drum care urcă? Timpul trecea încet, nemilos, norii se adunau negri. După aproape două ore de aşteptare, pe lângă noi a trecut un camion cu baloturi de hârtie, care ne-a tras până am dat de o vale. Atunci s-a pornit ploaia.</p>
                  <p rend="justify">Părea o rupere de nori, o ploaie de vară care trece repede. Sub haina de ploaie – o pusesem pe cap – stăteam ascunsă ca într-un cort şi eram sigură că în câteva minute ajungem, când maşina s-a oprit brusc. În faţa noastră, uniforme nemţeşti.</p>
                  <p rend="justify">—  Trebuie să vă daţi jos! s-au răstit, după ce ne-a luat legitimaţiile şi celelalte acte.</p>
                  <p rend="justify">Dacă zăboveam nu mai prindeam, la Craiova, tren spre Calafat, care trebuia să mă lase, în drum, la Băile. Dar nemţii tunau şi fulgerau. Donner Wetter! 56 cuvintele lor sacadate cădeau ca nişte lovituri de ciocan şi nu pricepeam ce vor, deşi cunoşteam limba.</p>
                  <p rend="justify">—  Cică nu sunt trecute numele noastre pe foaia de bord, mă lămuri tânărul care semăna eu Roger.</p>
                  <p rend="justify">Şoferul ne cerea să-i explicăm neamţului că nu se mai cere foaie de bord, şi în surdină:</p>
                  <p rend="justify">—  Vrea şperţ, fir-ar să fie… Dar sunt prea mulţi, lua-i-ar să-i ia, şi dacă numai unul face pe nebunul…</p>
                  <p rend="justify">Abia după o jumătate de oră de ameninţări – ba că vor cere relaţii despre noi la Bucureşti, ba că ne arestează pe loc – am fost lăsaţi să pornim mai departe. Ce mijloace de convingere întrebuinţase tânărul cu ochelari aveam să aflu mai târziu, când ne-a cerut cota parte.</p>
                  <p rend="justify">La Craiova am ajuns după ce trenul plecase. Şi iată-mă nevoită să rămân toată noaptea într-un oraş care-mi era cu desăvârşire străin.</p>
                  <p rend="justify">—  Ce facem acum? În gară e destul de primejdios, spuse oacheşul cu privirea întunecată.</p>
                  <p rend="justify">Ploaia încetase. Trendul pe care-l purtam peste pardesiu începea să se usuce. Dar îmi era frig, dârdâiam.</p>
                  <p rend="justify">—  Ştiu un fel de han, un birt, prin apropiere, făcu celălalt. Avem avantajul că suntem aproape. La cinci fără un sfert e alt tren.</p>
                  <p rend="justify">Deşi nu scoteam nici un cuvânt, se înţelegea că voi rămâne cu ei. Nu cunoşteam oraşul şi era întuneric, război. Birtul în care am intrat era întunecos şi rece, cu miros violent de butoaie de vin, de igrasie şi de ceapă prăjită. Cei câţiva clienţi vorbeau tare cu birtaşul accentuând parcă golul, singurătatea, tristeţea încăperii. Ceaiurile care ni s-au adus erau călduţe, miroseau a rânced şi nici n-am apucat să le bem, că ni s-a cerut plata.</p>
                  <p rend="justify">—  Cum am putea să ne odihnim? se interesă spelbul cu ochelari.</p>
                  <p rend="justify">—  Avem o singură cameră.</p>
                  <p rend="justify">—  Nu-i nimic. O să ne închipuim că suntem într-o cabană, la munte, şi prezentându-se: Paul Dominic, vioara a doua la Filarmonică. Dumneavoastră, domnişoară, eraţi nelipsită la concerte într-o vreme… Iar către tânărul oacheş: N-am reţinut numele dumitale…</p>
                  <p rend="justify">—  Mircea Biru.</p>
                  <p rend="justify">—  Ne-am cunoscut la Ludovica…</p>
                  <p rend="justify">Urcam nişte trepte înguste. Mirosul de ceapă prăjită se depărta, cel de mucegai îi lua locul. Birtaşul ne lumina scara, apoi culoarul, cu o lumânare.</p>
                  <p rend="justify">—  Lumea e mică, observă Dominic.</p>
                  <p rend="justify">Şi iată-ne în aceeaşi odaie toţi trei. Zugrăveala murdară, de culoarea şerbetului, cu pete de grăsime, urme de ploşniţe, frunze aurii. Două paturi: unul lângă perete, altul spre fereastră. Un lavoar de fier, un lighean smălţuit.</p>
                  <p rend="justify">—  Aveţi vreo preferinţă? mă întrebă Dominic, arătându-mi patul.</p>
                  <p rend="justify">—  Mulţumesc! Oriunde-i la fel.</p>
                  <p rend="justify">—  Poate că-i mai bine lângă fereastră. Stingem lumina şi deschidem fereastra, spuse Biru prietenos, blând.</p>
                  <p rend="justify">Eram mulţumită că mă voi putea odihni. Mi-am întins haina pe tăblia patului, să se usuce. În loc de pernă mi-am pus trusa, şi peste ea o jachetă de lână.</p>
                  <p rend="justify">—  Cred că ne vor prăpădi ploşniţele, spuse Dominic. Nu ştiu de ce fuge lumea de avioane şi nu de ploşniţe.</p>
                  <p rend="justify">—  Eu înţeleg, replică Biru, şi după ce stinse lumina deschise fereastra. Să n-avem vreo alarmă. Cerul s-a limpezit.</p>
                  <p rend="justify">—  Cred că ora primejdiei a trecut.</p>
                  <p rend="justify">Culcată cum eram, nu vedeam în cameră decât fumul ţigărilor urcând spre tavan. Din când în când se înălţau rotocoale perfecte. Îmi aminteam cum încerca Ştefan să mă înveţe să fumez şi cum râdea când mă înecam. Nu mi-aş fi închipuit că drumul va fi atât de lung şi atât de greu. Dar eram mulţumită că nu sunt singură şi recunoscătoare celor doi tineri că nu-mi dădeau atenţie.</p>
                  <p rend="justify">Dominic făcea pe grozavul:</p>
                  <p rend="justify">—  Pe logodnicul Ludovicăi l-am încuiat în camera mea când a început răpăiala la 4 aprilie… Trebuia să-l vezi… Geamurile erau întunecate de praf, de fum şi de foc. Eu cântam la pian şi-l sileam să mă asculte. Închipuie-ţi acorduri de Wagner… Tam-tam… tam… tam-tam…</p>
                  <p rend="justify">—  De ce îl sileai să te asculte?</p>
                  <p rend="justify">În întuneric refăceam şi mai bine chipul fiecăruia. Dominic, bălai, cu părul netuns pe ceafă, avea o moliciune feminină în gesturi şi o duritate neaşteptată în glas, în ochii bulbucaţi, castanii.</p>
                  <p rend="justify">—  Ca să-l vindec de frică. Să fi văzut cum îi cădea monoclul, gulerul i se umezea, se mototolea, cravata i se desfăcea singură. Nu-i mai rămăsese decât laşitatea şi spaima.</p>
                  <p rend="justify">—  Ce vrei? Închis într-o odaie, încuiat, în timp ce bombele cădeau…</p>
                  <p rend="justify">—  Murim o singură dată.</p>
                  <p rend="justify">—  Dar şi trăim o singură dată.</p>
                  <p rend="justify">—  Viaţa? Ce mizerie! Pe oameni tocmai asta-i măsoară, ultima atitudine! filosofa Dominic. O singură dată ai prilejul să fii superb. Viaţa e stupidă, iremediabil stupidă. Nu întâlneşti în jurul tău decât iluzii şi regrete. Sunt obosit de privirile care se agaţă de trecut sau de viitor ca să-şi suporte prezentul. Unde e fericirea? Unde e frumuseţea? De ce e măreaţă tragedia antică? Fiindcă eroii mor! Toţi mor!</p>
                  <p rend="justify">—  Dar ştiu pentru ce trăiesc şi pentru ce mor. Moartea e stupidă când mergi orbeşte spre ea, ca şi viaţa când o trăieşti la întâmplare, susţinea Biru, domol.</p>
                  <p rend="justify">—  Numai la întâmplare are haz… Bineînţeles, dacă nu eşti destul de imbecil ca să ţi se pară că ai ceea ce ai vrut sau vrei ceea ce ai, sau destul de ipocrit sau orb. În sfârşit, numai moartea îţi dă prilejul unei atitudini estetice. Ultimul spectacol e singurul interesant. Pentru acest ultim spectacol te plictiseşti destul toată viaţa. Caşti destul.</p>
                  <p rend="justify">Şi începu să caşte.</p>
                  <p rend="justify">În păienjenişul oboselii îl vedeam pe Andrei, ofiţer de jandarmi, strângând în braţe o femeie în lumina orbitoare a unei explozii. Existau oameni pentru care viaţa avea atât de puţin preţ, încât primul spectacol interesant, şi ultimul, să fie moartea? Roger, Andrei, Dominic… gândeau, vorbeau la fel. Dar eu? Nu imaginam pentru sfârşitul romanului meu un cutremur? „Am sosit la timp să împiedic un cataclism. A fost un faimos cutremur la San Francisco, şi lumea a rămas la fel, micuţa mea Mirona. Dar când revoluţia a zgâlţâit pământul în '917…” Jacquot… Jacquot… Îi simţeam mâna pe umăr. „Trebuie să acceptăm riscul morţii, tocmai fiindcă iubim viaţa”, spunea Biru, sau poate Jacquot…</p>
                  <p rend="justify">Aţipisem, când sirena, cu modulaţiile ei prelungi, lugubre, sună alarma. Am sărit în picioare. Biru, odată cu mine.</p>
                  <p rend="justify">—  Ce sincronizare! făcu Dominic, scoţând liniştit rotocoale de fum de ţigară.</p>
                  <p rend="justify">—  Ce aştepţi? întrebă celălalt.</p>
                  <p rend="justify">—  Eu rămân.</p>
                  <p rend="justify">—  Nu vii cu noi?</p>
                  <p rend="justify">—  Nici nu mă gândesc.</p>
                  <p rend="justify">—  Numai să nu ne încui, ca să vezi cum ne comportăm în faţa morţii? am spus.</p>
                  <p rend="justify">—  Deci n-aţi dormit, domnişoară?</p>
                  <p rend="justify">—  Nu… n-am dormit.</p>
                  <p rend="justify">—  Şi nu vă e frică de mine?</p>
                  <p rend="justify">—  Cunosc genul „copil teribil”, dar te sfătuiesc să cobori.</p>
                  <p rend="justify">—  De ce?</p>
                  <p rend="justify">—  Fiindcă spuneai că eşti un estet, şi decorul ăsta nu-i tocmai somptuos…</p>
                  <p rend="justify">—  Suntem la doi paşi de gară, spuse Biru. Nu-i prudent. Hai!</p>
                  <p rend="justify">Mi-am pus haina de ploaie. Biru şi-a luat valiza. Când, iată-l şi pe Dominic, în picioare, gata de plecare. Observând sforţarea mea de a-mi duce geamantanul, mi l-a luat. Era puternic, aşa cum bănuisem, omuleţul acela spălăcit şi în aparenţă pirpiriu.</p>
                  <p rend="justify">—  Dar ce aveţi înăuntru? Pietre?</p>
                  <p rend="justify">—  Pietre preţioase, am spus.</p>
                  <p rend="justify">Biru era gata să-mi ia valiza cealaltă.</p>
                  <p rend="justify">—  Asta poate să rămână. Sper să ne întoarcem.</p>
                  <p rend="justify">Am coborât toţi trei scara îngustă.</p>
                  <p rend="justify">—  Şi acum, încotro? a întrebat Dominic, continuând să caşte. Vreţi să vedem oamenii alergând ca gândacii când îi opăreşti?</p>
                  <p rend="justify">Sirenele amuţiră. Liniştea mărea parcă spaima. Oamenii ieşeau din case, din curţi. Cunoşteau adăposturile. Dar noi? Încotro ne ducem? Dominic a pus jos geamantanele şi şi-a aprins o ţigară.</p>
                  <p rend="justify">—  Ţigara! Ţigara! strigă cineva. Stinge ţigara!</p>
                  <p rend="justify">—  Dobitocii! bombăni Dominic. Îi luminează luna ca în plină zi, şi ei repetă ca papagalii ce-au învăţat la Apărarea Pasivă. Eu vă las. Iertaţi-mă, duduie, că trebuie să vă restitui „pietrele preţioase”.</p>
                  <p rend="justify">Biru mi-a luat geamantanul.</p>
                  <p rend="justify">—  Trebuie să ieşim din oraş.</p>
                  <p rend="justify">Lumea se rărise de tot. Noi mergeam din ce în ce mai repede. Mă ţineam cu greu în urma lui Biru, care din când în când se oprea să-şi tragă sufletul. El ducea valiza mea, eu pe a lui, care era mai uşoară, şi trusa. Maşinile treceau în viteză, dar fără zgomot; parcă alunecau pe străzile albe. Casele păreau părăsite. Oraşul din ce în ce mai apropiat de moarte, străzile din ce în ce mai lungi…</p>
                  <p rend="justify">În faţa unui hotel aştepta un camion. Doamne în haine de blană pe umeri, pe braţ cu mici valize elegante şi poşete enorme apăreau pe rând şi se urcau în camion. Ne-am apropiat şi noi. Un bărbat – o namilă – m-a ridicat în braţe şi m-a ajutat să mă urc în camion, ca şi cum ar fi fost de la sine înţeles că fac parte din grup. La rândul meu, i-am întins mâna lui Biru, care nu îndrăznea să se mişte, şi i-am făcut loc lângă mine. Spre deosebire de noi, ceilalţi sporovăiau.</p>
                  <p rend="justify">—  În fiecare seară acelaşi lucru, mi se adresă namila. Facem o plimbare în pădure. Lună… brazi… aer curat. Şi vrând să găsească un fir de discuţie: Când aţi sosit?</p>
                  <p rend="justify">Doamnele parfumate – parfumul amestecat era mai tare ca aerul proaspăt al nopţii – se uitau la mine, mă măsurau intrigate. Abia acum îmi dădeam seama cât de mototolită era haina mea de ploaie. Mă învelisem cu ea în sat, la Cerbu, mă plouase tot timpul pe drum în cisternă. Era evident că nu făceam parte din lumea lor, deci n-aveam dreptul să fug de moarte sau să mor în aceleaşi condiţii. Nici în faţa morţii nu admiteau egalitatea, fraternitatea, care altminteri în conversaţie erau invocate şi sunau aşa de frumos. Parcă le era silă, parcă le era scârbă să moară împreună cu „o sărăcie”. Îmi aminteam cât mă impresionase, în cimitirul Pčre Lachaise la Paris, deosebirea între cavourile somptuoase, solide, adevărate temple, palate, şi mormintele modeste, unele strâmbe sau pe jumătate înghiţite de pământ… Bogaţii îşi menţineau rangul şi după moarte. Cu atât mai mult acum, când încă respirau. Crezusem multă vreme că anume licăriri reci şi crude în priviri aparţineau numai membrilor familiei mele. Dar le-am descoperit apoi în ochii lui Andrei, ai Madeleinei, ai lui Roger şi Dominic, şi acum în ochii acestor femei strident parfumate, care ţineau mâinile crispate pe valizele din piele de porc, pe poşetele din crocodil şi şarpe. Frumoase, elegante, gătite, n-aveau la prima vedere nimic comun cu mătuşile mele. Şi totuşi, privirea lor dispreţuitoare şi rece le dădea nu ştiu ce aer de familie, nu ştiu ce izbitoare şi stranie asemănare. Nu auzeam ce îndrugă namila de lângă mine. Vedeam numai că-şi umezeşte buzele şi-mi clipeşte duios. Dar atenţia lui trecea asupra mea ceva din autoritatea pe care o avea faţă de ceilalţi, iar eu îi zâmbeam lui Biru, ca să trec la rândul meu asupra lui o fărâmă din protecţia pe care o primeam. Stătea, slab şi modest, într-un colţ cu hainele uzate dar curate, îngrijite, cu chipul împietrit. Pe cer zburau avioanele.</p>
                  <p rend="justify">—  Sunt de-ale noastre, îmi şopti vecinul meu optimist.</p>
                  <p rend="justify">Deşi ascultam încordată zgomotul motoarelor, aveam totuşi curiozitatea să-i privesc pe cei dimprejur şi găseam destul sânge rece ca să mă întreb cine sunt aceşti ochi dilataţi, lipiţi pe cer ca nişte ventuze, aceste capete înşurubate pe mici coloane înţepenite, albe, aceste mâini posesive, crispate pe genţi. Fugisem de lumea asta, de casa bătrânei Caţian, şi iată-mă iar în aceeaşi familie. În mare, era aceeaşi familie… „E o întâmplare, căutam să mă apăr, o coincidenţă!” „Nu există coincidenţe, Mirona, omul îşi croieşte singur destinul. Dacă nu e ajutat acum poporul în Spania, fascismul se va întinde, războiul se va aprinde în toată Europa.” Ne vom mai întâlni oare, Jacquot?</p>
                  <p rend="justify">O  detunătură ca o rupere de nori. Instinctiv, într-un gest de apărare, mi-am ridicat gulerul hainei.</p>
                  <p rend="justify">—  E antiaeriana, îşi dădu cu părerea namila de lângă mine.</p>
                  <p rend="justify">Camionul se opri. Eram în pădure. Mirosea a pământ reavăn, a brazi, a răşină. În depărtare, două motoare de avion îşi îmbinau zgomotele lor diferite; parcă se fugăreau. Se depărtau. Câteva clipe de linişte intensă, şi sirenele sunară încetarea alarmei.</p>
                  <p rend="justify">Departe, spre oraş, cerul era roşu de flăcări.</p>
                  <p rend="justify">—  De nu s-ar fi întâmplat ceva la hotel! suspină una din elegantele doamne.</p>
                  <p rend="justify">Mâinile ei tremurau pe trusa nou-nouţă. O mângâiau, parcă spuneau: Asta e tot ce mi-a mai rămas, bijuteriile, banii, o singură blană pe mine, vizonul.</p>
                  <p rend="justify">Praful dărâmăturilor, molozul, devenea din ce în ce mai înecăcios, mirosul de fum – din ce în ce mai apropiat. Maşini vopsite, camuflate în culorile decolorate ale frunzelor, ieşeau ca din pământ, alergau. Ici-colo apăreau brancarde goale sau cu răniţi.</p>
                  <p rend="justify">—  Ce vă aduce prin oraşul nostru? mă întrebă protectorul meu, privindu-mă galeş şi deplin mulţumit de felul în care se desfăşuraseră lucrurile.</p>
                  <p rend="justify">Hotelul a rămas în picioare. Nu-mi puteam descleşta gura. Departe ardeau case şi erau desigur morţi şi răniţi. Maşina se opri brusc. Ne lovirăm unii de alţii. Şoferul trase o înjurătură unei femei care traversa, gata să ajungă sub roţi. Strigătul ei se auzea sfâşietor:</p>
                  <p rend="justify">—  Nataliţa!!!</p>
                  <p rend="justify">Biru sări din maşină şi mă ajută să cobor. Fără un cuvânt m-am luat după femeia aceea. A intrat în biserică. Eu după ea. Femeia nu s-a oprit să se roage. Făcându-şi loc printre unii şi alţii, căuta, gemea, repeta:</p>
                  <p rend="justify">—  Nataliţa…</p>
                  <p rend="justify">Apoi, nu ştiu cum, am pierdut-o. În faţa bisericii, Biru şi protectorul meu mă aşteptau.</p>
                  <p rend="justify">—  Va să zică nu locuiţi la noi la hotel? se mira namila.</p>
                  <p rend="justify">—  Nu, am tras la un han aproape de gară.</p>
                  <p rend="justify">—  Aproape de gară? Ce imprudenţă! Gara a scăpat ca prin minime. N-a fost un bombardament serios. Au nimerit numai câteva case mai amărâte şi câţiva oameni. Să tot fie cinci morţi şi circa douăzeci de răniţi.</p>
                  <p rend="justify">Avea un aer încântat. Parcă spunea: Un fleac! Mi-era ciudă că trebuia să-i fiu totuşi îndatorată; mă luase în maşină, mă ocrotise, poate îmi scăpase viaţa. Aş fi putut să fiu printre cei „numai cinci morţi” sau fără un picior, fără o mână, fără ochi, cu faţa desfigurată, printre cei „circa douăzeci de răniţi”. Ce devenise Dominic?</p>
                  <p rend="justify">—  E destul de periculos să călătoreşti în timpul nopţii, acum când liniile ferate sunt bombardate, îmi surâdea jovial protectorul meu. Noi avem noroc cu un ofiţer german, care ne-a pus maşina la dispoziţie. Fireşte, plătim şoferul cât nu face camionul întreg. Dar în fiecare seară, e alarmă, nu e alarmă, „la unsprezece jumătate trecute fix”, maşina ne aşteaptă în faţa hotelului şi, la nevoie, fugim în pădure.</p>
                  <p rend="justify">—  Cât revine partea noastră? îl întrerupse Biru, scoţându-şi portofelul.</p>
                  <p rend="justify">Binefăcătorul păru ofensat.</p>
                  <p rend="justify">—  Vai! se poate?. De fapt n-am ştiut că sunteţi împreună.</p>
                  <p rend="justify">—  Tovarăşi de drum, lămuri Biru, ca să risipească un echivoc.</p>
                  <p rend="justify">—  Toţi oamenii sunt tovarăşi de drum, filosofă celălalt.</p>
                  <p rend="justify">—  Nu chiar toţi, surâse Biru.</p>
                  <p rend="justify">În faţa noastră se opri femeia care o căuta pe Nataliţa. Trecându-şi mâinile pe obraji, pe frunte, ne întrebă cu o disperare care te destrăma:</p>
                  <p rend="justify">—  N-aţi văzut-o? Fetiţa mea! Şi fără să aştepte răspuns fugi mai departe strigând: Nataliţa!!!</p>
                  <p rend="justify">Mergeam tăcuţi. Pe lângă noi treceau maşini ale Crucii Roşii. O femeie albită de ani, de moloz sau de spaimă alerga, un elev de liceu o urma. O fetiţă ca de vreo opt ani, cu părul ca argintul, cu faţa străvezie ca porţelanul care bate în albastru, eu ochii palizi, imenşi se uita ţintă la noi; parcă aştepta ceva. Nu spunea nici un cuvânt. Purta un pardesiu cenuşiu, avea picioarele goale şi se proptea în călcâie, de parcă îşi ferea de foc tălpile, degetele…</p>
                  <p rend="justify">—  Cum te cheamă? am întrebat-o.</p>
                  <p rend="justify">—  Mi-e frig la picioare…</p>
                  <p rend="justify">La toate întrebările noastre, răspundea: „Mi-e frig la picioare”. Parcă era înşurubată în călcâie.</p>
                  <p rend="justify">—  Nu te cheamă Nataliţa?</p>
                  <p rend="justify">S-a uitat atentă la mine.</p>
                  <p rend="justify">—  Mi-e frig la picioare.</p>
                  <p rend="justify">În clipa aceea am auzit acelaşi ţipăt sfâşietor: „Nataliţa!!! Şi femeia se năpusti ca o leoaică, îşi luă fetiţa în braţe şi fugi cu ea. De parcă cineva ar fi vrut să i-o ia.</p>
                  <p rend="justify">Cu inima grea, cu gândul la Trude, la Ines, am pornit alături de Biru spre han. Odaia în care-mi lăsasem valiza avea geamul spart. Călcam pe sticlă sfărâmată. Patul era plin de cioburi.</p>
                  <p rend="justify">—  Trenul pleacă peste o oră, spuse Biru.</p>
                  <p rend="justify">—  Nu pot să uit cum stătea fetiţa în călcâie.</p>
                  <p rend="justify">Biru tăcea. Mi-am scos săpunul, prosopul. A luat cana să-mi toarne apă.</p>
                  <p rend="justify">—  Nu mi-am închipuit când te-am văzut urcând pe cisternă că vom rămâne atâta timp împreună. Iartă-mă că nu ţi-am dat locul meu. Mi-a fost destul de greu să te las acolo, în ploaie. Dar n-am putut să procedez altfel, te rog să mă crezi.</p>
                  <p rend="justify">—  Unde o fi prietenul dumitale, Dominic?</p>
                  <p rend="justify">—  Nu e prietenul meu. Cu toate că habar n-am cine e, aş putea spune „dimpotrivă”.</p>
                  <p rend="justify">—  Spunea că v-aţi cunoscut la Ludovica…</p>
                  <p rend="justify">—  M-a confundat.</p>
                  <p rend="justify">Zorii zilei nu se grăbeau. Eram curioasă să ştiu cine e omul care-şi ştergea acum mâinile cu prosopul meu, el folosind un capăt, eu celălalt. Feţele noastre se reflectau obosite în aceeaşi oglindă verzuie, crăpată, a unei camere de han.</p>
                  <p rend="justify">—  Însurat?</p>
                  <p rend="justify">—  Da.</p>
                  <p rend="justify">—  Copii?</p>
                  <p rend="justify">—  Am avut un băiat… „Am avut”?! Orice întrebare era de prisos. Înţelegând tăcerea mea, regretul de a-i fi atins fără să vreau o rană, mi-a spus:</p>
                  <p rend="justify">—  Avea doisprezece ani. Făcea muncă obligatorie. Scotea obuze din pământ, obuze neexplodate…</p>
                  <p rend="justify">—  Cum? Copiii?</p>
                  <p rend="justify">—  Mai întâi săpau groapa în jurul obuzului, pe urmă unul din ei cobora, şi colegul lui îi trăgea afară cu frânghia. Totul se petrecea rapid, fiindcă focosul demontat elimina gaze asfixiante. Dar atunci s-a dat alarma, şi copiii, în panică, au fugit. Băiatul meu a rămas. Nu ştiam la ce fel de treabă e pus. Făceam şi eu muncă obligatorie. Veneam acasă târziu. Foarte obosit. Băiatul îmi ascundea adevărul. Pretindea că aşază lemne în pivniţa şcolii, că alţii mai mari le cară. El le aşază în stive… Numai după ce a murit am aflat la ce fel de treabă erau puşi copiii noştri.</p>
                  <p rend="justify">M-am gândit la bătrâna Metzel, la fetiţa lui Trude şi am înţeles ce înseamnă „copiii noştri”.</p>
                  <p rend="justify">—  Şi soţia dumitale?</p>
                  <p rend="justify">Aş fi vrut să întreb: „Cum a suportat?. Cum îndură?.”</p>
                  <p rend="justify">—  Era la părinţi, în nordul Moldovei, când s-au făcut deportări… E într-un lagăr… Era acum un an… Acum un an mai era…</p>
                  <p rend="justify">Omul trimis de Ştefan să mă aştepte în gară vorbea tare şi repeta, crezând că n-am auzit sau n-am înţeles:</p>
                  <p rend="justify">—  Eu sunt Costică, bărbatul Gherghinei. Conaşul v-a aşteptat două zile la rând. Nu credea că mai veniţi. Zicea că a fost bombardament la Craiova azi-noapte. Gherghina e bucătăreasa, eu sunt bărbatul ei. Ne-a cununat coniţa.</p>
                  <p rend="justify">Costică era prea vorbăreţ, iar eu prea obosită. Fireşte, nu-i găseam lui Ştefan nici o vină. N-avea cum să ştie că voi aştepta şase ore la Piteşti pentru o maşină, că voi înnopta într-un sat, că voi pierde trenul la Craiova şi voi rămâne peste noapte acolo. Şi totuşi, nu mă puteam scutura de apăsarea primei clipe, când coborând din tren nu l-am văzut, de pustiul care s-a deschis în faţa mea, gata parcă să mă înghită. Nu îndrăzneam să-i pun întrebări lui Costică, dar în suflet îmi încolţeau presimţiri, îndoieli, spaime.</p>
                  <p rend="justify">—  Acolo e pădurea… Aici lacul…</p>
                  <p rend="justify">La fiecare pas lua viaţă peisajul descris de Ştefan. Crâmpeie din scrisorile lui îmi răsunau în minte sau le chemam ca să mă liniştească. „Umblu prin pădure şi strig: Mirona! Fiecare copac îmi răspunde: Mirona.</p>
                  <p rend="justify">Singurul meu prieten e un cuc, veşnic îndrăgostit şi solitar ca şi mine…”</p>
                  <p rend="justify">O  casă se ivea albă în zare. Un fel de amestec de stil românesc şi vilă florentină. Era aşa cum mi-o descrisese Ştefan. „Aşezată într-un parc englezesc cu peluze pătrate. Parcul, de sus de pe dealuri, coboară în terase şi se pierde departe în vale. Pe pătrate de iarbă, despărţite de panglici late de pietriş, sunt presărate, aruncate parcă din întâmplare, buchete de bujori albi, roşii, roz. De cealaltă parte a conacului e un zid de brazi. Aş vrea să te pot integra în ambianţa asta, Mirona. Aş vrea să faci parte din peisaj. Vino!” Sau: „Nu te mai văd… Te-ai estompat şi sufăr. Ce faci: citeşti, scrii? Mă chinuiesc o mie de întrebări, la care nu pot răspunde, aşa că mă plimb singur prin parc şi repet acelaşi monolog, întrerupt numai de nevoia de a striga: Vino! Totul în jurul meu vibrează de nerăbdare, nelinişte, dor… Vino!”</p>
                  <p rend="justify">Şi iată-mă aici, după 30 de ore de drum! Cu sufletul greu de tot ce-am văzut, de tot ce-am trăit…</p>
                  <p rend="justify">—  Conacul a avut şi el stricăciuni la cutremur, sporovăia Costică. Atunci i-a refăcut turnul. Vedeţi, are balcon. L-a făcut domnul Rain. Ce om de treabă şi domnul Rain… Mai bun ca un rumân de-al nostru. Uite-l!</p>
                  <p rend="justify">Eram sigură că la un pas e Ştefan. Atât de sigură, că am închis ochii şi am adulmecat aerul. Mirosul prea puternic al florilor îmi înteţea durerea de cap. Dar când am întors capul, am văzut un om nu prea înalt, cu obraz tuciuriu şi uşoare umbre de vărsat. Ochii ca păcura erau mari, grei şi blânzi, părul – aspru, umflat.</p>
                  <p rend="justify">—  Pe unde umbli Vasile? se răsti Costică. Te-a căutat conaşul… Peste tot te-a căutat.</p>
                  <p rend="justify">Dar privirea omului se oprise asupra mea, atentă ca a unui copil care examinează o jucărie vrând să-i afle mecanismul.</p>
                  <p rend="justify">—  Am fost la grajd, răspunse în cele din urmă, şi porni liniştit mai departe.</p>
                  <p rend="justify">—  A fost la grajd! bombăni Costică. Hm! O să vedem noi ce fel de grajd! Demult îi miros pe alde Vasile. Da' conaşul… Crede că fără el se prăpădeşte lumea. Vorba coniţei, parcă i-a făcut farmece…</p>
                  <p rend="justify">Înţelegem, din ce înşira omul, că Madeleine nu plecase demult şi căutam să-mi amintesc data când Ştefan îmi telegrafiase: „Madeleine pleacă la Bran.” E drept că nu mi-a spus: „A plecat.” Dar mi-a telegrafiat: „Te aştept!”</p>
                  <p rend="justify">Ne aflam acum în faţa unor trepte largi, care dădeau pe o terasă imensă, acoperită. Scaune, mese de pai, şezlonguri şi un divan cu o scoarţă oltenească de o rară frumuseţe, care, prinsă în perete, cădea de sus. Peste tot erau agăţate farfurii de lut, oale smălţuite, coşuleţe împletite. Ce straniu mi se părea că Ştefan nu apare!</p>
                  <p rend="justify">—  Aici, spuse Costică, deschizând o uşă. Mă duc să văd ce meştereşte alde Vasile…</p>
                  <p rend="justify">În adâncimea unei ferestre, mare cât peretele şi de grosimea zidului de cetate al casei, geamul care dădea spre pădure şi reţeaua de sârmă dinăuntru formau o colivie imensă. Acolo cântau, ciripeau, se certau, cărau puf, ciuguleau foi de salată, se giugiuleau şi se certau canari inseparabili, galbeni şi albi, galbeni-verzui, galbeni-gri, şi albi-gălbui. De-altminteri, peste tot pe pereţi erau agăţate colivii cu papagali şi canari, câte doi, şi nesfârşit părea numărul de codiţe şi ciocuri. Printre colivii atârnau mici coşuleţe multicolore, farfurii şi căni smălţuite. La o masă cu postav verde i-am recunoscut pe Gazela – la fel de obeză ca în urmă cu cinci ani – şi pe logodnicul ei, polonezul pirpiriu, care semăna cu regele Italiei. Pe o canapea, prinţesa Jeanne, întinerită, în rochie înflorată şi sandale romane, împletea cu andrele un pulover.</p>
                  <p rend="justify">Nedumerit parcă de prezenţa mea, ca un castelan care nu-l recunoaşte pe unul din musafiri sau nu-şi aminteşte să-l fi invitat, fâstâcit ca un şcolar, Ştefan mi-i prezentă pe rând pe cei de la masa de joc.</p>
                  <p rend="justify">—  Cumnatul… Cumnatul meu… se bâlbâi Ştefan.</p>
                  <p rend="justify">Un bărbat cu un cap de toreador, cu cotleţi după moda spaniolă, îmi aruncă o privire piezişă.</p>
                  <p rend="justify">—  Pe verişoara noastră Gazela şi pe soţul ei cred că-i cunoşti… Şi prietenul nostru Rain.</p>
                  <p rend="justify">Acest „al patrulea” la masa verde îşi potrivi monoclul şi-mi zâmbi cu multă bunăvoinţă.</p>
                  <p rend="justify">—  Încântat, domnişoară. Aţi avut mare curaj să porniţi la drum.</p>
                  <p rend="justify">În contrast cu părul alb ca o perucă de marchiz, Rain părea tânăr. Avea ochii negri, inteligenţi, faţa albă, buzele foarte roşii.</p>
                  <p rend="justify">Luându-mă de umăr, Ştefan mă îndreptă către prinţesa Jeanne.</p>
                  <p rend="justify">—  Nu te supăra că nu mă pot mişca de aici, se scuză ea. Am un lumbago, şi totdeauna când plouă…</p>
                  <p rend="justify">—  Numai că azi n-are de gând să plouă, spuse Ştefan.</p>
                  <p rend="justify">—  De unde ştii?</p>
                  <p rend="justify">—  Mă uit la barometru şi văd: vreme frumoasă.</p>
                  <p rend="justify">—  Eu mă uit la fereastră şi văd că plouă.</p>
                  <p rend="justify">Într-adevăr, deşi soarele strălucea, picături de ploaie se prelingeau pe geamuri. Rain râse cu poftă.</p>
                  <p rend="justify">—  Oh, femeile astea sunt mai tari decât toate invenţiile lumii.</p>
                  <p rend="justify">—  Ei, cum e cu barometrul? Ia spune! întrebă prinţesa Jeanne. Şi toţi făcură haz.</p>
                  <p rend="justify">Nu ştiam cum îmi voi găsi locul aici, după toate câte le văzusem pe drum, după tot ce-mi povestise Biru.</p>
                  <p rend="justify">Prinţesa Jeanne lăsând andrelele din mână, îşi întinse picioarele şi braţele şi-şi propti capul pe rezemătoarea canapelei ca să ne poată urmări. Ştefan îmi arăta clocitoarele.</p>
                  <p rend="justify">—  După câteva zile vom auzi: cioc, cioc şi domniile lor îşi vor face apariţia pe lume. De două zile îi pândim…</p>
                  <p rend="justify">Acest plural pe care-l folosea mereu: „Verişoara noastră”, „Clocitoarele noastre”, „Puii noştri” mă exaspera…</p>
                  <p rend="justify">—  Ştefane, de ce nu-i oferi Mironei un ceai? Ai tot ce trebuie aici, pe măsuţa cu rotile. Vezi dacă samovarul e în priză, spuse prinţesa Jeanne.</p>
                  <p rend="justify">Abia îmi reţineam lacrimile.</p>
                  <p rend="justify">—  Mulţumesc. Nu.</p>
                  <p rend="justify">—  De ce? O ceaşcă de ceai, mă îndemnă Ştefan.</p>
                  <p rend="justify">—  Cine face cartea? întreabă Gazela ronţăind biscuiţi.</p>
                  <p rend="justify">—  Dacă pierdem războiul… începu cumnatul.</p>
                  <p rend="justify">—  Pas parol, îl întrerupse polonezul.</p>
                  <p rend="justify">—  Cum „dacă pierdem”? intervine Rain. L-am pierdut, mai bine zis l-am câştigat încă de acum doi ani… De atunci, fie că ne retragem „elastic”, fie că ne retragem „strategic”, ne retragem… slavă Domnului!</p>
                  <p rend="justify">—  Aştept Packardul, dragă Rain, se auzi vocea răsfăţată a prinţesei Jeanne. Am martori… mi-ai promis că dacă nemţii pierd războiul…</p>
                  <p rend="justify">—  Ein Mann, ien Wort57 replică Rain.</p>
                  <p rend="justify">—  Ce mai aştepţi?</p>
                  <p rend="justify">—  Să nu mai văd picior de neamţ…</p>
                  <p rend="justify">—  Jucăm, sau facem conversaţie? se supără Gazela.</p>
                  <p rend="justify">Nu înţelegeam de ce nu găseşte Ştefan un mijloc să mă scoată de acolo. Era totuşi firesc să-mi arate unde mă pot spăla, unde m-aş putea odihni. Veneam de la drum. Dar Ştefan părea încurcat, zăpăcit şi toate le făcea anapoda (sucind robinetul samovarului electric, fără să ţie dedesubt ceaşca, apa curgea pe măsuţă, pe parchet).</p>
                  <p rend="justify">Trei câini cenuşii, cu păr ţepos, picioare subţiri şi cap de maimuţă, intrară lătrând pe uşa pe care o lăsasem întredeschisă. În urma lor – Marta şi Sonia, în şorturi şi bluze de sport, îmbujorate la faţă. Mă luară de braţ pe rând.</p>
                  <p rend="justify">—  Mirona! Când ai venit, Mirona?</p>
                  <p rend="justify">—  Vezi, Marta? Ţi-am spus eu că vine!</p>
                  <p rend="justify">—  Dar cum?. Am auzit că linia ferată e distrusă. A fost bombardament la Craiova.</p>
                  <p rend="justify">—  Cu ce-ai venit, cu o maşină?</p>
                  <p rend="justify">Întrebările nu conteneau, şi mirosul de briantină, de ojă, de cozonac şi vanilie îmi dădea senzaţia răului de mare.</p>
                  <p rend="justify">—  Poate vrei să te speli, Mirona? Am văzut valizele şi trenciul afară. Dar parcă tot nu mi-a venit să cred, spuse Sonia.</p>
                  <p rend="justify">Ce curios mi se părea că Ştefan nu-mi pomenise de Marta!</p>
                  <p rend="justify">—  Madeleine mi-a comandat portretul… Tot suntem obligaţi să stăm la ţară…</p>
                  <p rend="justify">Oare auzisem bine? Madeleine nu plecase?</p>
                  <p rend="justify">—  Cum te simţi? mă întrebă Sonia. Eşti palidă.</p>
                  <p rend="justify">—  Abia se ţine pe picioare!</p>
                  <p rend="justify">Şi aruncându-i lui Ştefan o privire indignată, Marta mă luă de braţ şi mă scoase de acolo. Ştefan şi Sonia ne-au ajuns din urmă.</p>
                  <p rend="justify">—  Mirona, în sfârşit, pot să-ţi vorbesc. Te-am aşteptat două seri la rând, uite, întreabă-le pe Sonia, pe Marta, se văita Ştefan. Credeam că n-ai mai plecat. Sunt dezolat…</p>
                  <p rend="justify">—  Dezolat că am venit?</p>
                  <p rend="justify">—  Mirona!</p>
                  <p rend="justify">—  Ai să-i explici mai târziu, nu vezi în ce hal e?. Vino în camera mea să te odihneşti.</p>
                  <p rend="justify">—  Mulţumesc, Marta. Aş vrea să mă spăl.</p>
                  <p rend="justify">Sonia îmi deschise uşa odăii de baie.</p>
                  <p rend="justify">—  Ai nevoie de ceva?</p>
                  <p rend="justify">—  Am tot ce-mi trebuie, în trusă…</p>
                  <p rend="justify">Sonia se repezi să mi-o aducă.</p>
                  <p rend="justify">—  Cum a putut să te puie pe drumuri? Ştie că linia cea mai periculoasă e Piteşti – Craiova – Turnu-Severin, mă întrebă Marta ca şi când Ştefan n-ar fi fost de faţă, şi nu se sfii să adauge: Inconştient, egoist.</p>
                  <p rend="justify">Dar Ştefan repeta:</p>
                  <p rend="justify">—  Am să-ţi explic:</p>
                  <p rend="justify">Vorbeau de-a valma.</p>
                  <p rend="justify">Odaia de baie era foarte mare. Plăcile de faianţă străluceau albe. Fereastra, deschisă larg spre parc. Am respirat cu nesaţ aerul proaspăt, mirosul de brad şi de pământ reavăn, căutând să mă reculeg. Dar îmi dădeam seama că până nu intru sub duş, până nu scap de praful de pe drum – îl simţeam între dinţi şi pe creier – nu voi putea înţelege, nu voi putea acţiona. Mă uitam cu jind la robinetele strălucitoare. Mi-era dor să aud apa curgând. Aveam în faţă imaginea micuţei Ines sărind sub duş, înviind. Dar bătăile în uşă erau stăruitoare. N-apucasem să mă dezbrac. Am deschis.</p>
                  <p rend="justify">—  Trebuie să mergem, Mirona, iartă-mă, am să-ţi explic pe drum ce s-a întâmplat. Totul s-a dat peste cap în ultimele două zile. Madeleine n-a mai plecat. Am să-ţi explic tot, pe îndelete. Nu-mi vine să cred că eşti aici, dragule drag. Ţi-am luat o odaie în sat. O să fim mai liniştiţi.</p>
                  <p rend="justify">Vorbea în şoaptă, de parcă se temea că cineva ne urmăreşte, şi acest aer vinovat, această teamă de şcolar mă făceau să mă simt lângă el ca un câine care nu-şi recunoaşte stăpânul. Eram acum într-un salon cu o estradă, pe care se afla un pian, iar pe perete, aproape în mărime naturală, portretul lui. Purta parcă acelaşi costum de călărie şi ţinea în mână o cravaşă. Era mult mai tânăr, mai slab şi, deşi pictorul exagerase până la caricatură morga, uşoara lui îngâmfare, portretul semăna mai mult cu acel Ştefan de care mă îndrăgostisem cu ani în urmă decât cu cel care era lângă mine. Aş fi vrut să văd de aproape portretul, de parcă el trebuia să-mi explice de ce mă aflam aici şi de ce voiam să fug, de ce mă chemase Ştefan şi de ce-l nedumerea şi-l speria prezenţa mea.</p>
                  <p rend="justify">Aş fi vrut să întreb cine era pictorul care dibuise acea infatuare crudă în privirea lui senină, care scosese la iveală acele trăsături, care în doze mici făceau distincţia lui, dar mărite la scara asta îi dădeau un aer ridicol, vulgar. Bărbia pătrată, nasul obraznic, în vânt. Parcă era Il Duce58 ţinând un discurs.</p>
                  <p rend="justify">Aş fi vrut să mă apropii şi de alte tablouri, de vasele de pământ imense, în care bujorii, irişii, lalelele erau de o frumuseţe şi de un colorit ireal. Pe terasa pe care am ieşit, alta decât aceea pe care venisem, jucau ping-pong doi tineri, iar într-un grup se aflau prinţesa Jeanne şi toţi cei de la masa de cărţi. Nu lipsea decât maiorul din cei pe care-i întâlnisem în casa lui Ştefan la Bucureşti. Şi Madeleine, care înţelegeam că trebuie să apară dintr-un moment într-altul.</p>
                  <p rend="justify">Ştefan îmi prinse braţul, ca să mă reţie într-un colţ de umbră.</p>
                  <p rend="justify">—  Mirona, dragule drag… Uite, acolo e turnul… Turnul de unde îţi scriam… De unde se văd cele mai minunate apusuri de soare. Unde te aşteptam. Uite, acolo e aleea de crini, dincolo covorul de trandafiri galbeni. Dacă ai şti cât am dorit să te văd aici, în cadrul ăsta… Şi acu, uite, toate s-au încurcat. Când am să-ţi spun, ai să înţelegi. Dar acum e mai bine să ne grăbim. Madeleine trebuie să vină dintr-o clipă într-alta. Ştie că vii, dar e mai bine să nu ne întâlnim. Ţi-am luat o cameră în sat. Mi-e dor să te ţin în braţe. Marta pretinde că sunt egoist, nebun. Sunt îndrăgostit, îngrijorat, exasperat. Trebuia să te aduc aici ca să te ştiu la adăpost. Madeleine se pregătea oricum să plece la Bran. Am vrut s-o pun în faţa unui fapt împlinit. Atâta lume pleacă din Bucureşti la ţară… Sunt atâţia refugiaţi aici… Avem atâţia oaspeţi… De ce n-ai fi şi tu printre ei? De altfel, Madeleine se pregătea de plecare… Ieri, când m-am întors de la gară, mare tămbălău acasă. S-a descoperit furtul unor sticle de băuturi străine. Coniac, gin, rom şi nişte vinuri vechi. Costică e convins că Vasile le vinde în sat, orăşenilor, bineînţeles celor care se ţin de chefuri. Cumnatul meu e de părere să se facă cercetări. Eu am oroare de cercetări.</p>
                  <p rend="justify">Ştefan vorbea în şoaptă, sau urechile mele erau astupate, vătuite? Mergea prea repede, sau făcea paşii prea mari? Aş fi vrut să înceapă să plouă din nou, să mă spele ploaia, să mă trezească. Mă simţeam năclăită şi mi-era sete, îmi simţeam gâtul uscat.</p>
                  <p rend="justify">—  Dragostea mea, de ce taci, eşti supărată?</p>
                  <p rend="justify">Ştefan mă prinse de mijloc, dar, brusc, îmi dădu drumul. Omul care mă aşteptase în gară se apropia din urmă cu valizele. Un câine sărea la el, lătra furios.</p>
                  <p rend="justify">—  Ciau-ciau! strigă Ştefan.</p>
                  <p rend="justify">Câinele avea un cap leonin, blana roşie, coada stufoasă ca o crosă răsucită. Îmi amintea de apariţia Madeleinei la casa în schele, unde aşteptam să se usuce pereţii.</p>
                  <p rend="justify">—  Are limba albastră. Vezi? Parcă-i muiată în cerneală.</p>
                  <p rend="justify">Din iarbă răsări un căţel rotund ca o minge. Ştefan îl luă în braţe.</p>
                  <p rend="justify">—  Zerul e la dispoziţie, nu-i aşa, Pufuleţ? apoi către Costică, încruntându-se: Ce te tot foieşti, omule? Doar ştii unde să duci geamantanele. Sau dacă ai ceva de spus, dă-i drumul! Ei? Iar un secret? Costică dacă vrea să-ţi spună că plouă sau că a fătat vaca te cheamă la o parte. E secretos…</p>
                  <p rend="justify">—  Vasile… începu Costică.</p>
                  <p rend="justify">—  Ai ce ai cu Vasile.</p>
                  <p rend="justify">—  Iar a fost în sat…</p>
                  <p rend="justify">—  Nu te priveşte. Lasă treaba asta în seama mea… Şi după plecarea lui Costică: Crede că ştie tot şi habar n-are. Vasile e cinstit şi munceşte cât zece. Mă tem de alte lucruri, mai grave. În sat s-au găsit manifeste. Îndemnuri la sabotaj. Ţăranii sunt sfătuiţi să nu dea un bob de grâu. Soldaţii, să întoarcă armele contra nemţilor. Se fac percheziţii.</p>
                  <p rend="justify">Şi iar mă strânse lângă el.</p>
                  <p rend="justify">—  Noaptea asta o să dormim împreună, orice s-ar întâmpla. Apoi, enervat: Uite-l şi pe Vasile!</p>
                  <p rend="justify">Omul cu faţa tuciurie şi ochii ca păcura ne dădu bună ziua.</p>
                  <p rend="justify">—  Ce-i cu tine, Vasile?</p>
                  <p rend="justify">—  Nu pot nici să răsuflu.</p>
                  <p rend="justify">—  Nici eu nu pot să răsuflu, oftă Ştefan cu înţeles. Şi prezentându-mi-l: administratorul nostru.</p>
                  <p rend="justify">—  M-am dus la doctor, că nu mai pot. Mă împunge între coaste…</p>
                  <p rend="justify">—  Dacă nu te împungea erai pe front, Vasile, şi poate nu mai erai deloc.</p>
                  <p rend="justify">—  Aşa-i! Da' acum mi se pare că-i de rău. Doctorul şi-a pus urechea şi s-a speriat.</p>
                  <p rend="justify">—  Prostii! zâmbi Ştefan, bătându-l pe umăr. Doctorul ăsta nu-mi place. E un alarmist, îl cunosc… Şi ca să înţeleg: De când avem în sat refugiaţi doctori, avocaţi, toate merg anapoda. Care cum îl auzi, îl doare ceva. Nu era mai bine fără doctori, Vasile? surâse Ştefan.</p>
                  <p rend="justify">Dar omului nu-i ardea de glumă.</p>
                  <p rend="justify">—  N-are vină doctorul, am fost eu prea obosit… Am dormit ca un butuc, lipit de perete. Peretele era rece, eu asudat. Asta-i socoteala.</p>
                  <p rend="justify">—  Ceai fierbinte şi aspirină, Vasile. Şi scotocindu-se prin buzunare, scoase un pliculeţ alb. Nişte buline speciale, te faci bine într-o noapte. Sau mai bine nu. Cu astea transpiri ca un cal. Uite nişte piramidoane, uite, şi vârî iar mâna în buzunar. Şi eu sunt doctor.</p>
                  <p rend="justify">—  Am luat de astea destule, spuse Vasile. Mai bine tot alelalte. N-aveţi grijă, chiar dacă transpir ca un cal tot fac treabă…</p>
                  <p rend="justify">—  Te-ai cam obişnuit să nu dormi. Umbli cam mult prin sat, Vasile, şi nu-i bine. Nu te face că nu înţelegi!</p>
                  <p rend="justify">Ochii negri ai omului scăpărară de o lumină verzuie. Corneea era parcă prea albă pentru faţa aceea smolită.</p>
                  <p rend="justify">—  Înţeleg că oamenii s-au săturat…</p>
                  <p rend="justify">—  Mult a fost, puţin a rămas! Fiecare trebuie să-şi vadă de treabă. Are cine să facă politică.</p>
                  <p rend="justify">—  N-o face cum trebuie. Oamenii n-au ce mânca.</p>
                  <p rend="justify">—  Crezi că Nicolae şi-a omorât calul ca să-l mănânce?</p>
                  <p rend="justify">—  N-a vrut să-l dea.</p>
                  <p rend="justify">—  Asta n-a făcut-o din capul lui.</p>
                  <p rend="justify">La câţiva paşi de noi se opri un docar şi, într-un nor de praf, sări Madeleine, în costum de călărie, arsă de soare, plină de încredere în ea. Aşteptam să-mi întindă mâna, să-mi spună câteva cuvinte de politeţe, dar, ca şi când n-ar fi băgat de seamă prezenţa mea, umflându-şi nările ca un cal care nechează, i se adresă lui Vasile:</p>
                  <p rend="justify">—  Ce-i cu femeile de la grădina de zarzavaturi? De ce n-au venit la lucru?</p>
                  <p rend="justify">—  Sunt nemulţumite cu mâncarea, cu plata…</p>
                  <p rend="justify">—  Vor să mănânce curcani?</p>
                  <p rend="justify">—  Sunt plătite ca la începutul războiului şi toate s-au scumpit de zece ori.</p>
                  <p rend="justify">—  Eşti avocatul lor? Ce zici, Ştefane? Cine umblă să împartă dreptatea acasă la noi?. Dar treaba cine o mai face, dacă toată lumea trăncăneşte. Eu ştiu că acolo unde mănânci pâinea…</p>
                  <p rend="justify">—  E pâine şi pâine! îi tăie vorba Vasile.</p>
                  <p rend="justify">—  Destul! făcu Ştefan cu autoritate.</p>
                  <p rend="justify">Vasile dădu să plece, dar Madeleine îl opri:</p>
                  <p rend="justify">—  Unde ai fost noaptea asta?</p>
                  <p rend="justify">—  Ca holteii, coniţă! surâse omul cu înţeles.</p>
                  <p rend="justify">Madeleine rămase o clipă descumpănită.</p>
                  <p rend="justify">—  Ţara arde şi baba se piaptănă, Vasile.</p>
                  <p rend="justify">—  Asta aşa-i…</p>
                  <p rend="justify">Privirea omului trecu de la Madeleine la Ştefan şi se opri asupra mea. Am simţit cum îmi iau foc obrajii. Parcă toţi greierii din lume îmi ţiuiau în urechi. N-am mai auzit ultimul schimb de cuvinte. Omul se depărta în praful înroşit de soarele care apunea. Mersul lui marinăresc, pasul elastic şi parcă plăcerea de a lua contact cu pământul – totul îmi amintea de Jacquot.</p>
                  <p rend="justify">—  La dracu! scrâşni Madeleine.</p>
                  <p rend="justify">—  Stăpâneşte-te! făcu Ştefan nemulţumit. Ar trebui să-ţi schimbi atitudinea.</p>
                  <p rend="justify">—  Ar trebui să fii mai atent. Eu îl miros demult. Tu o să ai surprize. Şi către mine, scuzându-se parcă: Noi l-am scăpat de front, era tuberculos.</p>
                  <p rend="justify">—  Lucrează cât zece, spuse Ştefan.</p>
                  <p rend="justify">—  Şmecher. Până ţi se vâră sub piele… Acum, când îl auzi, e bolnav. Şi uite cum umblă săltat. Parcă e stăpân pe moşie…</p>
                  <p rend="justify">—  S-ar putea să fie într-o zi.</p>
                  <p rend="justify">Pe albastrul de cobalt se desfăceau în orizont fâşii roşii. În urma lui Vasile, câţiva bărbaţi şi femei se grăbeau să-l ajungă.</p>
                  <p rend="justify">—  Noi trebuie să aşteptăm cu mâinile în sân ziua aceea? întrebă Madeleine. Ba chiar s-o pregătim? S-o servim pe tavă?</p>
                  <p rend="justify">Nările i se dilatau, fremătau, ochii îi scăpărau. Avea tenul ars de soare, şi bluza galbenă îi stătea bine.</p>
                  <p rend="justify">—  O să mai discutăm despre toate astea, Ştefan… Şi muindu-şi glasul: Soţul meu e un naiv. Apoi mondenă, ca şi când tot ce se întâmplase n-ar fi avut prea mare importanţă, iar prezenţa mea acolo ar fi fost lucrul cel mai firesc: Nu vii să cinăm împreună, domnişoară Mirona?</p>
                  <p rend="justify">—  Mulţumesc, sunt prea obosită.</p>
                  <p rend="justify">—  Îmi pare rău că nu pot să vă duc cu docarul, dar e foarte târziu şi avem oaspeţi… Sper, Ştefan, că n-ai să întârzii! Şi, strâmbând gura într-o încercare de a-mi surâde binevoitor, înclină capul şi se urcă sprintenă în docar.</p>
                  <p rend="justify">Abia puteam să mă ţin de Ştefan. Picioarele parcă îmi erau umplute cu nisip. În şale aveam o durere care se ascuţea la fiecare mişcare şi numai ea mă ţinea trează. Câte zile erau de când nu dormisem, de când nu mâncasem? Nu mai puteam socoti. Unde era casa spre care mergeam?</p>
                  <p rend="justify">—  Vreau să ajungem cât mai repede. Să te iau în braţe, Mirona, dragule! Sunt obosit. N-am dormit toată noaptea. Te-am aşteptat.</p>
                  <p rend="justify">Ştefan era obosit!.</p>
                  <p rend="justify">—  Am aşteptat până târziu, exasperat. Mă temeam de vreun bombardament, pe undeva pe calea ferată. Îmi dădeam seama ce inconştient am fost, ce nebunie am făcut când te-am chemat. Dar nici la Bucureşti nu te puteam lăsa. E drept că te puteai adăposti undeva la ţară, pe lângă Bucureşti, dar eu voiam să te am aici, aproape de mine… Ce vrei? Mi-era dor de tine, Mirona… Te doream, înţelegi, draga mea? Nu mai puteam… Eram nebun… Sunt nebun, scumpa mea dragă. Nu ştii cât aş fi vrut să stai la conac. De fapt, Madeleine nu s-a opus, să ştii. Ai văzut, te-a invitat, şi dacă n-ar fi fratele ei… Cumnatul meu nici nu s-a uitat la tine.</p>
                  <p rend="justify">Nu ştiu de ce, dar totul îmi era acum indiferent. Priveam cocioabele strâmbe, mizere, casele de lut gârbovite la fel ca în satul unde înnoptasem, la Cerbu. O fetiţă cu picioarele ca nişte fuse mâna din urmă o vacă. Apoi, când s-a oprit locului, mi s-a părut că stă în călcâie. Aş fi vrut s-o întreb cum o cheamă… Voi fi în stare să redau strigătul acelei mame, drama lui Biru? Cum îl chema pe băieţelul lui Biru? De ce nu l-am întrebat? Nu ştiu cum îl chema, dar ştiu cum a murit.</p>
                  <p rend="justify">—  Dragule drag, repeta Ştefan, nu pot să cred că eşti aici, lângă mine, şi totuşi n-am avut o clipă a noastră. Nici nu te-am luat în braţe. Ce-i cu tine? Nu te simţi bine? Uite, am ajuns. O să te odihneşti. E o casă liniştită, curată. Ai să poţi să scrii. Eu am să vin să te văd. Uite, acolo unde femeia strânge rufe de pe frânghie. Peste tot e plin de refugiaţi. Aici, la ţaţa Chiva, stă numai Eliza. O fată liniştită, discretă. Trage piciorul şi e cam gângavă, nu prea vorbeşte. Nici tu nu eşti vorbăreaţă, iubita mea.</p>
                  <p rend="justify">Mă strângea lângă el, bine dispus, vesel.</p>
                  <p rend="justify">—  Aveţi şi un aparat de radio. L-am adus pentru tine. Mi l-a procurat Rain. Ai văzut cum se uita la tine craiul bătrân? Să ştii că sunt foarte gelos. Nici o privire nu vreau să te atingă. Până şi Vasile, n-ai observat cum te cântărea? El ţi-a găsit casa.</p>
                  <p rend="justify">Deci Ştefan ştia că nu voi locui la conac…</p>
                  <p rend="justify">O  femeie tânără, scundă, venea spre noi şchiopătând. Purta o bluză în pătrăţele albe cu albastru. Atât am desluşit. În faţa ochilor mei, curtea se învârtea cu frânghia cu rufe cu tot.</p>
                  <p rend="justify">—  A venit… l-am auzit pe Ştefan.</p>
                  <p rend="justify">De data asta, eu îl ţineam de braţ, mă agăţam să nu cad. Femeia care strângea rufele s-a întors spre noi. Ştefan repeta „A venit…” Şi întreba de geamantane.</p>
                  <p rend="justify">Mi se părea că sunt în gară; voiam să mă bucur că mi-am găsit geamantanele, dar nu puteam. Voiam să întind braţele, să mă încredinţez că nu s-au pierdut, dar braţele îmi erau ca plumbul. Dinţii îmi erau încleştaţi. Capul stătea să cadă. Aceeaşi ameţeală ca în ziua când m-am întors acasă, cu pachetul de manifeste. Totul se învârtea. O clipă, m-am cufundat în linişte şi în întuneric. Apoi am început iar să aud, dar cuvintele nu se legau între ele, şi figurile se clătinau, ca în luciul unei ape mişcate de vânt… Eram acum întinsă pe pat, cineva îmi scotea pantofii, şi eu mă întrebam cum de am găsit pantoful împotmolit în noroi. Ca prin vis auzeam: Eliza… Liza… Lis…</p>
                  <p rend="justify">Lis? Vedeam o stradă în pantă şi o fată care-mi întindea un pachet…</p>
                  <p rend="justify">—  Mai bine lăsaţi-o să doarmă… Mirona, dragule, ce-i cu tine? Vorbeşte!</p>
                  <p rend="justify">Ştefan era lângă mine. Aş fi vrut să-i spun că mi-e frig, voiam să cer o pătură groasă, multe pături…</p>
                  <p rend="justify">—  Eu mă reped până acasă, trebuie să fac act de prezenţă, spunea Ştefan. Dar mă întorc şi vă aduc… Aduc de toate. Zahăr, rom… I-ar face bine câteva ceaiuri cu rom! Îmi mângâia fruntea, părul. Mă reped până acasă…</p>
                  <p rend="justify">Auzeam ca un ecou „acasă”. „Acasă” însemna Madeleine şi lumea strânsă în jurul mesei. Masa creştea, se lărgea, se lungea, lumea în jurul ei se înmulţea. Sărutări mărunte, grăbite, îmi acopereau obrazul. Recunoşteam glasul lui Ştefan, răguşit.</p>
                  <p rend="justify">—  Are febră musculară. Uite nişte aspirine, Elizo. Mirona scumpule, mă duc acasă, dar mă întorc repede, numaidecât…</p>
                  <p rend="justify">Când m-am trezit, cineva umbla la aparatul de radio, ca un copil care se joacă fără să ştie să prindă un post. Nu aveam forţa să deschid ochii.</p>
                  <p rend="justify">—  Ştefan? am întrebat.</p>
                  <p rend="justify">—  N-a venit. Sunt eu, Eliza…</p>
                  <p rend="justify">—  E târziu?</p>
                  <p rend="justify">—  Miezul nopţii.</p>
                  <p rend="justify">—  Aşa de mult am dormit?</p>
                  <p rend="justify">—  E bine că ai dormit.</p>
                  <p rend="justify">—  În ce limbă e emisiunea asta?</p>
                  <p rend="justify">—  Daneză.</p>
                  <p rend="justify">—  Înţelegi?</p>
                  <p rend="justify">—  Am ajuns să înţeleg şi olandeza şi turca de când avem radio. Pentru dumneata l-a adus. E cu baterie. Adevărată minune!</p>
                  <p rend="justify">Deci Ştefan ştia mai demult că Madeleine nu pleacă. Lucrurile nu erau deloc lămurite între ei, aşa cum mă asigurau scrisorile lui, sau dimpotrivă, perfect lămurite, dar în sens cu totul opus. „Sper, Ştefan, că n-ai să întârzii.” Oare aşa vorbeşte o femeie care acceptă divorţul? Şi Ştefan n-a întârziat „acasă”.</p>
                  <p rend="justify">Eliza potrivea fitilul lămpii.</p>
                  <p rend="justify">—  A trimis un pachet cu o mulţime de bunătăţi. Apa în ceainic a tot fiert, a tot scăzut…</p>
                  <p rend="justify">M-am ridicat şi m-am proptit de perete. În lumina săracă a lămpii nu reuşeam să desluşesc chipul Elizei. Îi urmăream gesturile, îi observam profilul. Nasul în prelungirea frunţii, gâtul lung, o graţie de lujer, umerii fragili.</p>
                  <p rend="justify">—  De trei zile sunt pe drum, am spus.</p>
                  <p rend="justify">—  Şi de când n-ai mâncat?</p>
                  <p rend="justify">—  Nu mai ştiu. Parcă miroase a pâine prăjită…</p>
                  <p rend="justify">—  S-o fi ars. Am pus-o pe plită… şi dădu fuga.</p>
                  <p rend="justify">De ce-mi spusese Ştefan că Eliza îşi trage piciorul?</p>
                  <p rend="justify">Reveni încărcată, aducând farfuria cu pâinea prăjită într-o mână şi în alta un pachet.</p>
                  <p rend="justify">—  Am salvat-o la timp. Vorbea în şoaptă: Aici bunătăţile… friptură rece, brânză şi o sticluţă cu rom.</p>
                  <p rend="justify">—  Cine a adus pachetul?</p>
                  <p rend="justify">—  Nu ştiu. L-a primit ţaţa Chiva. Mă duc să aduc ceainicul.</p>
                  <p rend="justify">Trecând pe lângă aparatul de radio, suci iar butonul. „Edwarda bea vin roşu”, se auzi clar.</p>
                  <p rend="justify">—  Edwarda? Nu ştiu unde am întâlnit numele ăsta…</p>
                  <p rend="justify">Eliza ieşi fără să-mi răspundă.</p>
                  <p rend="justify">Cine descifra aceste mesaje personale, pe care bătrâna Metzel acolo, Eliza aici, le urmăreau cu atâta sfinţenie? Cu cât se poate scurta sau prelungi războiul, dacă Edwarda bea vin roşu?</p>
                  <p rend="justify">Deodată îmi sunară clar în minte cuvintele lui Glahn după ce Edwarda îi spune că-l iubeşte: „Eram obosit de deznădejde, inima mi se împietrise”.</p>
                  <p rend="justify">Eliza aducea ceaiul cu apa clocotită…</p>
                  <p rend="justify">—  Ştiu unde am întâlnit-o pe Edwarda… Într-un roman de Knut Hamsun.</p>
                  <p rend="justify">—  Un trădător, replică prompt Eliza. Şi cu aceeaşi asprime în glas: De ce ai făcut călătoria asta?</p>
                  <p rend="justify">—  Fiindcă îl iubesc pe Ştefan…</p>
                  <p rend="justify">M-a podidit plânsul. Nu ştiu cum să-mi explic. Nu ştiu cum s-a întâmplat. Poate că prietenia Elizei, pe care, fără cuvinte, o simţeam ca o prezenţă caldă şi vie, poate ceva din ambianţa acelei clipe care-mi amintea copilăria: aburii ceaiului, mirosul de pâine prăjită… Poate oboseala. Nu. Nu pot să înţeleg ce s-a întâmplat. Plângeam fără să încerc să mă stăpânesc, fără să mă pot opri. Fireşte, mai plânsesem şi altă dată, dar era mult de atunci. Poate în copilărie, când a plecat Trude la Viena, sau mai târziu, când a închis ochii bunicul. Dar niciodată n-am plâns cu atâta deznădejde, atât de nestăvilit. Mi s-a întâmplat, fireşte, de mai multe ori în adâncimea nopţilor, când umbra tocului se mişca pe hârtie sau când priveam picăturile de ploaie prelingându-se pe geam. Să simt lacrimi pe obraji. Dar în prezenţa cuiva, în faţa unui străin, să izbucnesc în plâns şi să plâng fără nici o frână, fără nici o sfială, în torente de lacrimi, asta, hotărât, nu mi se mai întâmplase. În familia noastră, de la bătrâna Caţian şi până la mine, nimeni n-a plâns în prezenţa unui străin şi nici chiar pe umărul unui prieten. Dar cred că nimeni în familia mea n-a avut un prieten. Poate că prezenţa Elizei mi-a deşteptat dorul acelui prieten, de care întotdeauna am fost lipsită. Poate că Jacquot ar fi putut să-mi umple în viaţă acest gol. Poate că locul pe care-l ocupă în gândurile mele, poate că dorul meu de Jacquot era de fapt această nevoie de prietenie şi poate dorinţa mea de a o întâlni le Lisandra izvora din aceeaşi nădejde că mi-aş putea descărca amarul, lacrimile neplânse în toţi aceşti ani de război.</p>
                  <p rend="justify">—  Aşa de mult îl iubeşti? m-a întrebat Eliza.</p>
                  <p rend="justify">În clipa aceea eram atât de departe de Ştefan, că n-am înţeles întrebarea.</p>
                  <p rend="justify">—  Nu merită, mi-a spus Eliza. Nu merită…</p>
                  <p rend="justify">—  Ştefan?</p>
                  <p rend="justify">—  Doar pentru el ai venit. Nu te înţeleg. Acum, când încep să te cunosc, abia acum nu înţeleg…</p>
                  <p rend="justify">—  Dacă ai citi scrisorile lui; zilnic scrisori, telegrame, stăruinţe la telefon… Dacă ai cunoaşte singurătatea mea… Odăi mobilate, rebeliune, război… O hăinuţă de copil agăţată de suflul bombei într-un copac… O casă tăiată pe jumătate vertical, şi un scaun rămas în margine cu un picior în aer…</p>
                  <p rend="justify">—  Şi părinţii?</p>
                  <p rend="justify">În minte îmi apare un zâmbet viclean, mucalit: zâmbetul tatei.</p>
                  <p rend="justify">—  Tata are un fel de a întreba: „Ai nevoie de ceva? Mai ai nevoie de ceva?” la care nu poţi să răspunzi decât: „Mulţumesc, nu”. Cât despre mama?. Parcă n-am avut mamă.</p>
                  <p rend="justify">Carolina Metzel îmi apărea ca într-o carte cu poze în care e zugrăvită o mamă. Răsfoia un album… Fredi în prima zi de şcoală. Fredi cu Etta, nepoţii… I-am vorbit despre bătrâna Metzel. I-am povestit crâmpeie din călătoria mea. Despre noaptea petrecută la Cerbu, despre bombardamentul de la Craiova, despre Biru şi despre cei pe care i-am găsit la conac.</p>
                  <p rend="justify">—  Îi cunosc, şopti Eliza.</p>
                  <p rend="justify">Parcă ar fi spus „îi urăsc”.</p>
                  <p rend="justify">—  Rain pare un om de treabă…</p>
                  <p rend="justify">—  Atât cât un om de afaceri poate să fie de treabă.</p>
                  <p rend="justify">Eliza vorbea grăbit, de parcă cineva voia s-o ajungă din urmă.</p>
                  <p rend="justify">—  În '39 deţinea trustul postavurilor din Moldova. Dar, când s-au rechiziţionat fabricile pentru nevoile armatei, acţiunile lui au scăzut. A încercat diferite lovituri; unele au reuşit, altele nu. Ar fi vrut să vândă armatei fabrica de postav de la Săuceni, unde era interesat şi Palatul, care deţinea majoritatea acţiunilor. Vânzarea către Ministerul de Război ar fi adus acţionarilor nu numai acoperirea, ci şi un capital lichid, care ar fi întrecut cu şaizeci la sută aşteptările. Oferta era pentru nouă sute de milioane. S-au oferit treizeci de milioane comision şambelanului care trebuia, să facă presiunile necesare pe lângă ministru. Dar regele a şters-o şi totul a căzut baltă.</p>
                  <p rend="justify">—  Persecuţiile rasiale nu l-au atins pe Rain?</p>
                  <p rend="justify">—  Jungla marii finanţe are legile ei, legile junglei…</p>
                  <p rend="justify">—  Vasile m-a cercetat atent şi parcă se întreba: „Asta ce hram poartă?.” E bănuit că fură băuturile şi le vinde în sat, refugiaţilor cheflii.</p>
                  <p rend="justify">—  Fură mama-soacră şi vinde cumnatul.</p>
                  <p rend="justify">—  Ştefan ştie?</p>
                  <p rend="justify">—  Ca să fii fericit trebuie să închizi un ochi. El îi închide pe amândoi.</p>
                  <p rend="justify">Am căutat să-l apăr, să-mi apăr dragostea.</p>
                  <p rend="justify">—  E bun, generos…</p>
                  <p rend="justify">—  Da… E bun… Face filantropie cu banii lui Rain. Are bucăţi de zahăr în buzunar şi aspirine. Dar ţăranii ştiu ce-nseamnă mila boierului: cu o mână dă, cu zece ia.</p>
                  <p rend="justify">—  În sat s-au găsit manifeste… Oricine poate să fie bănuit… şi Vasile… Poate că ar trebui să fie prevenit. Şi el, şi alţii… am spus în şoaptă.</p>
                  <p rend="justify">Dar Eliza, ca şi când n-ar fi auzit:</p>
                  <p rend="justify">—  Pic de somn…</p>
                  <p rend="justify">Mă căzneam să desluşesc în lumina stelelor chipul ei palid, îngust, fără să bănui că n-am s-o mai văd a doua zi.</p>
                  <p rend="justify">—  Spune, Eliza, de unde eşti?</p>
                  <p rend="justify">—  M-am născut în Ardeal, într-un sat: Bogata. Un sat foarte sărac. Pe urmă, am plecat la Oradea. Părinţii mei lucrau într-o fabrică de încălţăminte. Când au fost concediaţi, am căutat de lucru şi am găsit, la aceeaşi fabrică… Patronii angajau copii, fiindcă îi plăteau mai puţin. Îmi aduc aminte că odată am cerut şi noi mărirea salariului. Aveam o prietenă, Iluş, parcă o văd cum bătea cu piciorul: „Azi când trebuie să mâncăm mai mult ca să creştem”… Începea fiecare frază cu „azi”. Când aflam că e vreo nuntă pe undeva ne duceam să spălăm vasele. Eram veselă şi mi se spune „Hârtie de muşte”, fiindcă se lipeau toţi de mine.</p>
                  <p rend="justify">Aş fi vrut să-i spun: „Şi eu m-am lipit de tine, Eliza, şi mie îmi eşti dragă. Nu ştiu bine cum arăţi la faţă, dar pe umărul tău am plâns cum n-am mai plâns niciodată…”</p>
                  <p rend="justify">La radio se transmiteau mesaje cifrate: Couchés dans le foin, avec le soleil comme témoin…59</p>
                  <p rend="justify">—  Celebrul trio Odette, Pils şi Tabet cânta şansoneta asta la Nisa, în timp ce în Spania brigăzile internaţionale încercau să oprească fascismul, să evite un al doilea război… Pe atunci nu înţelegeam…</p>
                  <p rend="justify">—  Şi acum, când înţelegi? mă întrerupse Eliza.</p>
                  <p rend="justify">—  Spune, ce-aş putea să fac?</p>
                  <p rend="justify">—  Să dormi bine, să te odihneşti. Mai stăm de vorbă mâine.</p>
                  <p rend="justify">—  Aş vrea să mă spăl, Eliza. Am văzut un cazan de rufe afară… şi o albie. Dacă am scoate o căldare de apă din fântână? Vrei să mă ajuţi? Am nevoie de mai multe căldări. De apă multă.</p>
                  <p rend="justify">Noaptea era înstelată, parfumată, vrăjită.</p>
                  <p rend="justify">—  Când eram mică, ieşeam seara în curte, ridicam şorţul şi aşteptam să pice stelele, să le strâng şi să le aduc în casă. Odată am ieşit pe poartă şi am trecut peste drum, pe maidan, să caut o ciupercă. Stelele luceau ca şi acum…</p>
                  <p rend="justify">Nu ştiu cum m-a prins somnul, cum a început visul. Ştefan venea către mine.</p>
                  <p rend="justify">—  E pace, Mirona…</p>
                  <p rend="justify">—  Pace… repetam fără vlagă.</p>
                  <p rend="justify">—  Azi-noapte Madeleine a născut.</p>
                  <p rend="justify">—  Copilul vostru, Ştefan…</p>
                  <p rend="justify">Îmi dădeam seama de tristeţea cumplită a glasului meu, îmi auzeam vocea, deşi ştiam că visez. Visez? Am sucit capul ca să găsesc fereastra, şi. – tot în vis – soarele bătea în fereastră. Dovadă că nu visez. Atunci, de ce mi-e frig? De ce e rece soarele?</p>
                  <p rend="justify">—  De ce nu te bucuri, Mirona? mă întreabă Ştefan. E pace, nu înţelegi?</p>
                  <p rend="justify">—  Nu pot să mă bucur, Ştefan; e prea frig.</p>
                  <p rend="justify">Trecea o căruţă cu mobile desperecheate, un cazan de rufe, o maşină de gătit, un garderob fără oglindă… Am început să alerg, să ajung din urmă căruţa, să mă agăţ de ea. În faţa zidului alb, în soare, rămăsese Ştefan…</p>
                  <p rend="justify">Iunie, 1944</p>
                  <p rend="justify">Pe marginile hârtiei albastre care camuflează ferestrele străbate lumina fărâmiţată.</p>
                  <p rend="justify">Câte zile sunt de când m-am întors de la ţară? Câte nopţi de când scriu? De ce-mi vine aşa de greu să povestesc ce s-a întâmplat a doua zi? Cum am plecat…</p>
                  <p rend="justify">Lumina se strânge din ce în ce mai mult şi argintează marginile ferestrelor mele. Soarele intră pe sub uşa terasei, ca atunci, a doua zi de dimineaţă, când m-am trezit într-o casă străină, la ţară.</p>
                  <p rend="justify">Eliza nu era nicăieri. Nici femeia care strângea rufele de pe frânghie cu o zi mai înainte nu apărea. Uşile erau deschise, vraişte. Una spre bucătărie, alta spre săliţa care dădea în pridvor. Peste tot – preşuri făcute din petice vechi, colorate. În bucătărie am găsit lângă lighean o căldare cu apă. Ceasul deşteptător, pe laviţă, arăta ora zece. Cum de dormisem atât? Parcă niciodată nu mă odihnisem mai bine. După ce m-am spălat, mi-am scos din valiză tot ce-mi trebuia ca să mă schimb, ezitând între mai multe rochii, ceea ce nu mi se întâmplase demult. În cele din urmă, m-am îmbrăcat cu o fustă ecosez şi o jachetă de lână albă, cu mâneci lungi. Îi eram recunoscătoare lui Ştefan că m-a lăsat să mă odihnesc şi căutam să-mi amintesc de ce se făcuse vinovat. La urma urmei, ţinuse să mă aibă aproape de el şi să mă ştie cât mai departe de primejdia bombardamentelor. Ştia că am nevoie de linişte, că vreau să scriu. Tot ce s-a întâmplat mai târziu – vizita mea la conac, întâlnirea cu Madeleine – ar fi putut fi evitat dacă aş fi sosit cu o zi înainte. Oare dacă Ştefan nu ar fi fost convins că Madeleine pleacă sau dacă s-ar fi complăcut în atmosfera de la conac ar fi stăruit atât de mult să viu? Nu-l judecasem, din cauza oboselii, cu rea-voinţă, pripit? Nu era prea aspră Eliza? Unde era acum şi de ce nu apărea gazda mea? Îmi aminteam vag o femeie grasă strângând rufele de pe frânghie. Iar seara, când Eliza îmi turna apă să mă spăl, am auzit-o sforăind pe cerdac. Se vede că Paraschiva, sau ţaţa Chiva, cum îi spunea Eliza, s-a sculat când eu am adormit. Va trebui mă obişnuiesc să scriu ziua. Va trebui să intru în casele oamenilor să-i cunosc mai bine, să le câştig încrederea. Nu-mi părea rău că venisem. Voi începe un nou capitol: O călătorie în timp de război. Fana are să aştepte până ce voi fi în stare să reconstitui scrisoarea străbunicului Miron. Se pare că tatăl lui a fost ţăran. Tocmai această obârşie voiau s-o ascundă mătuşile mele şi cine ştie ce mai aveau de ascuns… Dar de ce nu vine Ştefan? Trebuie să fiu înţelegătoare, am să aştept cu răbdare. Acum suntem aproape, dintr-o clipă într-alta o să apară. Şi războiul o să se termine foarte curând. Frontul e la Iaşi. Mult nu mai poate să dureze. Bombardamentele grăbesc sfârşitul. De ce se uita omul acela la mine aşa?. Cum aşa?. Fără ironie, fără răutate. Parcă m-ar fi întrebat: „Ce cauţi aici?” Când am să-l văd am să-i spun: „Am venit ca atâţia alţii… în dispersare…” Ce straniu sună „dispersare”! Poate fiindcă evocă mizerie, distrugeri, spaimă, război…</p>
                  <p rend="justify">Când am ieşit în curte, pe frânghie atârna o bluză cu pătrăţele albastre şi albe. Bluza Elizei. Se vede că apucase să o spele dis-de-dimineaţă. Dar de ce era curtea atât de pustie? Nici un câine, nici o pisică… Două raţe se bălăceau în băltoaca din jurul albiei. Un pled miţos era întins în plin soare lângă cerdac. Şi parcă mă invita. Pe cerul albastru, senin, un singur nor – în forma unui crocodil cu botul căscat… M-am surprins legănându-mă cu genunchii în braţe, cu ochii pe cer, cum se legăna Fana.</p>
                  <p rend="justify">Crocodilul se lungea. Avea acum un cap de ţap. Nu l-am văzut pe Ştefan intrând pe poartă. Când i-am simţit prezenţa, era la doi paşi.</p>
                  <p rend="justify">—  Nu te mişca, Mirona…</p>
                  <p rend="justify">Şi, trăgându-şi o lădiţă care-i stătea în drum, s-a aşezat lângă mine.</p>
                  <p rend="justify">—  Niciodată n-ai fost atât de frumoasă… Nici nu îndrăznesc să te ating, dragule drag.</p>
                  <p rend="justify">Mă privea grav.</p>
                  <p rend="justify">—  Iartă-mă că nu m-am întors aseară.</p>
                  <p rend="justify">Mă uitam în ochii lui cu o încredere pe care eram sigură că nimic n-o mai poate clinti. Mi-a luat mâinile şi mi le-a sărutat.</p>
                  <p rend="justify">—  Nu ştiu cum să încep, Mirona… Nu mă aşteptam să te găsesc atât de liniştită, atât de senină. Nu mă îndur să tulbur liniştea asta. Şi totuşi, trebuie să-ţi spun. Noaptea asta Madeleine…</p>
                  <p rend="justify">I-am pus mâna pe buze, am râs.</p>
                  <p rend="justify">—  Să nu-mi spui că noaptea asta Madeleine a avut un copil!</p>
                  <p rend="justify">—  Mirona, dragule drag…</p>
                  <p rend="justify">M-am aşezat în braţele lui.</p>
                  <p rend="justify">—  Odată, într-o scrisoare, mi-ai scris că opt milioane patru sute de mii şi una de sărutări e prea puţin… Ţii minte?</p>
                  <p rend="justify">—  Nu am uitat nimic… Şi luându-mi obrajii în mâini a început să mă sărute pripit. Nu era sărutarea pe care o aşteptam. Nu-l regăseam pe Ştefan.</p>
                  <p rend="justify">—  Ce s-a întâmplat, Ştefan?</p>
                  <p rend="justify">—  Madeleine a avut o criză de nervi.</p>
                  <p rend="justify">Ştefan s-a ridicat în picioare. Era nervos, agitat.</p>
                  <p rend="justify">—  Cumnatul meu se interesează dacă ai autorizaţie de călătorie şi bon de rechiziţie. Nu ştiu dacă e o coincidenţă sau nu, dar Paraschiva a fost chemată să dea relaţii… Nu, nu despre tine. Despre Eliza. Din fericire, Eliza are toate actele în regulă. Şi ai văzut cum arată? Dacă şi Eliza poate să fie suspectă! Din păcate, nu ştiu ce şi-a găsit să plece tocmai azi. Se pare că a avut o ocazie, o maşină, care se ducea la Craiova. Probabil că avea nevoie de medicamente… Dar azi totul pare suspect. Şi maşina, şi ocazia, şi medicamentele. Vasile zace cu 39 de grade. Şi asta e suspect. Cumnatul meu pretinde că purtarea ţăranilor – care ascund tot şi nu mai vor să dea nimic – şi manifestele care s-au găsit ar justifica cercetările cele mai severe. Fiindcă s-au găsit! Uite! – şi Ştefan scoase din buzunar o hârtie împăturită. Citeşte!</p>
                  <p rend="justify">Pe manifest apărea o singură dată: Ajunge. Dar în mintea mea cuvântul se repeta de zece ori. Parcă era scris cu litere mari, luminoase. AJUNGE!</p>
                  <p rend="justify">AJUNGE! AM PIERDUT UN MILION DE OAMENI: MORŢI, RĂNIŢI ŞI DISPĂRUŢI. ÎNTREG AVUTUL ŢARII A FOST JEFUIT. POPOR ROMÂN, PĂRĂSEŞTE RĂZBOIUL CRIMINAL! SALVEAZĂ-TE! ÎNTOARCE ARMELE…</p>
                  <p rend="justify">—  Sunt comunişti în sat, arme ascunse. Paraschiva, întrebată pe cine mai găzduieşte, a răspuns că pe o rudă a mea. Că nu ştie nici cum te cheamă. Tot ce ştie e că ţi s-a făcut rău tocmai când treceam pe la ea, că am intrat să-ţi dau un pahar cu apă şi n-ai mai fost în stare să pleci. De unde să ştie dacă ai bon de rechiziţie sau autorizaţie de călătorie? Din păcate, s-a fâstâcit când a venit vorba de bagaje. A recunoscut că ai două valize. Cum de nu m-am gândit că ai nevoie de bon de rechiziţie, de autorizaţie de călătorie, dragule drag?! Ce vremuri trăim! Toată lumea mi-a sărit în cap: că nu trebuia să te pun pe drumuri. De ce nu spui nimic, Mirona? Iartă-mă! Sunt vinovat. Poate că am fost uşuratic. Dar te iubesc. Dacă ai şti ce frumoasă mi-ai apărut în soare! Spune-mi, ce-i de făcut? Cumnatul meu parcă-i turbat. Vreau să mă duc la Comandamentul Militar. Nu suport gândul că ai putea fi chemată, întrebată, cercetată.</p>
                  <p rend="justify">—  N-aş vrea să i se întâmple vreun rău Paraschivei din pricina mea… Nici Elizei.</p>
                  <p rend="justify">—  N-am grija lor. Vreau să ştiu ce facem noi. Ce-i de făcut?</p>
                  <p rend="justify">Abia acum începeam să mă dezmeticesc, să înţeleg. Treizeci de ore de drum… Mi se părea că Eliza îmi şopteşte: „Nu merită!”</p>
                  <p rend="justify">—  Plec, am spus cu o linişte care ne-a uimit pe amândoi deopotrivă.</p>
                  <p rend="justify">—  Nu… Nu… protesta Ştefan, dar într-un fel care mă făcea să cred că totuşi se gândise la asta.</p>
                  <p rend="justify">—  Ce trenuri sunt? Care e primul tren? Aş vrea să mă conduci la gară. Te rog, Ştefan, cheamă pe cineva să-mi ducă bagajele. Pe urmă vezi ce poţi să faci pentru Paraschiva. Ai grijă şi de Eliza. S-a purtat foarte bine cu mine. Te rog să n-o laşi.</p>
                  <p rend="justify">Abia îmi stăpâneam lacrimile.</p>
                  <p rend="justify">—  Mirona, dragule drag! Nici nu te-am întrebat cum te simţi. Cum ai dormit? Eu n-am dormit toată noaptea… Nu ştii cât de îngrijorat am fost şi ce furtună s-a dezlănţuit la noi acasă. Dar când am ajuns aici, mi-ai apărut atât de odihnită, atât de frumoasă… Nu, nu vreau să pleci, dragule drag. Nu vreau să te las. Nu ne putem despărţi aşa… Mai aşteaptă, mă duc până acasă să văd ce se mai întâmplă. Nu ştiu dacă toate astea n-au fost puse la cale de către cumnatul meu. Ce vrei, ţine cu soră-sa. Madeleine e geloasă. De ce să-ţi ascund? Valizele ei erau pregătite, trebuia să plece demult şi a tot amânat. Spera să nu vii. Credea că n-o să ai curajul să porneşti la drum. În sfârşit, ai înţeles, dragule drag… Dar cred că totul se poate aranja. Cumnatul meu e în cele mai bune relaţii cu cei de la Comandamentul Militar. Un singur cuvânt al lui, şi ai putea să stai fără grijă…</p>
                  <p rend="justify">—  Un singur cuvânt al lui mă poate trimite într-un lagăr, Ştefan, îţi dai seama?</p>
                  <p rend="justify">—  Da. Altfel, nici n-aş concepe plecarea ta.</p>
                  <p rend="justify">—  Când găsesc un tren spre Bucureşti? Primul tren.</p>
                  <p rend="justify">—  De ce primul? Aşteaptă.</p>
                  <p rend="justify">A  vrut să mă ia în braţe. M-am ferit ca în tren de ofiţerul de jandarmi. Mi se părea mai străin, mă dezgusta mai mult decât Andrei. Îl cunoşteam mai bine. În sfârşit, îl cunoşteam! Poate că a trebuit să fac drumul ăsta ca să-l văd aşa cum îl vedeau Eliza, Vasile, satul întreg.</p>
                  <p rend="justify">—  La miezul nopţii mai este un tren. Sau poate mâine dimineaţă. Nici nu te-am ţinut în braţe, Mirona…</p>
                  <p rend="justify">Mi-am strâns pumnii, vârându-mi unghiile în palme.</p>
                  <p rend="justify">—  Vreau să plec cu primul tren. Cheamă pe cineva să-mi ia geamantanele. Te rog!</p>
                  <p rend="justify">—  Mirona. Sunt dezolat.</p>
                  <p rend="justify">Ştefan era dezolat! Şi eu nu puteam să fac nimic pentru el. Nu puteam nici să plâng, nici să râd. De ce nu puteam să râd în hohote?! De ce nu puteam să trag palme acestui obraz, care palme cerea?</p>
                  <p rend="justify">Costică, ieşind ca din pământ, venea spre noi într-un suflet. Poate că-l însoţise pe Ştefan şi aşteptase anume să mă ducă la gară. Am intrat în casă să-mi strâng puţinele lucruri pe care le scosesem şi să-mi închid valizele. Eram sigură acum că hotărârea lui Ştefan fusese luată înainte de a sta de vorbă cu mine.</p>
                  <p rend="justify">Când am ieşit în curte, nu era nimeni. Am rămas în picioare şi am privit în jurul meu. Frânghia pe care atârna bluza albă cu pătrăţele albastre, casa proaspăt spoită şi strâmbă ca într-un desen animat, câteva ghivece de muşcată pe prispă şi o mică viţă-de-vie în fund, două raţe…</p>
                  <p rend="justify">Aş fi vrut să nu uit nimic din tot ce mă înconjura, să ştiu că nu i se poate întâmplă nimic rău Elizei, nici lui Vasile, nici Paraschivei, că n-am făcut rău nimănui.</p>
                  <p rend="justify">Când a venit Ştefan cu trăsura, aşteptam cu trusa şi valizele în poartă. Nu ştiu de unde luasem forţa să le duc singură.</p>
                  <p rend="justify">Ştefan era exuberant, vesel:</p>
                  <p rend="justify">—  Mirona, dragule drag… Madeleine te pofteşte să vii că stai la conac. Totul s-a aranjat.</p>
                  <p rend="justify">Costică sări de pe capră şi-mi luă valizele.</p>
                  <p rend="justify">—  La gară! am strigat urcându-mă în trăsură.</p>
                  <p rend="justify">Ştefan, lângă mine, căuta să mă convingă să rămân.</p>
                  <p rend="justify">—  La gară! am repetat – atât de tare, că s-au speriat şi caii.</p>
                  <p rend="justify">Când am coborât din trăsură, am recunoscut docarul; Madeleine venea spre noi călcând apăsat, cadenţat… Avea multă, prea multă pudră pe faţă, şi, prin contrast, sprâncenele păreau de un negru strident. Mi-am amintit de tanti Marie, care îşi vâra degetele în gură şi-şi umezea sprâncenele când cineva suna la uşă sau când ieşea în oraş. Era un gest reflex, un tic de care nu se putea dezbăra. Uneori nici nu mai ajungea până la sprâncene, ci rămânea cu degetele în gură sau suspendate în aer.</p>
                  <p rend="justify">Deci disperata Madeleine a bănuit că nu voi primi incitaţia. Mă cunoştea mai bine decât Ştefan. Bluza galbenă de olandă, prea scrobită, fusta verde, plisată, nu puteau fi aceleaşi cu care se tăvălise pe jos din pricina crizei de nervi sau de ficat… Părul lustruit cu briantină lucea ca o oglindă neagră. Firele crescute din tâmple erau proaspăt răsucite pe obraji, umede ca şi sprâncenele şi aminteau favoriţii şi profilul fratelui ei.</p>
                  <p rend="justify">Căuta să-şi îndulcească glasul, dar ochii rămâneau reci, gâtul ţeapăn.</p>
                  <p rend="justify">—  Am venit să te rog să rămâi…</p>
                  <p rend="justify">—  Vă mulţumesc, doamnă. Nu mă întorc niciodată din drum.</p>
                  <p rend="justify">Desigur că nu se aşteptase la acest răspuns. Îşi umflă nările, strânse buzele şi, pe un ton care cerea socoteală:</p>
                  <p rend="justify">—  Atunci, pentru ce ai venit?</p>
                  <p rend="justify">—  Ca să vă admir colecţia de ceramică. Aveţi o foarte frumoasă colecţie.</p>
                  <p rend="justify">Descumpănită o clipă, Madeleine îşi reveni.</p>
                  <p rend="justify">—  Numai atât?</p>
                  <p rend="justify">—  Ca să văd coliviile, clocitoarele, covoarele…</p>
                  <p rend="justify">—  Da, înţeleg. Ei bine, eu te rog, te rog rămâi!</p>
                  <p rend="justify">N-am clipit.</p>
                  <p rend="justify">—  Te rog! a repetat, coborând glasul, privirea.</p>
                  <p rend="justify">—  E inutil să stăruiţi, doamnă.</p>
                  <p rend="justify">—  Ştefan n-o să-mi ierte. Aş vrea să înţelegi.</p>
                  <p rend="justify">Îi priveam cu atenţie genele, sprâncenele proaspăt umezite, părul prăfuit pe frunte, de prea multă pudră.</p>
                  <p rend="justify">—  O să vă ierte, doamnă. Sunt sigură.</p>
                  <p rend="justify">Ştefan tăcea.</p>
                  <p rend="justify">—  E ciudat că tot dumneata pari ofensată! îşi ieşi din fire Madeleine şi, ridicând vocea: Ieri, la braţ, tot satul v-a văzut. Adineauri, în trăsură alături…</p>
                  <p rend="justify">—  Pe capră nu era loc… Cât despre sat, mi se pare că are şi alte griji, şi alte necazuri.</p>
                  <p rend="justify">Lângă ghişeu, în timp ce întindeam banii ca să-mi scot biletul, Ştefan, în spatele meu, repeta:</p>
                  <p rend="justify">—  Mirona, rămâi! Te rog, dragule drag! Madeleine te roagă şi ea. A venit să te roage…</p>
                  <p rend="justify">Prinsese curaj. Vioi, îndrăzneţ, mi-a prins mâna pe care o întindeam să-mi iau biletul. La atingerea lui, m-am strâns ca un arici. Clipa când întâia oară i-am văzut mâna lipită de fereastra trenului îmi revenea în minte cu o forţă care lăsa totul în umbră. Ce mână mare! Numai atât mi se păruse atunci: mare. Abia când l-am recunoscut m-au emoţionat mâinile lui şi mi s-au părut frumoase, unice. Fiindcă erau ale lui. Acum, tocmai fiindcă erau ale lui, nu mi se mai păreau decât mari, prea mari. Ştefan devenise un străin? Mâinile lui nu mai însemnau nimic pentru mine? Poate cineva să moară aşa, dintr-o dată? Cu totul? De tot? Nu! Când cineva drag închide ochii, îl iubeşti şi mai mult, mai disperat. Poate pe urmă, cu timpul, uneori după ce trec ani şi ani, alteori, numai când mori tu, moare şi el, cu tine odată, ca doi oameni care se îneacă trăgându-l unul pe celălalt la fund. A cui era vocea răguşită care stăruia? „Rămâi, Mirona, rămâi! Te implor, rămâi…”</p>
                  <p rend="justify">Trenul se punea în mişcare. Roţile vagoanelor, pufăitul locomotivei îmi făceau bine, nespus de bine, mă desprindeau parcă încă o dată de atmosfera pâcloasă, cleioasă, a casei bătrânei Caţian şi mă purtau ca în vacanţele copilăriei spre orizonturi fără nume, pline de neliniştite nădejdi…</p>
                  <p rend="justify">Eram în plin câmp când s-a dat alarma. Trenul s-a oprit atât de brusc, încât am crezut că a deraiat. Călătorii au coborât. Alergau care-ncotro. M-am adăpostit într-un lan de grâu. Acolo, la câţiva paşi, în plin soare, o femeie îşi alăpta copilul. Erau poate ultimele clipe pe care le trăiam, şi voiam să mi le întipăresc bine în minte. Femeia, frumoasă, rumenă, plină, cu sânul umflat, semăna cu ţăranca din Tempesta lui Giorgione. Poate că toate mamele care alăptează sunt frumoase şi seamănă… Cum o chema pe femeia care umbla să afle cum i-a murit băiatul, dacă a fost lovit peste ochi? Peste ochi…</p>
                  <p rend="justify">Îmi ridic gulerul pardesiului. Parcă toate mitralierele din lume trag, mă urmăresc. Oare copilul mai trăieşte? Ridic capul. Femeia, încovoiată, acoperă copilul. Se face linişte. Aud scâncetul copilului. În depărtare arde o sondă. Femeia e în picioare. Nu şovăie, aleargă. Oameni răsar ca din pământ. Mă grăbesc să-i ajung… Aflu că alt tren, pe aceeaşi linie, un marfar, a fost mitraliat.</p>
                  <p rend="justify">Sfârşitul călătoriei se apropia. Pe fereastră vedeam vagoane trântite dincolo de şine, răsturnate cu roţile în sus, desfăcute ca nişte fiinţe vii pe masa de operaţie, cu măruntaiele scoase. Munca atâtor mâini… Îl auzeam pe Jacquot: „Pentru ce construim avioane, dacă nu-i ajutăm pe tovarăşii noştri din Spania?” De ce dispăruse Eliza? Nu era nici şchioapă, nici gângavă. Ce-a devenit Irina? De ce s-a fâstâcit când camionul s-a oprit în faţa spitalului. De ce voia să scape de mine? Cine împrăştia manifeste? Un ţăran şi-a înjunghiat calul. Cineva îi stârneşte. Vasile? De ce a spus: „E pâine şi pâine?”</p>
                  <p rend="justify">Aproape de Gara de Nord, locomotiva şi-a încetinit mersul. Roţile trenului se învârteau mai rar. Foarte rar.</p>
                  <p rend="justify">O  nouă alarmă? Lumea sărea din tren, mă îmbrâncea. Un om cu pălăria trasă pe ochi îmi luă geamantanele fără un cuvânt. Mă ţin după el. Nu se grăbeşte. Observ că-i desculţ şi are picioarele roşii, umflate. Nici ţăran, nici orăşean. În toată lumea aceea care alerga şi se agita, numai el mergea liniştit, cu pas egal, şi din când în când se uita la mine şi surâdea. În faţa unui bloc neterminat, un şir lung de oameni; aşteptau la rând să intre în adăpost. Alţii se îndreptau grăbiţi spre parterul clădirii. Un fel de galerie cu stâlpi de beton. Omul cu pălăria trasă pe ochi era lângă mine.</p>
                  <p rend="justify">—  Unde sunt valizele? am întrebat.</p>
                  <p rend="justify">—  Pe trotuar.</p>
                  <p rend="justify">—  N-o să le ia cineva?</p>
                  <p rend="justify">—  Cui îi mai arde…</p>
                  <p rend="justify">Când pământul s-a zguduit ca de friguri, m-am pomenit lângă un stâlp. Omul cu pălăria trasă pe ochi surâdea, surâdea blând.</p>
                  <p rend="justify">—  Asta-i floare la ureche. Să fi văzut acolo! Atârna mortul la trei palme de pământ… Cum te întorceai, cum te suceai, scotea câte unul limba, uite-aşa…</p>
                  <p rend="justify">Simţeam o năduşeală rece pe frunte. Omul era nebun, fără îndoială. Liniştea era încordată.</p>
                  <p rend="justify">—  Nu-i îngropau. Îi aşezau frumos şi le dădeau foc. Un rând de bolovani, un rând de grilaje… Şi morţii la şir… Luft! Luft! striga neamţul, cică să aibă aer că fără aer nu arde. Luft! Luft!</p>
                  <p rend="justify">Aş fi vrut să-mi fac loc prin mulţime, să ies în stradă cu orice risc.</p>
                  <p rend="justify">—  Pe femei le-a băgat într-o sală cu uşi închise, ferestre cu gratii… murmura nebunul ca pentru el. Dar nu ardeau, că erau prea înghesuite. Se înăbuşeau, ţipau şi-şi aruncau ţâncii prin gratii. Dar neamţul pe ei: ţac… ţac…</p>
                  <p rend="justify">Când sirenele au anunţat încetarea alarmei, am fugit uitând de bagaje.</p>
                  <p rend="justify">Spre Statul-Major, cerul ardea. Aproape de casă mi-am reamintit de valize şi am luat înapoi drumul spre gară. Peste drum de clădirea unde mă adăpostisem, pe marginea trotuarului, omul desculţ, cu pălăria trasă pe ochi, şedea lângă geamantanele mele şi-şi răsucea o ţigară.</p>
               </div>
            </div>
            <div type="div2" rend="P5">
               <head>PARTEA A PATRA</head>
               <p rend="justify">MAI EXISTĂ O LUME</p>
               <div type="div3" rend="P6">
                  <head>CAPITOLUL XV</head>
                  <p rend="justify">LISANDRA.</p>
                  <p rend="justify">Răsfoiesc mereu capitole transcrise şi pagini din jurnal, şi mi se pare că dau de ecouri şi umbre, de frânturi de viaţă, lipite dezordonat, pueril, de parcă ar fi cuburi pe care un copil nu reuşeşte să le potrivească. Şi parcă nu eu am ţinut în mână personajele mele, ci ele pe mine. Am vrut să scap de sclavia mătuşilor, de mrejele casei bătrânei Caţian, şi le-am cărat după mine în odaia studenţească, din 13, rue Jules Simon, în camera mobilată a coanei Valeriţa şi la etajul şapte al unui bloc neterminat. Pereţii nu erau încă uscaţi. Zidurile n-aveau taine. Aşa le voiam: fără amintiri, fără ecouri. Parchetul nu va scârţâi sub apăsarea unor paşi de năluci, fiindcă între zidurile astea viaţa începe cu mine. Dar întorc foaie cu foaie şi dau de umbre. Lampa, o cutie de sticlă pătrată, aburită, prinsă în lanţuri, seamănă cu cea de la Paris şi proiectează pe tavan aceleaşi umbre. Pe pereţi, regăsesc umbrele lanţurilor, umbra gâtului întins al statuetei de bronz, umbrele florilor… Floarea se schimbă după anotimp. Dur lujerile sunt totdeauna lungi şi umbrele lor se întind pe pereţi de cum se aprinde lumina în odaie. Ştefan e o umbră…</p>
                  <p rend="justify">Dar într-o zi am dat de Lisandra…</p>
                  <p rend="justify">Era o seară ploioasă şi tristă. O seară opacă, o seară de război, mai neagră ca oricare noapte. Prin pâcla groasă a norilor nu străbătea nici o stea. Ferestrele, sever camuflate. Oraşul parcă era de cărbune. Pe caldarâmul umed mă urmăreau demult aceiaşi paşi. Uneori îi pierdeam în zgomotul unei maşini. Dar reveneau în aceeaşi cadenţă. Petit ruisseau qui cours aprčs toy-męme…60 Poate nu-mi voi aminti niciodată cum a ajuns până la mine acest strop de poezie, cine a trăit o stare de suflet atât de înrudită cu a mea. Şi sigur că nu voi şti niciodată ai cui sunt aceşti paşi. Unde se va ascunde sunetul acestor paşi, în ce ecouri difuze va reveni, în ce împrejurări, îngrijorări, va răsuna din nou.</p>
                  <p rend="justify">O  fâşie de lumină subţire a spart întunericul. Miros de plăcintă; eram în dreptul simigeriei. Paşii s-au pierdut. Dar au apărut iar aproape de casă. Aş fi jurat că e un bărbat care mă urmăreşte. Dintr-o clipă într-alta, mă aşteptam să aud: „Urâtă vreme… Nu vă e urât să circulaţi la ora asta? Îmi daţi voie să vă însoţesc? De ce nu răspundeţi? Sunteţi căsătorită? De ce sunteţi aşa de răutăcioasă?” Sau poate va folosi formula cealaltă: „Mi se pare că v-am întâlnit într-un adăpost. Duduia nu răspunde? De ce e duduia răutăcioasă?” Până la acest „răutăcioasă”, care îmi dădea senzaţia răului de mare, totul mi se părea suportabil.</p>
                  <p rend="justify">Plopul bisericii se ivi în colţul străzii, profilându-se pe cer mai negru decât întunericul dens.</p>
                  <p rend="justify">—  Nu vă supăraţi că mă folosesc de atâta timp de lanterna dumneavoastră…</p>
                  <p rend="justify">O  voce de femeie, plăcută…</p>
                  <p rend="justify">—  Dimpotrivă.</p>
                  <p rend="justify">M-am oprit curioasă.</p>
                  <p rend="justify">—  Îmi pare rău că n-am făcut drumul împreună. Eram sigură că mă urmăreşte un bărbat.</p>
                  <p rend="justify">—  La nevoie, m-aş fi ţinut şi după lanterna unui bărbat…</p>
                  <p rend="justify">Ce timbru cunoscut şi ce sinceritate!</p>
                  <p rend="justify">—  Deosebirea e că noi nu-i invităm la cinema când avem nevoie de lanterna lor, am spus.</p>
                  <p rend="justify">—  Nici ei, totdeauna.</p>
                  <p rend="justify">Eram în faţa casei când a sunat alarma. Am iuţit pasul. Necunoscuta păşea alături de mine. Am deschis uşa.</p>
                  <p rend="justify">—  Să intrăm. Locuiesc chiar aici. Adăpostul e bun.</p>
                  <p rend="justify">În sală, becul înfăşurat în hârtie albastră răspândea o lumină săracă, verzuie. Ascensorul cobora şi urca. Lumea intra grăbită pe uşa din faţă, pe cea din dos. Cele mai multe figuri, cunoscute. Una din ele semăna cu bătrâna Caţian. Avea aproape o sută de ani şi cobora prima în adăpost; sprintenă, grăbită, cu un geamantan ponosit, în care tare aş fi vrut să ştiu ce comoară ascunde! Vecinii o necăjeau: „Nu vrei să mori”. „Mai am atât de puţin de trăit”, răspundea cu un fel de cochetărie comică, tristă.</p>
                  <p rend="justify">Nu ştiu cum a căzut lumina pe chipul fetii care intrase cu mine. Cu părul vârât sub basc, părea tunsă chilug şi semăna cu fata care-mi dăduse pachetul cu manifeste…</p>
                  <p rend="justify">—  Nici un cuvânt, a murmurat, strângându-mi mâna. Nici un nume.</p>
                  <p rend="justify">Aş fi vrut să-i smulg bascul, să-i văd claia arămie, să-i regăsesc glasul.</p>
                  <p rend="justify">—  La ce etaj? m-a întrebat.</p>
                  <p rend="justify">—  La ultimul.</p>
                  <p rend="justify">„Lumina! Lumina!” striga cineva pe stradă de câte ori se deschidea uşa.</p>
                  <p rend="justify">—  Mă duc să închid ferestrele, să-mi iau o valiză. Mă întorc imediat.</p>
                  <p rend="justify">Lis m-a urmat. Petit ruisseau qui cours aprčs toy-męme… Lisandra… Gian… Grădina Luxembourg… Gian… Gian… Cheiurile Senei… Anticarii… Mémoires d'une autre vie…61 Parisul descris de Carco… Portretul lui Catherine Mansfield… Petit ruisseau… De-aici l-am luat, l-am pierdut… Mi l-au înapoiat paşii Lisandrei. Am regăsit-o pe Lis. Şi s-ar putea s-o pierd… Să pierim chiar acum, să murim împreună. „Nu mai căuta coincidenţe, micuţa mea Mirona…” Eu nu le caut, Jacquot, ele vin la mine, mă urmăresc, mă urmăresc…</p>
                  <p rend="justify">În casă întuneric opac. Cerul, înnourat. Aş fi vrut să închid ferestrele şi să aprind lumina.</p>
                  <p rend="justify">—  Nu, Mirona, lasă totul aşa. Coboară în adăpost. Te aştept aici.</p>
                  <p rend="justify">—  Rămân şi eu. De cele mai multe ori, avioanele trec mai departe, spre Ploieşti. Bombardamentele astea ne-au făcut nervii praf.</p>
                  <p rend="justify">—  Ce vrei?! Hitleriştii au împănat ţara cu obiective militare. Regiunea petroliferă, căile de comunicaţie, oraşele, satele, totul se preface în ruină. Trebuie să scăpăm de ei cu o zi mai devreme.</p>
                  <p rend="justify">—  Ce miracol întâlnirea noastră, Lis! Parcă tot mi-e frică să nu dispară. Gian spunea: „Lis, c'est une étoile filante62. Dispare fără să apuci să-ţi exprimi o dorinţă.”</p>
                  <p rend="justify">—  Şi dacă ar fi să-ţi exprimi o dorinţă, Mirona?</p>
                  <p rend="justify">—  Aş cere să rămâi noaptea asta aici. Mi se pare că avem să ne spunem o mulţime de lucruri. Hai să stăm mai departe de fereastră. Uite acolo, pe valiză, ca să ni se pară că suntem în adăpost. E plină de caiete…</p>
                  <p rend="justify">—  Ai terminat romanul?</p>
                  <p rend="justify">Ce fericită eram că-şi aducea aminte!</p>
                  <p rend="justify">—  Câteva capitole. Dar am un jurnal… Şi multe însemnări. Dacă ar fi lumină, ai vedea ce s-a adunat pe masă.</p>
                  <p rend="justify">Aşteptam să-mi vorbească de Octav.</p>
                  <p rend="justify">—  Cine stă alături, Mirona?</p>
                  <p rend="justify">—  La stânga – baia, chicineta. La dreapta locuieşte bătrâna Metzel.</p>
                  <p rend="justify">I-am povestit în ce împrejurări am cunoscut-o.</p>
                  <p rend="justify">—  Şi deasupra? Odăile de serviciu?</p>
                  <p rend="justify">—  Nu, o terasă. Poţi să fii liniştită.</p>
                  <p rend="justify">M-am strâns lângă ea.</p>
                  <p rend="justify">—  Şi cu dragostea, Mirona?</p>
                  <p rend="justify">—  S-a încheiat cu o călătorie de şaizeci de ore. Un tren pe aceeaşi linie a fost mitraliat. Aproape de gară, alt bombardament. M-am lipit de un stâlp, la parterul unei clădiri neterminate. Un nebun îmi povestea tot felul de grozăvii… De atunci, ba visez oameni spânzuraţi, ba femei care-şi aruncă copiii printre gratii. Degeaba îmi spun când mă trezesc „Era nebun…” Poate că nu era…</p>
                  <p rend="justify">—  Acum un an, când s-a prăbuşit avionul peste închisoarea de femei din Ploieşti, mamele care aveau copii au încercat să-i salveze, aruncându-i printre gratii, cu orice risc. Uşile erau ferecate. Directorul închisorii, gardienii, la adăpost… N-ai citit în ziar, Mirona?.</p>
                  <p rend="justify">—  Nu citesc ziarele… Veştile pătrund aici prin ziduri, prin ferestrele camuflate. În adăpost urlă la radio postul Ilse zwo. Nemţii vor să ne convingă că au arme secrete: V unu, V doi, V trei… În ziare, aceleaşi minciuni.</p>
                  <p rend="justify">—  Şi totuşi, dacă ştii să citeşti printre rânduri şi să faci legătura între fapte, vezi că acţiunile de sabotaj s-au înmulţit şi se intensifică zi de zi. Multe fabrici au tras obloanele. Sar în aer trenuri cu muniţii, pe Dunăre şlepuri. Muncitorii din porturi îşi încrucişează braţele. N-ai observat că de la o vreme guvernul e înjurat în gura mare? Deunăzi, în tramvai, au tăbărât călătorii, au dezarmat un soldat hitlerist şi l-au bătut măr. Cred că nici incidentul ăsta n-a fost întâmplător.</p>
                  <p rend="justify">—  Nimic nu-i întâmplător, micuţa mea Mirona”, spunea Jacquot.</p>
                  <p rend="justify">—  Ţinea mult la tine. Mirona c'est une brave fille… Şi Jacquot ştia să cântărească un om.</p>
                  <p rend="justify">—  Uneori visez că sunt îndrăgostită de el. Sunt singurele vise frumoase. Când mă trezesc, mă simt ca un copil orfan.</p>
                  <p rend="justify">—  Dădea mereu câte-o raită peste Pirinei, cu avionul, până când l-au prins fasciştii. L-au zvârlit de viu într-o groapă şi au aruncat pământ peste el Los caballeros! Glumele lor sinistre, metodele lor.</p>
                  <p rend="justify">—  Dar a scăpat!. Nu-i aşa?</p>
                  <p rend="justify">—  Un câine a simţit că mişcă ceva sub pământ şi a râcâit cu botul, cu labele. Un ţăran, trecând pe acolo, l-a dezgropat şi l-a îngrijit cu devotament. Aşa cum ar fi îngrijit rănile Spaniei.</p>
                  <p rend="justify">Nu ştiu de ce nu îndrăzneam s-o întreb de Octav.</p>
                  <p rend="justify">—  Gian mi-a scris că te-ai întâlnit cu sora lui.</p>
                  <p rend="justify">—  Giulia e o fată curajoasă, un om minunat. Eu eram cu burta la nas, nu mai eram bună de nimic.</p>
                  <p rend="justify">—  Ai un copil, Lis?</p>
                  <p rend="justify">—  O fetiţă, Fiameta…</p>
                  <p rend="justify">—  Când te-ai întors în ţară?</p>
                  <p rend="justify">—  La sfârşitul lui '37. Cu mari greutăţi şi peripeţii…</p>
                  <p rend="justify">—  Şi Octav?.</p>
                  <p rend="justify">—  În septembrie '38, Liga Naţiunilor a hotărât retragerea brigăzilor internaţionale din Spania. Oamenii au fost cantonaţi în diferite locuri, în vederea repatrierii. Dar în a doua jumătate a lui ianuarie '39, în urma unor atacuri pe frontul din Catalonia, guvernul republican a făcut apel la foştii voluntari, care au răspuns „prezent” şi au continuat lupta… Azi toţi, toţi câţi mai trăiesc – glasul Lisandrei se îneca – luptă în Rezistenţă. Cred că unii au reuşit totuşi să ajungă pe frontul de răsărit. Poate Jacquot… Octav…</p>
                  <p rend="justify">—  Dar cum?</p>
                  <p rend="justify">—  Într-un singur fel ar fi fost posibil. Dacă au izbutit să fugă sau să plece de pe teritoriul ocupat sau de unde se aflau, în nordul Africii sau în Anglia. Acum un an, un post de radio german semnala prezenţa unui avion francez pe Frontul de Est. Ştirea s-a confirmat la 23 martie, când o escadră franceză a avut prima misiune de luptă, primul zbor. Când trupele sovietice au trecut Ničmenul, au fost protejate de bombardiere sovietice şi de avioane de vânătoare franceze. Nu pot să-mi închipui că Jacquot nu e acolo, lângă copiii revoluţiei. Spune, Mirona, ce-ai făcut cu manifestele, atunci?</p>
                  <p rend="justify">I-am povestit ce s-a întâmplat acasă.</p>
                  <p rend="justify">—  Îmi pare rău.</p>
                  <p rend="justify">—  Eu îţi sunt recunoscătoare. Familia s-a speriat şi m-a lăsat să plec. Nu mai am nici o legătură cu ai mei. Ce ciudat suna „ai mei”! N-am nici rude, nici prieteni. Poţi să ai încredere, Lis.</p>
                  <p rend="justify">—  Dacă n-aş avea încredere n-aş fi aici.</p>
                  <p rend="justify">—  De ce îţi pui viaţa în pericol dacă ai un copil?</p>
                  <p rend="justify">—  Mai sunt şi alţi copii pe lume, Mirona.</p>
                  <p rend="justify">—  Şi nu ţi-e frică de închisoare, de lagăr?</p>
                  <p rend="justify">—  Dar ţie, Mirona, ţie nu ţi-e frică? Şi tu ai putea să intri în închisoare, în lagăr, dacă m-ai găzdui. Gândeşte-te bine, pot să rămân câteva zile la tine? Pentru asta am venit.</p>
                  <p rend="justify">Azi, într-o călătorie în jurul odăii, i-am prezentat Lisandrei pe prietenii mei: Confucius – o teracotă dăruită de Gian – instalat într-un jilţ, privind peste umăr; Diana, statuetă de bronz, cu gâtul întins ca un arc. Un tablou de Marta Lena, reprezentând un bâlci plin de fantezie şi umor şi o pictură pe sticlă, nesemnată: un călăreţ care ar putea fi Don Quijote.</p>
                  <p rend="justify">—  Rosinanta are trei picioare, şi toate de lemn, se încruntă Lis. Şi parcă ţine o umbrelă deschisă.</p>
                  <p rend="justify">—  E un palmier… Tabloul este rezultatul unei experienţe cu mescalină. Un fel de opium mexican, care produce fenomene de audiţie colorată. Sunetelor le corespund culori şi viziuni…</p>
                  <p rend="justify">Lisandra se uita ameţită când la tablou, când la mine.</p>
                  <p rend="justify">—  Se pare că profesorul care a făcut experienţa le-a pus unor pictori puţin zahăr pe limbă şi muzică pe discuri… Şi a ieşit tabloul…</p>
                  <p rend="justify">—  Mirona, sper că tu nu scrii sub influenţa mescalinei…</p>
                  <p rend="justify">—  Şi totuşi, uneori mi se pare că am halucinaţii. De exemplu, atunci pe stradă, când ai apărut ca din pământ şi mi-ai cerut să schimbăm pachetele. Şi chiar aseară. Cu părul vârât sub basc eşti foarte schimbată.</p>
                  <p rend="justify">—  Nu din cauza bascului, Mirona. Nu e nevoie să fii politicoasă. Schimbările se fac pe dinăuntru. Fiecare zi de război trage o liniuţă pe răboj. Şi Lisandra îşi trecu degetele pe frunte, pe tâmple. Apoi, aruncându-şi privirea peste masa plină de caiete şi hârtii: Ce-a devenit Fana?</p>
                  <p rend="justify">—  Îţi aduci aminte?</p>
                  <p rend="justify">I-am povestit despre călătoria la Monaco. Despre ceea ce a urmat la Triest.</p>
                  <p rend="justify">—  L-ai iubit, Mirona?</p>
                  <p rend="justify">—  Cred că amândoi am vrut să construim o iubire. Parcă ne aflam în faţa unei prăpăstii şi aveam groaza şi atracţia vidului. Era poate presimţirea războiului, nu ştiu… A fost ca o stare de panică. O disperare, o lipsă de încredere în noi şi în viaţă. Dar ce mult s-a schimbat Gian!</p>
                  <p rend="justify">I-am redat pasaje din ultima lui scrisoare. O ştiam pe de rost.</p>
                  <p rend="justify">—  Vezi, Mirona, a trebuit să răsune pasul de gâscă pe cheiurile Senei ca Gian să-şi dea seama… că pământul nu se învârteşte numai în jurul lui. Acolo unde viaţa e în pericol la tot pasul, acolo o iubeşti mai mult şi o aperi mai dârz. Acolo ai prilejul să te descoperi. Eşti obligat să alegi, să fii un vierme, sau un erou.</p>
                  <p rend="justify">—  Totuşi nu fiecare e un erou!</p>
                  <p rend="justify">—  Când o casă ia foc, vezi oameni cât se poate de obişnuiţi, care sar să salveze un copil cu riscul vieţii. Deşi nu s-au gândit niciodată că ar fi în stare. Sigur că sunt şi unii care trec mai departe. „De ce să te legi la cap dacă nu te doare?” Nu se gândesc că focul de la casa vecină poate să cuprindă propria lor casă, poate să atingă scumpa lor piele. Şi Lisandra îmi puse mâinile pe umeri, privindu-mă drept în faţă: Spune, Mirona, ai vrea să-i înştiinţezi pe prietenii mei că bârlogul în care stăteam a fost descoperit? M-a urmărit o Škodiţă argintie… Nu ştiu cum am scăpat. Am schimbat două autobuze, trei tramvaie…</p>
                  <p rend="justify">Şcoala primară din cartierul Griviţa, unde trebuia să duc învăţătoarei un cuvânt din partea Lisandrei, are două clase: una lipită de o cârciumă – când beţivii greşesc uşa, trec pe acolo şi întrerup lecţia cu înjurăturile cele mai triviale – alta peste drum, pe maidan. Şobolanii fură în recreaţie mâncarea copiilor.</p>
                  <p rend="justify">În acelaşi cartier era casa spălătoresei.</p>
                  <p rend="justify">Când am bătut în uşă, n-a deschis nimeni. Am apăsat pe clanţă şi am intrat. În faţa mea, o perdea groasă de aburi, dincolo de care se mişcau umbre omeneşti; parcă erau schelete de copii într-o baie de aburi. Dindărătul unui cazan de rufe a apărut o femeie.</p>
                  <p rend="justify">—  Intraţi mai repede! s-a răstit la mine. Răcesc copiii. Răcesc numaidecât. Sunt jilavi de aburii ăştia. Numaidecât răcesc.</p>
                  <p rend="justify">Femeia spăla, fierbea rufe şi le usca acolo, în odaia aceea, în care mâncau, dormeau, trăiau patru suflete.</p>
                  <p rend="justify">I-am spus pentru ce am venit.</p>
                  <p rend="justify">—  Trebuie să iau un pachet… cu o bluză…</p>
                  <p rend="justify">—  Da, o bluză şi o fustă… Sunt pregătite… Trebuia să le duc…</p>
                  <p rend="justify">—  Tocmai pentru asta am venit. Nu mai e nevoie să le duci…</p>
                  <p rend="justify">—  Da… Da, înţeleg.</p>
                  <p rend="justify">Căutam să mă obişnuiesc cu ce vedeam; umbre de copii, schelete, mişcându-se în aburi.</p>
                  <p rend="justify">—  Altădată mergeam să spăl pe la case. Aici era bine, aer curat, uscat. Dar acum, de când mi s-a prăpădit fata, n-am cu cine să-i las.</p>
                  <p rend="justify">—  N-ai cu ce să-i îmbraci?</p>
                  <p rend="justify">Copiii erau goi-goluţi.</p>
                  <p rend="justify">—  Ba, aş mai avea câte ceva, dar se umezesc toate pe ei. Numaidecât se umezesc. Veniţi încoa, Marinică, Ionică! Hai, Stăncuţo… Hai, vino încoa…</p>
                  <p rend="justify">Fetiţa avea ochii imenşi, şi cearcănele îi măreau şi mai mult. Mă cerceta gravă, tăcea. I-am vorbit. N-a răspuns. N-a surâs.</p>
                  <p rend="justify">—  Aşa e ea, tăcută.</p>
                  <p rend="justify">—  Vorbeşte? am întrebat cu inima strânsă.</p>
                  <p rend="justify">—  Ei, cum să nu?! Toate le ştie. Ca oamenii mari. Hai, Stăncuţo, o îndemna bunica, ce vrei să-ţi aducă domnişoara? Bomboane?</p>
                  <p rend="justify">Fetiţa tăcea şi nu-şi lua ochii de la mine. Băieţii răspundeau în locul ei. Aveau şase-şapte ani, dar păreau mult mai mici. Stăncuţa nu părea mai mult de trei ani, deşi avea patru. Tăcea şi mă privea serioasă.</p>
                  <p rend="justify">Am luat-o în braţe. Pielea îi era umedă, părul – ud. A pus capul pe umărul meu şi a suspinat ca o bătrână.</p>
                  <p rend="justify">—  Îi place jacheta dumneavoastră, că e uscată, mi-a spus bunica.</p>
                  <p rend="justify">Fetiţa stătea ghemuită la pieptul meu şi suspina. Când am lăsat-o jos, a ridicat braţele slabe ca fusul. Sub fruntea mare, bombată, pe care era lipit părul ud, ochii mari mă cercetau sfâşietor de trişti.</p>
                  <p rend="justify">—  Vrei să te mai iau în braţe, Stăncuţo, îţi place?</p>
                  <p rend="justify">A  clătinat din cap.</p>
                  <p rend="justify">—  Da…</p>
                  <p rend="justify">—  Îi place! au strigat băieţii deodată.</p>
                  <p rend="justify">—  Îmi place, a repetat fetiţa, în şoaptă.</p>
                  <p rend="justify">—  Nu ştie să râdă, mi-a explicat bunica. Taică-su a plecat pe front când avea un an. Maică-sa plângea… Pe urmă nu ştiu cum a răcit, s-a îmbolnăvit şi s-a prăpădit. Alte bocete în casă. Şi uite-aşa, într-un bocet am dus-o. De când s-a născut, nimeni n-a râs în casa asta…</p>
                  <p rend="justify">Se luminează de ziuă. Aş vrea să continui să scriu, dar e foarte târziu şi sunt obosită. „E târziu”, spunea pe vremuri bunicul, dar mie nu-mi era somn niciodată. Eu voiam să aud povestea mai departe, mereu mai departe… Uneori, omuleţul cu ochii galbeni şi aerul veşnic vinovat, adormea istovit, iar eu îi urmăream cutele frunţii. Mi se părea o adevărată comoară cutia aceea plină de basme, fruntea scorojită a bunicului meu.</p>
                  <p rend="justify">De ce mă lăsa bunicul să cred că dincolo de zidurile casei noastre trăiesc copii fericiţi, mici Feţi-Frumoşi şi Cosânzene? De ce nu mi-a spus niciodată că există copii care nu ştiu să râdă care au pielea jilavă şi plâng de bucurie când dau de o haină uscată? Copii cărora părinţii nu le-au zâmbit… Cui non riderunt parentes… – spuneau romanii.</p>
                  <p rend="justify">Azi am avut o întâlnire cu un necunoscut. Ţinea în mână revista Cinema. Se înserase.</p>
                  <p rend="justify">—  A înflorit liliacul, am spus.</p>
                  <p rend="justify">Cred că-mi tremura glasul.</p>
                  <p rend="justify">—  Prefer lamele Gilette, mi-a răspuns luându-mă de braţ.</p>
                  <p rend="justify">Îmi săruta mâinile repezit şi trăgea cu coada ochiului peste umărul meu.</p>
                  <p rend="justify">Trecea cineva, altminteri nu mi-ar fi spus:</p>
                  <p rend="justify">—  Ce bine îţi stă rochia asta!.</p>
                  <p rend="justify">Şi în timp ce mă înălţăm pe vârfuri, în timp ce-l sărutam pe obraz, i-am şoptit:</p>
                  <p rend="justify">—  O Škodă argintie…</p>
                  <p rend="justify">Două siluete îmbrăţişate se pierdeau în ceaţa amurgului. Un băiat şi o fată… Pe ea o cheamă Mirona, pe el nu ştiu cum îl cheamă, nu ştiu cum arată la faţă, şi poate n-am să ştiu niciodată, dar obrazul lui mirosea a frunză, a tutun şi a soare. Şi la plecare, sărutul nostru s-a prelungit.</p>
                  <p rend="justify">În seara asta, când am vrut să-i schimb pijamaua, Lisandra mi-a spus:</p>
                  <p rend="justify">—  E ultima dată că o pun. Mâine plec. Casa asta nu mai e bună pentru mine. Ai putea să fii urmărită şi tu. Spune, Mirona, ai vrea să intri într-o tipografie? Mi-ai spus că-l cunoşti pe doctorul Grecea.</p>
                  <p rend="justify">—  De trei ani îi dau lecţii de franceză băieţelului… E lecţia mea din Cotroceni…</p>
                  <p rend="justify">—  Dacă vrei să publici o carte, prima ta carte, e destul de firesc să vrei să vezi cum arată o tipografie. Doctorul Grecea lucrează la cabinetul medical al Cărţii Româneşti. Ştie că scrii un roman?</p>
                  <p rend="justify">—  De fiecare dată mă întreabă: „Când apare?”</p>
                  <p rend="justify">O  clădire în cărămidă roşie. Zgomotul maşinilor ajungea până în stradă. M-am oprit în poartă şi, uitând o clipă scopul vizitei mele, am privit fascinată: Tipografie! Oare va intra manuscrisul meu într-o tipografie? Căutam să imaginez drumul pe care trebuie să-l parcurgă foile care s-au adunat pe masă până vor ajunge într-o tipografie, şi apoi, prinse între scoarţe cu titlul şi numele autorului, o carte în librării… Cartea mea!</p>
                  <p rend="justify">Cu toate emoţiile învălmăşite, am urcat scările.</p>
                  <p rend="justify">În cabinetul doctorului, sora care m-a primit avea o privire rece, bănuitoare. În schimb doctorul, pleşuv, rotund la faţă, era parcă mai expansiv ca de obicei.</p>
                  <p rend="justify">—  Profesoara lui Petrică! Şi, ca şi când ar fi uitat cum mă cheamă, adăugă: Scriitoarea. Are o carte gata să vadă lumina tiparului. Prima carte. Şi vrea să vadă cum arată o tipografie, adică pe ce mâini încape copilul… Scriitorii sunt curioşi, iscoditori. Altfel, cum ar descrie un bărbat durerile facerii?</p>
                  <p rend="justify">Deşi râdea jovial, nu era în apele lui, parcă el era acela care avea ceva de ascuns… Poate o legătură cu sora Mariana…</p>
                  <p rend="justify">—  Numărul medicilor scriitori e impresionant. Uite, nu-mi vine în minte decât Axei Munthe, ca să nu mai vorbim de poeţi. Şi eu am scris…</p>
                  <p rend="justify">Am îngheţat. Parola era: „Şi eu am scris poezii”, şi trebuia să o spuie un muncitor în tipografie. „Să fii calmă, Mirona… şi degajată… Aşteaptă să repete… În zgomotul maşinilor, nimeni n-o să bage de seamă.”</p>
                  <p rend="justify">Dar iată că uşa se deschide, şi un om în halat albastru dă buzna:</p>
                  <p rend="justify">—  Domnule doctor, trebuie să veniţi cu mine. Are peritonită. Nevasta…</p>
                  <p rend="justify">—  De unde ştii că e peritonită?</p>
                  <p rend="justify">Îmblânzită, sora Mariana mă întreabă ce scriu.</p>
                  <p rend="justify">—  Un roman.</p>
                  <p rend="justify">—  De dragoste?</p>
                  <p rend="justify">Eu eram atentă la ce spunea muncitorul.</p>
                  <p rend="justify">—  Am şase copii, dom'le doctor…</p>
                  <p rend="justify">—  Stai, omule. Nu te pierde cu firea. Tocmai vorbeam despre doctori care scriu romane. Şi către mine: Uite şi zeţari care ştiu medicină.</p>
                  <p rend="justify">Omul se întoarse spre mine. Apoi, către doctor, cu toată hotărârea:</p>
                  <p rend="justify">—  Trebuie să mergem împreună. E în camera de gardă, la Colţea. Nu-s locuri…</p>
                  <p rend="justify">Plictisit, dar şi intimidat, doctorul găsi o soluţie:</p>
                  <p rend="justify">—  Merge sora Mariana cu dumneata. Medicul-şef o cunoaşte, are mai multă trecere decât mine. Eu vă ajung din urmă. Vin cu maşina. Dau o raită prin tipografie…</p>
                  <p rend="justify">Aş vrea să descriu tipografia, zgomotul rotativelor, mirosul de hârtie, de cerneală şi tot ce am simţit în clipa când omul, explicându-mi cum merge maşina, mă privea drept în ochi. Şi strângând pleoapele, de parcă l-ar fi jenat soarele, repeta cu modestie: „Şi eu am scris poezii”. Clipa când foiţele pe care mi le încredinţase Lisandra treceau în mâna lui aspră mi-a dat o emoţie pe care n-am s-o uit niciodată… Dar acum trebuie să văd ce se întâmplă afară… casa parcă a luat foc.</p>
                  <p rend="justify">Oraşul s-a trezit ca la atingerea unei baghete magice. Zgomot pe scări, pe săli şi pe stradă. Nu se desprindea decât un singur cuvânt: Pace! În uşă bătăi violente.</p>
                  <p rend="justify">—  Pace, Mirona, deschide! E pace!</p>
                  <p rend="justify">Tomiţă m-a luat de mână şi m-a tras după el.</p>
                  <p rend="justify">—  Ei, Mirona, trezeşte-te! N-auzi? E pace! Tu nu asculţi la radio? Am întors armele. Suntem şi noi în Frontul antihitlerist. Miniştrii au fost arestaţi la palat.</p>
                  <p rend="justify">Pe scară se îmbrăţişau nevasta colonelului cu farmacista şi toţi cei care în adăpost se certau pentru un loc mai aproape sau mai departe de uşă, pentru oxigenul pe care-l consumau căţelul sau pisica vecinei.</p>
                  <p rend="justify">—  Ei, Mirona! se răsti Tomiţă. Ce, nu înţelegi? Eu ştiam dinainte. Am şi o broşură, am să ţi-o arăt. Tata o să iasă din închisoare, chiar în noaptea asta. Mama s-a dus să-l aducă.</p>
                  <p rend="justify">Nu ştiu de unde a apărut bătrâna Metzel. Buzele îi tremurau. Faţa îi era udă de lacrimi.</p>
                  <p rend="justify">—  Crezi? Crezi că s-a terminat?</p>
                  <p rend="justify">Mă privea cu ochii mari, de un albastru-palid, în care parcă se lupta bucuria cu grija. Faţa, mai descreţită, prinsese parcă oarecare culoare. Sprâncenele se ridicau şi coborau, trădând un neastâmpăr ciudat.</p>
                  <p rend="justify">—  Armistiţiu! îi răspunse mecanicul blocului. S-a semnat armistiţiul…</p>
                  <p rend="justify">Vecini se îmbrânceau de parcă ar fi avut nevoie de cât mai mult spaţiu pentru bucuria lor.</p>
                  <p rend="justify">—  Armata noastră a întors armele!</p>
                  <p rend="justify">—  Unităţile noastre erau pregătite… vorbeau unii şi alţii, de-a valma.</p>
                  <p rend="justify">Bătrâna îmi strângea mâna. Nu mai era rece ca de obicei, dar era aceeaşi mână pe care o ţinusem de atâtea ori într-a mea în clipele grele. O mână totdeauna speriată. Nu auzeam ce spune, dar ştiam ce gândeşte: „O să am veşti de la Fredi… O să-mi văd nepoţeii, pe Rodi, pe Gi… Are să-mi scrie Etta…”</p>
                  <p rend="justify">—  Pacea asta o să vă iasă pe nas, se auzi o voce spartă, stridentă.</p>
                  <p rend="justify">Era madam Lilette, croitoreasa, care mai aştepta o minune de la Berchtesgaden.</p>
                  <p rend="justify">—  Ce-ai spus? săriră, gata s-o ia la bătaie, vecinii, indignaţi.</p>
                  <p rend="justify">—  E nebună! căuta s-o apere cât de cât soţul ei, tapiţerul, un om cumsecade şi blând.</p>
                  <p rend="justify">—  E hitleristă! strigă Tomiţă, mai indignat ca toţi ceilalţi.</p>
                  <p rend="justify">Lumea în stradă parcă era beată. Veselie, vacarm de nedescris. Toţi strigau, se îmbrăţişau, râdeau, fiecare auzise la radio că România a întors armele împotriva Germaniei. Şeful guvernului, şeful Siguranţei şi alţi şefi au fost arestaţi…</p>
                  <p rend="justify">Împinsă de entuziasmul unui grup, m-am pomenit în casa de peste drum şi am urcat pe scări necunoscute. Dar de cum am intrat, am întâlnit figurile din adăpost. Fiecare avea un păhărel în mână, ciocneau unii cu alţii şi comentau ştirile, despre armistiţiu, pace, insurecţia armată… Gazda, soţia gazetarului, mi-a dat un păhărel, mi-a turnat vişinată.</p>
                  <p rend="justify">—  O păstram pentru zile mari, şi azi ori e zi mare, ori nu mai e! Hai să ciocnim!</p>
                  <p rend="justify">—  Să ciocnim! făcu soţul ei, exuberant.</p>
                  <p rend="justify">Şi luându-şi nevasta în braţe, o învârti într-un dans improvizat.</p>
                  <p rend="justify">Ea, mică şi îndesată, se împiedica în cămaşa lungă, peste care îşi pusese în grabă o rochie de casă, cu nasturii încheiaţi anapoda. El, peste cămaşa cu râuri, purta un halat cu şnurul dezlegat. Nici un pas de-al ei nu se nimerea cu vreunul de-al lui. Dar ţopăiau fericiţi. Nu ştiu cum s-a încins hora şi cum am intrat în vârtej. Dar când, mai târziu, m-am desprins, am simţit fiorul unei griji, o îndoială. La fel ca Tomiţă, nu sesizam prea bine deosebirea între armistiţiu şi pace. Vestea era prea mare şi venise parcă prea brusc. Nu-i puteam pipăi realitatea. Războiul? Zeci de imagini se depănau în mintea mea. Frânturi grăbite, învălmăşite, apăsătoare se îmbulzeau, împiedicându-mă să am aceeaşi stare de euforie. Era şi grija pentru Lisandra, care nu dădea semne de viaţă. Căutam în mulţimea care se mişca în faţa mea şi vorbea, şi râdea zgomotos, părul ei aprins, ochii ei castanii, catifelaţi, vii. Îmi lipseau mâinile ei pe umărul meu.</p>
                  <p rend="justify">Când am ieşit în stradă, ciripeau păsările, cânta un cocoş. Era o lumină curată, albastră-verzuie, de noapte polară. Îmi venea să strig: „Unde eşti, Lis?” Mi-o închipuiam deschizând toate porţile pe unde ar fi putut să intre libertatea şi pacea.</p>
                  <p rend="justify">Acasă, în lumina zorilor care mijeau şi a lunii care încă veghea, am găsit-o pe bătrâna Metzel ghemuită lângă aparatul de radio. Avea obiceiul să asculte diferite posturi, în nădejdea – absurdă, bineînţeles – că pe calea undelor va afla ceva despre feciorul ei. M-am aşezat pe un scăunel alături.</p>
                  <p rend="justify">—  Parisul, Mirona… În aceeaşi zi cu ieşirea României din război… Am auzit… Eliberarea Parisului…</p>
                  <p rend="justify">Am luat-o pe bătrâna Metzel în braţe, gata s-o sufoc. Am luat-o de mână şi am ieşit pe terasă. Şi m-am simţit deodată atât de uşoară, că nu m-aş fi mirat să-mi iau zborul, atât de mare, că nu m-aş fi temut să mă măsor cu viaţa. Era o lumină cum nu mai văzusem. Cerul, ca o imensă lacrimă albastră. Cine şi-ar fi închipuit că peste câteva ore…</p>
                  <p rend="justify">21 august.</p>
                  <p rend="justify">Avioanele cu crucea încârligată se ridică de pe aerodromul de la Pipera şi împrăştie moartea la întâmplare, orbeşte, asupra oraşului, peste case, şcoli, spitale, biserici. Luat parcă de friguri, blocul nostru se zgâlţâie. Miros de pulbere şi praf intră prin gemuleţele sparte ale spălătoriei în boxele pivniţei. Molozul cade din pereţi. Clădirea se zguduie neîntrerupt. Caut să-i dau curaj bătrânei Metzel.</p>
                  <p rend="justify">—  Lasă, că trece; încă puţin, şi trece…</p>
                  <p rend="justify">—  Numai de mi-aş vedea băiatul, şi murmură ca o litanie: Fredi… Fredi…</p>
                  <p rend="justify">Nerăbdători, unii ies din adăpost, alţii, înfricoşaţi, intră. Dar veştile intră şi ele cu aceeaşi forţă şi ne aduc oxigenul de care avem nevoie: „Armata noastră, susţinută de corpul aviaţiei, a început acţiunea de eliberare a Capitalei… Nemţii încearcă să intimideze populaţia aruncând bombe. Dar mai rău o îndârjeşte. Preşedinţia, Telefoanele, Radioul, toate sunt ocupate de noi.”</p>
                  <p rend="justify">—  Acum putem vorbi deschis, spune mecanicul blocului. Peste tot, acţionează gărzi patriotice, înarmate.</p>
                  <p rend="justify">—  Fiul nostru a trecut adineauri pe aici să ne liniştească. Nu e singur, ne asigură ziaristul, e cu tot tineretul de la Vulcan, de la Atelierele Griviţa. Două mii de patrioţi susţin armata noastră.</p>
                  <p rend="justify">Tomiţă sare ca un ied:</p>
                  <p rend="justify">—  L-am văzut pe Barbu cu bicicleta. Se dau lupte la Băneasa. Poartă brasardă cu litera P. Dacă aş avea şi eu o bicicletă!</p>
                  <p rend="justify">—  Am să-ţi dau bicicleta mea, Tomiţă.</p>
                  <p rend="justify">Tare mi-e drag acest băieţel, cu urechi clăpăuge, inimos, inteligent, curajos.</p>
                  <p rend="justify">—  Ai tu o bicicletă? Unde e?</p>
                  <p rend="justify">—  Undeva într-un pod. Îţi promit că dacă se liniştesc lucrurile…</p>
                  <p rend="justify">—  Păi cum să se liniştească, dacă noi stăm în pivniţă, şi bicicleta e în pod? Hai să ieşim, Mirona. Ce, e mare lucru să ajungem la Băneasa?</p>
                  <p rend="justify">Dar pământul se zguduie din nou. Parcă se prăvălesc ziduri. Uşa cade şi o mulţime de oameni năvălesc, împinşi parcă din spate de o forţă nevăzută, uriaşă.</p>
                  <p rend="justify">—  S-au spart ţevile… apa… apa… strigă unii şi alţii.</p>
                  <p rend="justify">Mecanicul aprinde o lanternă. O fetiţă cade în braţele lui. Se aude un ţipăt disperat:</p>
                  <p rend="justify">—  Sofica!</p>
                  <p rend="justify">Dinspre spălătorie, dinspre uscătorie, lumea dă năvală, cu copii în braţe, pe umeri.</p>
                  <p rend="justify">—  S-a blocat intrarea…</p>
                  <p rend="justify">—  Nu faceţi panică! răsună vocea mecanicului, cu atâta amploare, încât se face linişte. Avem pe unde să ieşim… Un târnăcop…</p>
                  <p rend="justify">—  Ştiu eu unde e, sare Tomiţă.</p>
                  <p rend="justify">—  Nu dau voie, protestează madam Lilette, croitoreasa.</p>
                  <p rend="justify">—  Cine te întreabă? o repezi soţul ei.</p>
                  <p rend="justify">—  Există pe scara de serviciu o uşă care a fost zidită, îmi explică Tomiţă. Pe uşa aia se intră în apartamentul ei…</p>
                  <p rend="justify">—  Îmi rămâne casa vraişte, se văita croitoreasa.</p>
                  <p rend="justify">Tomiţă aduce târnăcopul.</p>
                  <p rend="justify">Mi-am făcut loc şi am ieşit în spălătorie, să văd ce se întâmplă. Apa ajungea până la glezne. Am încercat să-i liniştesc pe oameni spunându-le cum se poate ieşi.</p>
                  <p rend="justify">—  N-auziţi lovituri de târnăcop? Panica nu-i bună la nimic. Nici când casa ia foc oamenii nu mor din cauza flăcărilor. Panica e mai rea decât focul şi apa.</p>
                  <p rend="justify">Setea de aer, de lumină şi veşti i-a făcut pe mulţi să părăsească adăpostul. Spre surprinderea mea, blocul nostru era în picioare. Bomba – cât o minge de fotbal, mă asigură Tomiţă – se îngropase în buza trotuarului. Tabla acoperişului, smulsă parcă de dinţi uriaşi, atârna jalnic, şi geamurile erau toate sparte.</p>
                  <p rend="justify">În colţul străzii, pe stânga, o casă prăbuşită. În poarta Cişmigiului, un copac zăcea la pământ, ca doborât de trăsnet. Un soldat fără chipiu, cu părul şi hainele acoperite de praf – părea mai curând un zidar – se uita la mine zăpăcit.</p>
                  <p rend="justify">—  Era gata să mă curăţ, acum, la spartul târgului. Chiar aici, la podul Mihai Vodă. Aveau hitleriştii un sediu acolo. S-a zis cu ei! Şi ridicând privirea spre cer: Ăsta-i Heickel, îl recunosc după motor. Cu „Ştiucile” s-a terminat. Mai au la Breaza câteva Heickel… E aici un adăpost, spuse ascultând atent zgomotul motoarelor. Pe Calea Rahovei a trecut o maşină cu nemţi. De dimineaţă. Pe trotuar, la câţiva paşi de mine, un ofiţer de-al nostru. Nemţii au oprit maşina, au tras în el şi au trecut mai departe. M-am aplecat să-l ajut, a sărit şi altă lume. Degeaba… Era mort… Azi am scăpat de două ori. Dar văd că se îngroaşă gluma. E colea un şanţ acoperit…</p>
                  <p rend="justify">—  Abia am ieşit din pivniţă. Îmi ajunge.</p>
                  <p rend="justify">Soldatul mă luă de mână şi mă trase spre şanţ. N-am apucat să intrăm, şi s-a cutremurat iar pământul.</p>
                  <p rend="justify">Îmi aminteam cuvintele Lisandrei: „Los caballeros… Au vrut să-l îngroape de viu pe Jacquot. Glumele lor sinistre… metodele lor.”</p>
                  <p rend="justify">—  Două tancuri nemţeşti au încercat de dimineaţă să intre în Bucureşti, le-au doborât ai noştri, spunea ostaşul. Un sergent, zece soldaţi şi câţiva oameni din garda patriotică le-au blocat retragerea spre Ploieşti. Gata, s-a terminat. Am avut noroc şi de data asta. Se roagă mama pentru mine.</p>
                  <p rend="justify">Când am ieşit la lumină, în poarta Cişmigiului, o ambulanţă ridica pe targă un rănit. Am trecut pe lângă groapa unde căzuse bomba şi am ieşit în bulevard. Ardea Ministerul Justiţiei. Într-un copac atârnau, ca într-un cuier, o haină bărbătească, un fular înflorat. Dincolo, în Intrarea Zalomit, suflul bombei aruncase în stradă mobile, haine, tot felul de obiecte de artă şi multe tablouri. Trebuie să fi fost casa unui colecţionar. Printre pânzele călcate în picioare, împunse parcă de baionete, am recunoscut caii Martei, portretele ei… Mi se părea c-o aud: „Eu nu fac politică, eu fac portrete…”</p>
                  <p rend="justify">În dreapta Cercului militar, doi tineri bine dispuşi fumau ţigări de foi, lungi şi subţiri. Văzând nedumerirea mea, au început să râdă.</p>
                  <p rend="justify">—  E prima dată că umblăm fără agenţi după noi…</p>
                  <p rend="justify">Dar zguduitura care a urmat ne-a obligat să intrăm în adăpostul clădirii. Niciodată pământul nu s-a cutremurat atât de violent. Parcă îi săreau măruntaiele în aer.</p>
                  <p rend="justify">A  fost ultima lovitură… Şi Teatrul Naţional a primit-o în plin.</p>
                  <p rend="justify">26 august.</p>
                  <p rend="justify">Cerul e fără limite, noaptea, ireal de frumoasă şi parcă fără sfârşit. Casa e fără geamuri; fereastra şi uşa dinspre terasă, smulse din ţâţâni.</p>
                  <p rend="justify">Scriu la flacăra unei lumânări, lampa e la pământ. Au dispărut de pe tavan umbrele lanţurilor de care era atârnată. Umbrele ca nişte pâlnii de gramofon ale ultimelor cale, umbra gâtului întins al statuetei de bronz. Confucius şi-a pierdut o mână în această ultimă încăierare. La radio se transmite: „Până la ora 14, ultimele resturi hitleriste s-au predat”.</p>
                  <p rend="justify">Strada e pavată cu praf de sticlă. În mirosul de ars şi încins, de cărămidă şi zgură se simte răcoarea unei cascade uriaşe…</p>
                  <p rend="justify">30 august.</p>
                  <p rend="justify">Tomiţă nu mai are astâmpăr.</p>
                  <p rend="justify">—  Vino, Mirona, vino să vezi! Toată lumea e pe stradă. N-ai o basma roşie să-ţi faci şi tu un steag, să-l pui pe terasă? Al meu e pe gardul de alături. Că de la noi din subsol nu se vede. Hai mai repede…</p>
                  <p rend="justify">Am alergat cu Tomiţă pe străzi. Toată lumea era afară cu copii în braţe, cu flori şi ţigări.</p>
                  <p rend="justify">—  Spune, Mirona, unde e podul cu bicicleta?</p>
                  <p rend="justify">Tomiţă e convins că dacă ar avea o bicicletă ar ajunge cu ea la Berlin.</p>
               </div>
               <div type="div3" rend="P6">
                  <head>CAPITOLUL XVI</head>
                  <p rend="justify">SCRISOAREA BĂTRÂNULUI MIRON CĂTRE FANA.</p>
                  <p rend="justify">Septembrie, 1944</p>
                  <p rend="justify">Casa bătrânei Caţian era zăvorită straşnic. Geamurile, bătute în scânduri. Un lacăt mai mare ca de obicei, la poartă. Am sunat, sigură că cineva a fost lăsat de pază, că se va ivi din fundul curţii, din odăile dărăpănate ale slugilor. Nu se putea să nu se fi găsit vreo fină, vreo vecină, vreun nevoiaş… Familia mea se pricepea să ajute fără să dea nimic, ba chiar trăgând foloase. Şi într-adevăr, tot stăruind pe butonul soneriei, a apărut cineva din spatele chioşcului. Când s-a apropiat, am văzut o figură fără vârstă, o faţă fără culoare, cu buza tăiată. Un dinte rămânea descoperit, ca la mopşi. Dar ochii sclipeau buni, plini de căldură şi mi-erau cunoscuţi.</p>
                  <p rend="justify">—  Nu mă recunoşti, duduie Mirona?. Ei, bată-te norocul, ce-ai mai crescut! Erai de-o şchioapă… Eu sunt Mărioara.</p>
                  <p rend="justify">Să fie oare Mărioara pe care pe vremuri au dat-o afară mătuşile din pricina unei forfecuţe care apoi s-a găsit?</p>
                  <p rend="justify">—  Cum de nu mă cunoaşteţi? Ne duceam în pod împreună, că vă era frică de şoareci… Eram şi eu o fetişcană, m-am mai schimbat.</p>
                  <p rend="justify">Da, era o fată cu obrajii ca mărul domnesc; ochii îi jucau în cap isteţi, avea o coadă castanie, cât pumnul de groasă.</p>
                  <p rend="justify">—  Cum se poate? Mărioara?.</p>
                  <p rend="justify">Îmi păru rău de brutalitatea întrebării mele.</p>
                  <p rend="justify">—  Nu-i uşor la stăpân… cu copil…</p>
                  <p rend="justify">—  Mărioara?! repetam prosteşte, amintindu-mi de tanti Marie „un copil e un condei” asta însemna: o cheltuială.</p>
                  <p rend="justify">—  Eu, domnişoară, chiar eu… Am căzut tocmai când trebuia să nasc. Vedeţi, mi-am tăiat buza. Buza asta mă poceşte de nu m-aţi recunoscut. Bine că a scăpat fata, Georgina…</p>
                  <p rend="justify">De pe treptele de piatră ale casei cobora o fată negricioasă, slabă, cu umerii ridicaţi, osoşi, gâtul scurt. Aş fi jurat că-i cocoşată. Bretonul, pletele negre cădeau pe umeri, amintind de o poză a Salomeei cerând capul lui Ioan. Ochii cenuşii, lungi, reci, faţa trecută.</p>
                  <p rend="justify">—  E domnişoara Mirona, spuse Mărioara.</p>
                  <p rend="justify">Dar fata, ignorându-mă, îi întinse nişte bani.</p>
                  <p rend="justify">—  Pentru lumină, pentru apă şi gunoi. Vezi să nu te încurci. Să-mi aduci chitanţele.</p>
                  <p rend="justify">Avea o voce de bărbat, o atitudine de stăpână. Îndreptându-şi umerii, cu capul sus, se înapoie în casă.</p>
                  <p rend="justify">—  Aşa e la început, urâcioasă, căută Mărioara s-o scuze. Crede că aţi venit la ghicit. Şi văzând că nu înţeleg: N-aţi auzit de Georgina? Dă în cafea şi în cărţi. Dar trebuie să puneţi ceaşca cu apă seara între geamuri. A doua zi faceţi cafeaua şi aduceţi ceaşca băută şi întoarsă.</p>
                  <p rend="justify">Zăboveam în faţa treptelor de piatră, căutând să mă reculeg. Mărioara, fosta fată în casă, e din nou angajată. Şi şi-a adus fata. Care dă în cafea şi în cărţi. Dar autoritatea cu care vorbea Georgina, excesiva încredere în propria ei persoană mi se păreau mai greu de înţeles decât necuviinţa faţă de mine. S-ar fi zis că banii care îi dădea pentru lumină, apă, gunoi erau ai ei.</p>
                  <p rend="justify">—  Cum de n-aţi auzit de Georgina? Nu primeşte pe fiştecine. Lume de soi, miniştri aşteaptă la rând, rămâne cu gura căscată.</p>
                  <p rend="justify">—  Spune-mi, Mărioară, mama e acasă?</p>
                  <p rend="justify">—  Nu, e la Sinaia, cu spitalul de răniţi. E numai domnişoarele acasă…</p>
                  <p rend="justify">Curtea, atât cât se vedea din faţă, mi se părea acum mult mai mică… Rondurile de flori părăsite, pietrişul murdar, chioşcul mai pitic şi mai strâmb. În stânga, în locul gardului care ne despărţea de curtea vecină şi pe care mă căţăram, curioasă să ştiu ce se petrece acolo, se ridica acum zidul unei case cu ferestruici de serviciu şi balcoane înguste. Am trecut printr-un coridor în care am dat de acelaşi răcitor vechi, nefolosit de când mă ştiam, de aceleaşi reproduceri după scene de vânătoare şi curse de cai – domni cu joben şi doamne elegante, în stilul 1900. Trecând de cele câteva trepte care coborau în subsol, în odaia bunicului, m-am izbit de şifonierul cu oglindă. În faţa acestei oglinzi îmi încercam rochiile Fanei.</p>
                  <p rend="justify">—  Ştiţi că s-a întors…</p>
                  <p rend="justify">Mărioara se obişnuise să vorbească misterios, după obiceiul casei.</p>
                  <p rend="justify">—  Soţul duduii Neneea… A fugit de la balamuc. E aici.</p>
                  <p rend="justify">Înfiorată, mi-am grăbit paşii şi, eu aceeaşi spaimă ca în copilărie când treceam prin întuneric, am căutat uşa care dădea în sufragerie.</p>
                  <p rend="justify">—  În odaia lui domnu-mare stă acuma dumnealui. E liniştit, nu face rău la nimeni. Eu îi duc de mâncare. Numai o dată s-a înfuriat şi a dat cu toporu în dulap.</p>
                  <p rend="justify">—  Era plin de lucruri, pe câte ştiu.</p>
                  <p rend="justify">—  Ticsit. Dar fiecare a tras dinăuntru ce a vrut. Şi pe urmă, vorba aia: nici usturoi n-am mâncat, nici gura…</p>
                  <p rend="justify">Oare ştiau şi ele ceva despre faimosul brâu roşu?</p>
                  <p rend="justify">—  Cred că bicicleta e în pod, şi ghetele cu patine. Aş vrea să le iau.</p>
                  <p rend="justify">—  Vă duc eu în pod mai târziu, să nu ştie nimeni… Acu' dac-au prins de veste că aţi venit…</p>
                  <p rend="justify">Regăseam climatul casei bătrânei Caţian.</p>
                  <p rend="justify">În hol aştepta o femeie cu pălărie roşie de pai, nou-nouţă; mi se adresă familiar:</p>
                  <p rend="justify">—  Azi e cu toane. Îţi ia banii degeaba. Ba îţi mai cere şi sfaturi… Dar ce să te bagi?. Fiecare cu ale lui. Uite-aşa cum o vezi, un pui de cioară, ea ţine toată hărăbaia asta de casă. Şi pe bufniţele amândouă, şi pe bărbatu-său şi câţi mai sunt…</p>
                  <p rend="justify">—  Georgina e măritată?</p>
                  <p rend="justify">—  Veniţi prima dată? Atunci, n-aveţi de unde să ştiţi… S-a măritat cu nepotul bătrânei. Uite cum ne iscodeşte. Şi arătându-mi portretul Catrinei Caţian: Doamne fereşte! Parcă e vie! Apoi, pe un ton mai scăzut: A fost şi asta un pui de lele… Şi uitându-se la ceas: Nu mai aştept. Norocul dumitale. Te ia numaidecât. Pe-al meu l-a văzut în cafea exact aşa cum e. La început îi da zor că poartă uniformă. Ce uniformă? N-am de-a face cu militarii, nişte pârliţi. Nu-i militar, zice. Uite, poartă o bavetă, un guleraş! Dar ce-i, copil mic? Nu, zice, parc-ar fi procuror. Şi aşa e…</p>
                  <p rend="justify">În clipa aceea se iviră în uşă tanti Marie şi Neneea. Bărbiile mai teşite decât mi le aminteam, gurile mai rotunde, ochii mai bulbucaţi. Când pălăria roşie dispăru, se năpustiră mătuşile mele:</p>
                  <p rend="justify">—  Mirona, cum ai crescut…</p>
                  <p rend="justify">—  Da, zău, fetiţo! Ai mai crescut…</p>
                  <p rend="justify">Aşteptam să aud pitpalac, cucu…</p>
                  <p rend="justify">—  Hai în sufragerie, fetiţo. Nu pe aici. Nu mai trecem direct. Am pus bufetul în faţa uşii. Şi suspinând: S-au schimbat multe…</p>
                  <p rend="justify">Am regăsit culoarul întunecos, uşile nenumărate, oficiile inutile, aerul închis de altădată, dar parcă şi mai înecăcios, mirosul de naftalină, lumina întunecată, umbrele dese. Dar odată în sufragerie, mătuşile mele m-au luat în braţe, într-un elan la care nu mă aşteptam. Aveau lacrimi în ochi şi repetau când una, când alta:</p>
                  <p rend="justify">—  Vai, ce vremuri… Ah, ce vremuri… Cum te-ai încumetat să umbli pe stradă? Nu ţi-e frică? Noi stăm ascunse…</p>
                  <p rend="justify">—  De ce?</p>
                  <p rend="justify">—  De frică…</p>
                  <p rend="justify">—  Frică?</p>
                  <p rend="justify">Se uitau una la alta cu ochii holbaţi, apoi împreună mă cercetau atente.</p>
                  <p rend="justify">—  Tot aşa cu capul în nori, fetiţo? Cu nasul în cărţi? Faci poezii? Nu auzi, nu vezi, nu afli?</p>
                  <p rend="justify">—  Ce să aflu?</p>
                  <p rend="justify">Şi-au făcut cruce pe rând. Apoi, tuşind şi schimbând vorba:</p>
                  <p rend="justify">—  Iancu ne-a părăsit…</p>
                  <p rend="justify">—  Pe toate trei?</p>
                  <p rend="justify">Se uitau una la alta, ca totdeauna când li se punea o întrebare neaşteptată.</p>
                  <p rend="justify">—  Păi cum? Nu i-am dat banii, toţi? Ne mulţumeam cu dobânda. Aveam încredere. Şi el păpa cu Mitzi…</p>
                  <p rend="justify">—  Mitzi! O scândură cu ochelari…</p>
                  <p rend="justify">—  Şi mama ce face?</p>
                  <p rend="justify">—  S-a împăcat cu madam Alexandrescu…</p>
                  <p rend="justify">Şi mătuşile mele, ca de obicei când aveau ceva de ascuns, vorbeau de-a valma despre madam Alexandrescu, care făcea pentru aviatori ceai pe aerodromul de la Pipera, despre maşina ei, cu care au fugit nemţii, despre o putinică de brânză care a dispărut, despre o găină care s-a furat.</p>
                  <p rend="justify">—  O ţii minte pe Fifi?</p>
                  <p rend="justify">Noi aveam întotdeauna o găină albă din neamul lui Fifi. Şi luându-şi ghergheful, Neneea începu să socotească anii care au trecut de când a murit cea dintâi Fifi.</p>
                  <p rend="justify">—  Douăzeci şi cinci…</p>
                  <p rend="justify">—  Douăzeci şi şase, corectă tanti Marie. Mirona era în leagăn. Câţi ani ai, fetiţo?</p>
                  <p rend="justify">—  Mulţi, foarte mulţi…</p>
                  <p rend="justify">Tanti Marie făcea socoteala în gând. Dar brusc se îndreptă spre uşă, cum avea obiceiul când i se părea că cineva ascultă. Observ că i s-au îngroşat picioarele, s-au lăbărţat şoldurile. Apoi, întorcându-se:</p>
                  <p rend="justify">—  Ar trebui să vorbeşti cu tatăl tău şi să-i spui: „Am douăzeci şi şase de ani…”</p>
                  <p rend="justify">—  Douăzeci şi opt…</p>
                  <p rend="justify">—  Aşa-i! Cum trec anii…</p>
                  <p rend="justify">Neneea mă măsoară din cap până-n picioare.</p>
                  <p rend="justify">—  Te-ai făcut fată de măritat. Chiar aşa să-i spui tatălui tău: „Ce, vrei să rămân fată bătrână?”</p>
                  <p rend="justify">Tanti Marie clipeşte des, enervată. Nu-i place să i se aducă aminte că nu s-a măritat. Neneea tuşeşte. În liniştea care devine apăsătoare, numele Fanei pluteşte în aer. Aştept bătăile pendulei.</p>
                  <p rend="justify">—  A căzut la cutremur. Îţi aduci aminte, Mirona? Atâta aveam şi noi de la bătrâna.</p>
                  <p rend="justify">E  curios că nu se sfiesc să susţină, privindu-mă în ochi, că doar atât le-a lăsat.</p>
                  <p rend="justify">—  Într-o dimineaţă, la ceai, începe Neneea, aud un ţârâit de greiere. Chiar în ceaşca de ceai. Parcă era o muzicuţă. Mi-am făcut cruce. Uite, să spuie Marie…</p>
                  <p rend="justify">—  Da, da, era şi Tanţi, am auzit toate trei. Ne uitam la ceaşcă şi nu ştiam dacă zumzăie ceaşca, sau ceaiul. „O fi fost ceaşca prea rece şi ceaiul prea fierbinte”, zice Iancu. Şi-i dădea zor că s-au dilatat porii. Îl ştii pe tatăl tău, Toma necredinciosul. Din patru ceşti de ceai, numai uneia i se dilată porii când torni apă fierbinte… Ce zici, Mirona?</p>
                  <p rend="justify">—  Că s-a declarat războiul…</p>
                  <p rend="justify">—  De unde ştii? holbară ochii mătuşile mele. Chiar aşa s-a întâmplat! Chiar în ziua aia…</p>
                  <p rend="justify">—  Am păstrat ceştile pentru spiritism, şopti tanti Marie.</p>
                  <p rend="justify">De teamă să nu înceapă să înşire sfaturile pe care le primesc post-mortem de la bătrâna Caţian, m-am ridicat să plec. Nu ştiam dacă trebuie să mă strecor pe furiş până în pod, sau să le spun că vreau să-mi iau bicicleta.</p>
                  <p rend="justify">—  Nu stai cu noi la masă? mă întreabă Neneea cu amabilitate prefăcută.</p>
                  <p rend="justify">—  Ştii, Georgina mănâncă şi ea în sufragerie cu noi, intervine tanti Marie.</p>
                  <p rend="justify">—  Şi Mărioara?</p>
                  <p rend="justify">Tanti Marie şi Neneea erau indignate.</p>
                  <p rend="justify">—  Să aducem slugile în casă?! La masă?</p>
                  <p rend="justify">—  Păi cum! Fata stă la masă, şi maică-sa o serveşte în picioare?</p>
                  <p rend="justify">—  Mirona fetiţo, numai ţie ţi-am spus adevărul, că tu ai idei populare… Nimeni nu ştie că Georgina mănâncă la masă cu noi. Dar pe vremurile astea, vezi tu…</p>
                  <p rend="justify">—  Vă ocupaţi de politică?</p>
                  <p rend="justify">Şi-au făcut cruce.</p>
                  <p rend="justify">—  Vai, se poate? Îţi dai seama ce-ar fi… Nici nu vrem să auzim… Taică-tu, cât e el de francofil, şi tot are groază de revoluţie… Cică o să se ia moşiile…</p>
                  <p rend="justify">—  Aveţi moşii?</p>
                  <p rend="justify">—  Avem un proces, ştii tu, procesul care a băgat-o pe bătrână în mormânt…</p>
                  <p rend="justify">—  Foarte bine, scăpaţi de proces.</p>
                  <p rend="justify">—  Ne-a costat ochii din cap. Ţie ţi-e uşor să vorbeşti. Numai noi ştim cum ne zbatem. Până a venit Mărioara am stat fără slugi. Li s-a urcat la cap cu sindicatu şi cu pretenţiile! Unde sunt vremurile…</p>
                  <p rend="justify">—  Când le dădeai două perechi de palme şi terminai povestea?</p>
                  <p rend="justify">Mătuşile mele tuşesc încurcate. Îmi dau seama de echilibristica, de complicatele jonglerii pe care trebuie să le facă pentru a ţine casa asta cu atâtea odăi inutile, şi totuşi lumea să nu ştie că Georgina ia masa în sufragerie, ba şi mai mult, că au ajuns să se înrudească, prin nu ştiu ce nepot sau fin, cu Mărioara. În casa bătrânei Caţian se iveau mereu alte mistere, rămâneau mereu alte taine nedezlegate. Trei războaie au trecut peste această casă. În sufragerie, un tablou în stil Meissonier îl înfăţişează pe străbunicul Miron, în uniformă de dorobanţ, la Griviţa, în '77. O fotografie mică. Discretă, bunicul sergent în campania din '913. Iar alta, tata proaspăt mobilizat în '916. Acum mama, în costum de soră de caritate cu toate dichisurile. Oameni adevăraţi au trecut prin mâinile ei, au murit în braţele ei, deci a luat parte la război. Dar în casa lor, în casa bătrânei Caţian, nici o schimbare. Regăseam tot ce era absurd, degenerat, otrăvit: ambianţa pe care o ştiam. Familia, în aceste ultime zvârcoliri ale ei era în stare de orice ticăloşie.</p>
                  <p rend="justify">—  Cu cine e măritată Georgina? întreb cu o agresivitate care le sperie.</p>
                  <p rend="justify">Tanti Marie şi Neneea, ca să iasă din încurcătură, vorbesc precipitat.</p>
                  <p rend="justify">—  Măritată! Vorba vine…</p>
                  <p rend="justify">—  Mai mult de formă…</p>
                  <p rend="justify">—  Ea ţine casa.</p>
                  <p rend="justify">—  Ne dă în cărţi, gratis.</p>
                  <p rend="justify">—  Pe Mărioara tot gratis o avem.</p>
                  <p rend="justify">—  Trebuie să mai închizi ochii, dacă vrei să trăieşti.</p>
                  <p rend="justify">—  În vremurile astea!.</p>
                  <p rend="justify">Pe uşă intră Lavinia. Îi tremură capul mai rău ca altădată. Şi e numai piele şi os. Am înţeles că tot ea duce greul. Biata Lavinia, ultima roabă în casa bătrânei Caţian!</p>
                  <p rend="justify">—  Mirona! M-a luat în braţe. Ar fi vrut să plângă, dar parcă nu mai avea acel dram de energie de care are nevoie o lacrimă… Ce faci, Mirona?</p>
                  <p rend="justify">—  Uite, am venit să vă văd şi să-mi iau bicicleta din pod…</p>
                  <p rend="justify">Mătuşile mele erau fericite că nu stăruiam să aflu cu cine e măritată Georgina.</p>
                  <p rend="justify">—  Du-te, fetiţo, du-te şi ia-ţi bicicleta. Dar să ştii că-i plin podul de şoareci şi lilieci.</p>
                  <p rend="justify">Bicicleta nu se vedea nicăieri. Cotrobăiam prin sertare şi unghere, mă împiedicam de sobe şi burlane, de mobile desperecheate, de lăzi şi lădiţe, fără să ţin seama de păienjeniş şi giulgiuri de praf. În cele din urmă am dat peste patinele ruginite, peste ghetele cu patine înşurubate, care i se vor potrivi lui Tomiţă, şi peste o umbrelă de ploaie, de care avea nevoie bătrâna Metzel. Manechinul de croitorie, ca o femeie decapitată, a căzut peste mine. Bluze cu mâneci sfâşiate, volane de dantelă rupte, păpuşi fără cap, peruci de păpuşi, capete de păpuşi fără păr, fără ochi ieşeau din fundul cuferelor, unde degetele mele scotoceau febrile, în căutarea brâului de catifea de care îmi vorbise bunicul. În norii de praf şi lumina puţină câtă intra prin ferestruici, am descoperit vasul de aramă cu desene subţiri, misterioase şi inscripţii persane, pe care naşul Arcadie i-l dăruise Fanei. Dar cine era naşul Arcadie şi cu ce prilej îi făcuse acest dar, n-am aflat niciodată. Capacul, ca un coif ascuţit, se lăţea ca o pagodă, iar vasul propriu-zis avea mijlocul gâtuit ca o talie de viespe, şi în continuare liniile semănau cu nişte şolduri frumos arcuite. Acest vas, în care ardeau pe vremuri cărbuni, era mutat din loc în loc lângă scăunelul pe care-şi proptea picioarele Catrina Caţian.</p>
                  <p rend="justify">Cu gândurile împrăştiate, scotoceam printre pene de struţ, cozi de vulpi, marabuuri, paiete, când deodată am dat de o bucată de catifea. Inima a început să-mi bată grăbită. Nu puteam să-i văd culoarea. Cu respiraţia tăiată, pipăiam căptuşeala. Era încreţită pe mici balene, refractară, scorţoasă. Degetele-mi ardeau şi eram tulburată ca în seara când am descoperit pe maidan o ciupercă. Fugind cu trofeul în mână, m-am izbit de ghidonul bicicletei.</p>
                  <p rend="justify">Când am trecut de poarta dantelată şi înaltă – faimoasa poartă a casei bătrânei Caţian – m-am bucurat ca un orb care vede lumina. Pierdusem noţiunea timpului. Trecuseră parcă ani din clipa în care intrasem pe aceeaşi poartă. Lumina nu mi s-a părut niciodată atât de puternică, cerul atât de limpede, atât de înalt, albastrul atât de curat, strada atât de lungă, oamenii atât de vii… Nu-mi venea să cred că am scăpat de păienjenii care se plimbau pe pânze uriaşe şi de păienjenişul familiei. M-am oprit o clipă să-mi trag sufletul, să arunc o privire maidanului de peste drum. Dar maidanul copilăriei mele nu mai era. Pe locul ştiut apăruseră tot felul de barăci. Cine ştie pe unde rătăcea acum prinţesa Ringhi-Ring, în ce ţinuturi tainice se ascundeau ciupercile vrăjite…</p>
                  <p rend="justify">Scrisoarea bătrânului Miron către Fana am găsit-o în căptuşeala brâului de catifea, care nu-i roşu, ci portocaliu decolorat. O voi transcrie în noaptea asta, orice s-ar întâmpla. Nu va lipsi decât ortografia epocii. Compromisul, minciuna, viciul, toate tenebrele familiei le voi reda, aşa cum s-au păstrat în foile astea mototolite, îngălbenite de timp.</p>
                  <p rend="justify">Şi poate că aşa ar trebui să înceapă romanul… „Fana, copila mea! Iată, ceasurile îmi sunt numărate. Trebuie să părăsesc pământul ăsta, unde mi-a fost numai amar. Şi bucuros aş pleca, dar, vezi, îmi sunt picioarele adânc înfipte în noroi, aşa de adânc! Iar în suflet port bolovani. Ascultă aici: când erai mititică veneai la mine şi-mi cereai poveşti. Dar eu eram amărât. Tare amărât! Şi acum ai să vezi de ce eram amărât. Şi poate că o să-ţi fie de folos să ştii cine eşti tu, cine am fost eu şi de ce e blestemată casa asta a noastră.</p>
                  <p rend="justify">Tata a fost ţăran. Cătunul nostru era aşezat mai mult pe râpi, şi când veneau ploile se umfla apa care trecea prin sat şi dădea peste cocioaba noastră. Pe mama aşa am pierdut-o. Dădea să bată nişte pari, să oprească apa, şi apa a luat-o şi a dus-o. Când au găsit-o oamenii, mai răsufla, dar ochii îi erau sticloşi, holbaţi. Către seară i s-au închis pe vecie. Când eram copii şi vedeam cum se adună norii, fugeam mâncând pământul, care-ncotro. Eram opt copii la început, dar de sărăcie au murit unul câte unul. Am rămas eu. Era devale pământ bun, dar îl stăpânea, cât puteai cuprinde cu ochii, boierul. Ai lui erau merii, perii, prunii, pădurea, păşunile, izlazul. Toate erau ale lui. Bucătăreasă la conac era tuşa Arghira. M-am aciuat pe lângă ea. Culegeam frunze de dud, dădeam de mâncare la păsări. La şapte ani slujeam şi munceam ca un rob vârstnic şi eram bucuros să capăt un codru de pâine şi ce rămânea prin farfurii… Bucătăria era mare şi mirosea bine cuptorul. Era cald, şi tuşa Arghira era din satul nostru. Îmi era neam după mamă şi îi era drag de mine. Când am împlinit opt ani, chiar în aceeaşi zi, boierii au plecat la Bucureşti, că trebuia să nască cucoana, şi au luat-o cu ei şi pe tuşa Arghira. Iar dumneaei m-a luat şi pe mine.</p>
                  <p rend="justify">Uite, dacă vrei să ştii cine a fost cucoana Maria, nevasta boierului Filip, vezi că e o carte groasă în raftul de sus, lipit colea de perete. Ultimul rând, a treia carte din dreapta: Analele parlamentare ale României. Uite ce zice acolo (e însemnat subţire cu creion negru): „Maria, Costache, Nicolae, nevârstnicii copii ai răposatului paharnic Dimitrie Amira de aici, arătând că tatăl lor a slujit patria cu credinţă, se roagă a li se adăuga leafa de optzeci de lei ce au pe lună, nefiindu-le de ajuns la scăpătăciunea în care se află, mai ales că au rămas orfani de mamă. Au înfăţişat dovada marelui Logofăt Nicolae Ghika şi altor patru persoane, despre adevărul arătărilor lor.”</p>
                  <p rend="justify">Maria de care se pomeneşte aici, vezi, era săracă dar gingaşă ca o zână, şi era fata paharnicului Dimitrie Amira. În 1848 avea treisprezece ani. După revoluţia care a fost, s-a căsătorit cu un boier bogat. Abia după doisprezece ani a avut un copil, şi atunci puţin a lipsit să se prăpădească. Două zile şi două nopţi s-a chinuit cucoana Maria. Şi tuşa Arghira două zile şi două nopţi n-a slăbit-o din ochi. A frecat-o pe mâini şi pe frunte, i-a descântat, i-a suflat, i-a mestecat leacuri băbeşti. „Dacă scapă cucoana, îţi dau zece pogoane, i-a spus boierul. Arghiriţo, vezi, fă tot ce ştii, ca să n-o pierd şi să nu pierd feciorul, că de doisprezece ani tot aştept un fecior. Dar poate să fie fată. Ce să fac cu atâta avere? Cui s-o las? Vezi, Arghiriţo, fă tot ce ştii, şi n-o să-ţi pară rău. Uite, o să-l ţiu pe Miron la şcoală. O să-l trimit la Viena să înveţe… O să-ţi dau douăzeci de pogoane, Arghiro, de meri şi de pruni.” Şi Arghira mesteca buruieni, o stropea pe cucoana, o descânta, îi dădea să înghită băuturi fermecate. Doftorii stăteau strânşi în altă aripă a casei, se chibzuiau în tot felul şi nu ştiau cum să facă. Ei ar fi vrut să scape mama şi să omoare copilul. Dar tuşa Arghira strângea mâna boierului şi nu-l lăsa să facă aşa păcat. Ştia că alt copil n-o să mai aibă, şi cucoana o să moară de inimă rea…</p>
                  <p rend="justify">Către zorii zilei s-a născut o fetiţă. Au numit-o Maniana, fiindcă s-a născut dimineaţa. Boierul trăise şi prin Spania şi pe limba de acolo mańana înseamnă dimineaţă. Şi pot să spun azi, când îmi închei viaţa, că pe Maniana am iubit-o de atunci, din zorii acelei dimineţi de april, când a venit pe lume.</p>
                  <p rend="justify">Boierul s-a ţinut de cuvânt; i-a dat douăzeci de pogoane tuşii Arghira. La sutele lui de pogoane ce însemnau douăzeci? Un pumn de pământ. Dar pentru tuşa Arghira era avere. Pe mine m-a dat la şcoli, aşa după cum făgăduise. Şi eu am zis că e om bun. Cocoana Maria îmi era şi ea ca o mamă. Aşa am crezut. Nu ştiam atunci că nu există boieri buni şi boieri răi, că boieru-i boier şi ţăranu-i ţăran, că stăpânu-i stăpân şi sluga e slugă şi că bogatul şi săracul nu se pot înţelege, cum nici lupul cu oaia. Şi aşa s-a întâmplat că eu, feciorul plugarului Ştefan Caţian, care a luat parte la revoluţia de la Izlaz, mi-am întors faţa de la cei necăjiţi şi amărâţi şi nici chiar de tata n-am vrut să ştiu. N-am mai vrut să văd cocioabele de pe râpă, unde şi acum vine apa umflată şi copiii fug noaptea înspăimântaţi, şi săteanul sărac n-are fir de iarbă unde să-i pască vita, n-are bob de fasole, ci numai bolovani căraţi de apă, numai datorii, necazuri, dijmă şi boli…</p>
                  <p rend="justify">Vezi că am moştenit cele douăzeci de pogoane ale tuşii Arghira şi am învăţat ingineria la Viena. Frumoasa Maniana m-a aşteptat cinci ani. De cinci ani se împotrivea când veneau peţitorii. Părinţii, ce-i drept, n-o sileau. Avea o fire răzvrătită copila lor şi era alintată. Maniana era poetă şi picta, şi încerca să scrie bucăţi muzicale. Părinţii îi făceau toate pe plac. Dar când m-am înapoiat şi am îndrăznit s-o cer de nevastă, când au văzut că fata lor vrea să se mărite cu Miron, nepotul bucătăresei Arghira, cu mine adică, au îngălbenit de parcă s-ar fi năpustit din nou peste ei revoluţia.</p>
                  <p rend="justify">„Cum adică? Miron? Un ţăran? O sărăcie? Miron care ducea vacile la păscut? Feciorul lui alde Ştefan care umblă desculţ? Ştefan, care atunci, la Izlaz, a deschis gura mare…” Vezi, Fana, degeaba mi-am părăsit tatăl, degeaba am învăţat carte multă, şi în vacanţă când mă înapoiam mă prefăceam că nu-i cunosc pe-ai mei, şi tatei abia de-i dam bună ziua. Degeaba, seara, cântam la pian în salonul conacului, şi împreună cu stăpânii minţeam, împreună cu stăpânii râdeam. Degeaba! Eu am rămas pentru ei tot linge-blide, nepotul Arghiriţei care spăla blidele.</p>
                  <p rend="justify">Iată partea întâi a poveştii… Parcă-ţi văd ochii mari, parcă te aud: Şi apoi?.</p>
                  <p rend="justify">Sunt obosit, fetiţa mea. Obosit de a fi trăit fără un ideal, fără un scop în viaţă, fără o faptă bună, fără o singură privire înainte. Obosit de a fi fost laş, de a nu fi făcut nimic pentru cei obidiţi. Când eram copil, visam să construiesc un dig în sat la noi, să opresc Bălceasca, să fiu mai tare ca ea. Să scap satul de sărăcie şi spaime. Dar boierul avea alte vederi. „Nu te pune cu apa. Omul e slab, natura îl doboară.” Vezi că avea interes să le bage oamenilor în cap că sunt neputincioşi, ca să-i poată stăpâni lesne. Le întreţinea spaimele şi superstiţiile şi neştiinţa de carte, ca nu cumva să-şi dea seama oamenii că pământul e al lor, că au dreptul la viaţă şi ei. Mai ales ei!</p>
                  <p rend="justify">Eu ştiam toate astea, le ştiam de la tata, dar îmi vândusem sufletul pentru osul pe care mi-l aruncaseră boierii. Şi dacă am o scuză e că o iubeam pe fata lor, pe Maniana.</p>
                  <p rend="justify">Ce-am făcut mai pe urmă? Iată, să vezi…</p>
                  <p rend="justify">Încerc să ies din noroi, vreau să mă pregătesc pentru marea călătorie, şi după cât mi-e de greu să mă scutur, să mă curăţ, văd cât de adânc m-am înfundat. Nu m-am putut căsători cu Maniana. Dar ne-am iubit cu adevărat, şi într-o bună zi ai venit pe lume tu, copilul dragostei noastre. Te-ai născut la o mănăstire. Aşa era obiceiul pe atunci. Fecioarele din lumea mare, când greşeau, năşteau la mănăstire. Era acolo la Feledeşoaia – aşa îi zicea mănăstirii – o călugăriţă, Hrisanta, care avea grijă de voi amândouă. Şi Hrisanta avea o soră care s-a nimerit să vină tocmai atunci s-o vadă. O chema Caterina. Era urâţică, vorbea mult şi râdea zgomotos. Avea bărbia ascuţită. Ochi de veveriţă, nas de pasăre de pradă. N-o puteam suferi. Dar iată că într-o zi mă pomenesc că Maniana, femeia mea, îmi spune: „Miron, am o mare rugăminte”. Era străvezie, albă şi negrăit de frumoasă. Nu-mi puteam închipui că-mi va cere un lucru prea anevoie de împlinit. „Miron, tatăl meu e logofăt al Dreptăţii. Eu, fata lui, ce pot să fac decât să rămân la mănăstire după fapta ruşinoasă ce am săvârşit? Dar aici, de rămân, trebuie să mă despart de copila noastră, de Fana. Tu iară nu poţi s-o iei, că eşti neînsurat şi nu poţi să ţii o copilă în casă. Noi amândoi să ne luăm nu se poate. Şi nici să ne ţinem aşa nu se face. Am citit Pravila. Uite, citeşte şi tu ce zice. Pravila pământului spune că femeia preacurvă şi bărbatul ce hrăneşte ţiitoarea se vor supune la osânda surghiunului, căci aceasta ameninţă soţietatea de o mare demoralizaţie… Miron, iubitul meu, când am venit aici la mănăstire să nasc, am făcut jurământ mamei că mă întorc şi mă mărit cu cine mi-a ales dumneaei. Cică-i un om cu avere peste măsură. Nici nu ştie cât pământ are, cât aur, câte livezi, câte vite. A făgăduit să mă lase să călătoresc, să fac poezii, să pictez, să risipesc aurul după bunul meu plac. Nu ştiu cum e la faţă. Şi nici n-o să ştiu… Eu nu am ochi decât pentru tine şi pentru fetiţa noastră, pentru Fana noastră, pentru Fanette…”</p>
                  <p rend="justify">Îmi simţeam mâinile gheaţă, voiam să strig, să chem ajutor, să urlu: Cum? Fata pe care am iubit-o de când s-a născut, ba chiar dinainte, căci n-am dormit toată noaptea atunci când a fost să vie pe lume, i-am aşteptat apariţia în viaţă ca un îndrăgostit care-şi aşteaptă mireasa. Copila pe care am luat-o în braţe când aveam numai opt ani şi am crescut-o, şi am ocrotit-o, încredinţat că va fi a mea şi o voi ocroti toată viaţa, ar putea să se lege de un alt bărbat? Te ţineam în braţe pe tine, micuţa mea Fana, şi mi se părea că o văd tot pe ea, şi mică şi mare, căci şi în tine tot pe ea o iubeam. N-o puteam iubi decât pe ea. Înţelegi, Fana? Numai pe ea! Iată de ce o ascultam buimăcit, lovit ca de trăsnet, şi nu aveam vlaga de a răspunde ceva. Căutam să pricep cum ar putea să ţină în braţe alt om. Nu mă gândisem până atunci că există alţi bărbaţi. Oare ea ştia ce se petrece cu mine? Era albă ca pereţii mănăstirii, buzele i se mişcau vinete, şi şoaptele erau limpezi: „Miron, dragul meu, mi-ai făgăduit să faci tot ce-ţi cer, şi iată, îţi cer să te însori. S-o iei pe sora maicii Hrisanta, pe Caterina. Ştiu că n-o să te apropii de ea, nici ea nu doreşte… Şi nici nu vreau să te apropii de altă femeie, a spus cu patimă, şi a roşit. Am vorbit cu maica Hrisanta. Ar vrea să o ştie pe Caterina la casa ei, să aibă un rost şi ea, şi să aibă belşug. E urâţică, săracă şi cam trecută, dar deşteaptă foc. Şi îi plac galbenii. Am s-o înzestrez. Îi dau o vie, o pădure, şi două perechi de case. Dar îi cer să aibă grijă de fata noastră, de Fana. Fetiţa trebuie să aibă un tată şi o mamă. Tatăl eşti tu, scumpul meu. Tu trebuie să rămâi tatăl ei. Caterina o să-i fie… N-avu curajul să spuie mamă. Totuşi se sili, şi reveni cu vocea stinsă: Caterina o să-i fie mamă… Apoi încercă să zâmbească. Eu voi fi zâna cea bună, voi veni s-o văd şi-i voi aduce tot ce va dori sufletul ei… Miron mi-ai făgăduit să faci tot ce-ţi cer. Ai făgăduit nu-i aşa, dragul meu?”</p>
                  <p rend="justify">Fana, copila mea, acum ştii tot, sau aproape. Anii buni au trecut repede. Caterina nu voia altceva decât bani, cât mai mulţi bani. Dădea bani cu camătă, înşela oamenii, le jupuia şi pielea când îi prindea la nevoie. Eu aveam un singur gând: s-o aştept pe Maniana… Aş vrea să nu ştii cum a murit. Aş vrea să uit şi eu, să uit măcar o clipă, acum, când se apropie sfârşitul.</p>
                  <p rend="justify">S-a împuşcat. Da fetiţo, Maniana s-a împuşcat.</p>
                  <p rend="justify">„Nu mai pot să îndur, mi-a spus în scrisoarea de bun rămas. Prinţul se îmbată, mă siluieşte, mă bate… Îi plac fete nevârstnice, copile de doisprezece ani, până la paisprezece. Nu-i de crezut, dar aşa e. Le aduce în casă. Eu stau la uşă, ascult, pândesc, să le fac semn să nu intre. Vreau să le ocrotesc. Nu mai pot să ies din casă. Pândesc. Trebuie să le păzesc, fiindcă avem şi noi o fetiţă. Ai grijă de Fana, Miron, ai grijă de Fana! Caterina e rea, dar e mână de fier. Las-o să fie aşa, ca să ne apere fata. Să o păzească. Nu cumva să iasă din casă singură fetiţa noastră. Niciodată să n-o lase singură, auzi? Niciodată!”</p>
                  <p rend="justify">Cred că-şi pierduse minţile. Soţul ei era un prinţ degenerat, un sadic, un maniac. Cinci ani de umilinţe şi grozăvii pe care mi le-a ascuns i-au fărâmiţat nervii, sărmana.</p>
                  <p rend="justify">Fana, după moartea ei te-am părăsit. Sunt numai câteva săptămâni de când îmi dau seama de crima asta. Şi mi-e sufletul împovărat… Atât de greu îl simt, că nu mă mai pot urni, parcă mă înfund în mâl cleios. Până la brâu am intrat în noroi. M-am gândit că poate spovedindu-mă ţie o să mă duc mai uşor… Nu ştiu dacă o să înţelegi…</p>
                  <p rend="justify">De ce creşteai, semănai mai mult cu ea; atât de mult, că nu ştiam cum să-ţi vorbesc, cum să mă port. Eu am văzut-o crescând pe Maniana. Cum să mă fac înţeles? Eu am fost copil necăjit şi sărac. Fiu de ţăran nevoiaş. N-am fost copil. Când s-a născut ea, eu eram băiat mare, şi zdravăn. O ţineam atât de bine minte la toate vârstele ei, îmi erau atât de vii în minte toate mişcările umerilor ei, ale genelor ei, surâsul, glasul, felul cum legăna cuvintele, frazele, uneori tăiate, scurte, repezite, alteori tărăgănate, totdeauna alintate, iar tu îi semănai, de trebuia să-mi trec mâna pe frunte, să deschid ochii mari să-mi bag unghiile în carne ca să-mi spun: Nu e ea…</p>
                  <p rend="justify">O  dată te-ai pironit în faţa mea şi ai plecat capul pe spate, şi cu genele dese întoarse, puţin încruntată, ai întrebat: „De ce?” Mi s-a oprit respiraţia. Am plecat, am fugit, am umblat ca un nebun pe străzi, ca s-o uit, să vă uit… pe amândouă. În trei zile m-am pregătit de plecare. Am lipsit atunci aproape doi ani din ţară. Când m-am înapoiat, Caterina mi-a spus că vrea să te mărite. M-am gândit: foarte bine. Va avea un bărbat, va pleca cu el undeva departe, va avea copii, se va mai împlini, se va mai urâţi, nu va rămâne veşnic aşa ca o plantă, ca o pisică sălbatică, răzvrătită, liberă, copil şi femeie, cu nu ştiu ce forţă de chemare, cu nu ştiu ce nestăpânită feminitate pe care n-am întâlnit-o decât la Maniana… „Bine, să se mărite”, am răspuns. Şi am întrebat: „Câţi ani are Fana?” „Cincisprezece.” Ştiam, dar voiam să aud, ca s-o evoc pe iubita mea la cincisprezece ani, când am îmbrăţişat-o pentru prima oară. Purta o rochie lungă, albastră, întâia ei rochie lungă… Dar iată un lucru la care nu mă aşteptam. Caterina ţinea cu orice preţ să rămâi în casă şi după ce te măriţi. Cine putea să i se împotrivească? Mi-au trebuit câţiva ani ca să aflu care e tâlcul. Bărbatul pe care ţi l-a ales Caterina era ibovnicul ei. Şi voia să-l aibă aproape de ea. Sigur, era dreptul ei să aibă un ibovnic; eu bărbat nu i-am fost decât cu numele. Dar că o să-l aducă în casă, la asta nu m-am gândit. Cum nu s-a gândit nici ea că însurându-l cu tine, omul ei te va iubi nebuneşte şi că veţi avea trei copii împreună. Iată, Fana, toate astea am vrut să le ştii. E tot ce mai pot face, fetiţa mea. Să-ţi dau înainte de a pleca în cea mare călătorie cheia tainelor casei. Şi un sfat, dacă nu-i prea târziu: Fana, tata trăieşte. E foarte bătrân, dar sufletul lui a rămas tânăr, fiindcă e curat la suflet şi fiindcă priveşte înainte, tot aşa ca în ziua de pomină de la Izlaz. Pe râpi, în sat la Bălceşti, e o casă arsă de soare, înnegrită de apă. Tata stă singur acolo. Încearcă să fugi, pleacă din casa asta, unde totul e putred, murdar. Şi de nu ştii încotro s-o apuci, du-te la tata. Spune-i că porţi numele lui. Că te cheamă Ştefana. Roagă-l să mă ierte. Tata poate că n-o să spuie nimic. O să tacă. O să strivească cu pumnul o ceapă, o să-ţi pună brânză alături în blid, o să-ţi toarne lapte peste mămăliga tăiată cu aţă, şi totul o să fie simplu, curat, totul o să fie proaspăt şi curat, înţelegi? Totul o să fie curat.”</p>
                  <p rend="justify">Stăteam cu capul în mâini, răvăşită, când soneria m-a făcut să tresar. Era Lisandra. Ne-am strâns în braţe şi ne-am sărutat. Parcă pătrunde soarele, parcă se deschid şi se înmulţesc ferestrele, câmpul parcă se apropie, şi o mireasmă de iarbă şi flori se răspândeşte când intră în casă. Un burete magic şterge praful de pe lucruri, din suflet, din gânduri şi-ţi vine să începi o viaţă nouă.</p>
                  <p rend="justify">—  Ce-i cu tine, Mirona? Eşti slăbită, palidă şi cu aerul tău de căprioară speriată. Eşti sănătoasă, voinică? Nu sunt o arătare, dovadă că vreau o cafea… Te pomeneşti că ai mai descoperit pe undeva câteva boabe de năut veritabil! Spune-mi ce-i cu tine. A fost prăpăd pe aici? De câte zile n-ai ieşit din casă?.</p>
                  <p rend="justify">Nu puteam să-i vorbesc de scrisoarea bătrânului Miron.</p>
                  <p rend="justify">—  Cum n-am ieşit? Nu vezi? Am pus geamuri, am tencuit tavanul, peste tot am cârpit, am lipit. Ştiam că ai să pici şi am vrut să te primesc cu tot fastul cuvenit. De ce ai zăbovit atât? Ce-ai făcut? Ţi-ai văzut fata?</p>
                  <p rend="justify">—  Mi-e sufletul plin, Mirona, înţelegi? Plin…</p>
                  <p rend="justify">Al meu era gol. Scrisoarea îmi lăsase un gust de cenuşă, senzaţia de a fi scăpat dintr-o mlaştină…</p>
                  <p rend="justify">—  Dacă ai şti ce fată am, Mirona! Dacă ai şti ce copil încântător e Fiameta! Nu că-i a mea, cum spun mamele, dar…</p>
                  <p rend="justify">—  E adevărat că n-ai văzut-o în tot timpul ăsta?</p>
                  <p rend="justify">—  În primii doi ani de război, foarte rar. Pe urmă deloc. A schimbat câteva gazde. Mi-era frică să nu fiu urmărită, să nu fiu şantajată. Era un procedeu obişnuit. Copiii erau chinuiţi pentru ca mamele să vorbească.</p>
                  <p rend="justify">Şi Lisandra, scoţându-şi trencicotul, se zgribuli, vrând parcă să se ferească de un vis rău. Purta o bluză albă, o fustă albastră, tot în formă de clopot, la fel cu cea cenuşie. Şi tot prea lungă, prea largă, strânsă cu un cordon negru în talie; cea mai subţire talie din câte am văzut.</p>
                  <p rend="justify">—  Ar trebui să vezi casa lui Zaharia Bariu, unde stă Fiameta. Şi să-l cunoşti. El, un om cât un munte, nevasta atâtica… Au cinci copii de toate vârstele, nu seamănă unul cu altul, şi banda veselă o conduce Fiameta. Bordeiul, săpat în munte, a fost un bun adăpost. În perete, în fund, au lăsat o deschizătură, un fel de prispă, şi alături un cotlon. Pământul le-a ţinut de cald copiilor. N-aveau porumb, n-aveau cartofi. Culegeau cu toţii ce se găsea în pădure, şi oamenii îşi mai rupeau de la gură şi le aduceau.</p>
                  <p rend="justify">—  Şi ai lăsat-o pe Fiameta acolo?</p>
                  <p rend="justify">—  N-am putut să stau ca o cloşcă lângă puiul ei. Nemţii, în retragere, au dat foc de trei ori unui sat vecin. Prima dată, oamenii ascunşi în pădure au sărit să stingă focul. Hitleriştii, deşi puşi pe fugă, s-au reîntors şi au dat foc încă o dată. Ţăranii s-au înapoiat şi a doua oară să salveze ce se mai putea. Nemţii au dat foc şi a treia oară. Dar şi furia populaţiei creştea. Oamenii nu-şi precupeţeau viaţa, gata să pătrundă până în reţelele de sârmă ghimpată, ca să aducă armatei o veste, să dea un ajutor.</p>
                  <p rend="justify">Femei, bărbaţi, copii deveneau peste noapte ostaşi. Mii de tineri, în căruţe, pe jos, călări, se prezentau la porţile regimentelor. S-ar fi zis că au supt o dată cu laptele mamei ura contra fasciştilor. Am plecat pe front. Ştiu să curăţ o rană, să fac un pansament, să dau un pahar cu apă. S-au dat lupte grele la Sfântu-Gheorghe. Din păcate, am stat mai mult în spital.</p>
                  <p rend="justify">—  Ai fost rănită?</p>
                  <p rend="justify">—  Nu… O pneumonie destul de urâtă. Altfel n-aş fi aici. Închipuie-ţi că în timpul febrei strigam: No pasaran, no pasaran! Los fascistos no pasaran…63 Mă credeam la porţile Madridului. Mirona, ai o ţigară?</p>
                  <p rend="justify">—  Nu. Dar pot să cer alături.</p>
                  <p rend="justify">—  Ce face bătrâna Metzel?</p>
                  <p rend="justify">—  E în veşnică aşteptare, agitată. A aflat că şi din Salonic s-au făcut deportări…</p>
                  <p rend="justify">—  Îşi închipuia altfel, sărmana?</p>
                  <p rend="justify">—  Dar tu de când fumezi, Lis?</p>
                  <p rend="justify">—  O ţigară mă mai linişteşte.</p>
                  <p rend="justify">Îşi ridică părul pe creştetul capului, fără să-l prindă. Claia roşcată, spumoasă, stătea cocoţată, proptită doar de perete, şi-i făcea gâtul mai lung, mai slab. Ce bine-i şedea bluza cu gulerul rotund! I-am făcut o cafea. O sorbea cu plăcere. Revenea la Fiameta, la Octav.</p>
                  <p rend="justify">—  Mi se pare că fiecare zi care trece, fiecare petic de pământ care se eliberează ne apropie pe unul de altul. În timpul bolii mi se părea că ne căutam într-o pădure deasă; eu pe Octav, el pe mine. Sau alergam prin tranşee, printre morţi şi răniţi, cu Fiameta de mână… E ciudat, dar în toţi anii ăştia, dorul meu era ca o rană cicatrizată. Acum parcă s-a deschis, sângerează. Şi scuturându-şi părul, sări în picioare. Ţi-am adus ceva, Mirona. N-am venit cu mâna goală. Din buzunarul trendului scoase o carte. Am găsit-o în raniţa unui rănit. Un copilandru cu svastica pe braţ. Cred că l-au scos din şcoală şi l-au trimis pe front. Ce zici, Mirona? Führer-ul l-a trimis să-i ucidă pe ruşi, şi el l-a luat în raniţă pe Maiakovski. E în limba germană.</p>
                  <p rend="justify">Am răsfoit cartea.</p>
                  <p rend="justify">Lisandra pica de somn, dar mă îndemna să-i traduc…</p>
                  <p rend="justify">—  Văzând globul învârtindu-se, /M-am simţit înaripat.</p>
                  <p rend="justify">Lisandra locuieşte de trei zile la mine. Când începe să povestească îmi iau stiloul, caietul pe genunchi şi caut să notez un amănunt, un nume, o dată. Dar atenţia mi-e furată curând de întâmplarea care se deapănă, de emoţia pe care mi-o stârneşte, şi foaia rămâne albă. Abia mai târziu, când adoarme, când fruntea i se încălzeşte şi inelele ruginii se împrăştie dezordonat pe pernă, când mă aşez la masă cu capul aplecat pe caiet, aud ecoul cuvintelor ei: „Dacă ai deschis o dată ochii, dacă o singură dată te-a scuturat conştiinţa, nu te mai poţi linişti…” „Trebuie să ne zbuciumăm veşnic, Lis?” „N-avem de ales decât între un zbucium care-şi are frumuseţea şi recompensa lui şi o conştiinţă angoasată, care te roade. Crezi, Mirona, că într-un oraş asediat, flămânzit, tu ai găsi de mâncare? Şi dacă ai avea ce mânca, ţi-ar tihni?”</p>
                  <p rend="justify">În seara asta, aruncându-şi privirea peste dezordinea caietelor şi hârtiilor răvăşite pe masă, a zâmbit.</p>
                  <p rend="justify">—  O iei mereu de la început?</p>
                  <p rend="justify">Şi cât ai clipi, a desenat pe o foaie albă nişte munţi uriaşi, şi la poalele lor un cap minuscul, între două braţe subţiri ca de sfeşnic, cerând ajutor.</p>
                  <p rend="justify">—  Te recunoşti?</p>
                  <p rend="justify">Ce puţin îi trebuia să se înveselească, să râdă.</p>
                  <p rend="justify">—  Munţii dezordinii, Sisif disperat…</p>
                  <p rend="justify">Părul arămiu sclipea în lumina lămpii ca în razele soarelui în ziua când o văzusem cu opt ani în urmă, ghemuită pe o bancă în grădina Luxembourg. Glasul răsuna ca şi atunci, curat ca un clopoţel de argint.</p>
                  <p rend="justify">—  Nu-mi place cum arăţi, Mirona, trebuie să începi să dormi noaptea. Spune, ce ai de gând să faci cu tot ce-ai strâns în maldărul ăsta de foi?. Sau să începem altfel. Te-ai vindecat de Ştefan?</p>
                  <p rend="justify">Ştefan! Numele mi se părea decolorat. Îl repetam cu o emoţie slabă. Sufletul mai purta urmele suferinţei. Mintea mă apăra.</p>
                  <p rend="justify">—  Lisandra, semeni cu un portret de Tonitza.</p>
                  <p rend="justify">—  Nu ocoli răspunsul, pisico.</p>
                  <p rend="justify">—  Dacă ai şti de câte ori am început romanul! Credeam că dacă am să găsesc scrisoarea străbunicului Miron către Fana am să pot lega fragmentele între ele uşor. Ei bine, încep mereu altfel şi nu sunt mulţumită. Nu mi-e uşor să renunţ la casa bătrânei Caţian, am spus căutând să mă apăr, să-mi apăr caietele, adunate maldăr pe masă, notele răvăşite, jurnalul, munca atâtor nopţi nedormite… Eu trebuie să scriu.</p>
                  <p rend="justify">—  Şi ce te opreşte? În cartea ta trebuie să se vadă cât de greu a fost drumul pe care l-ai parcurs, în căutarea Fanei, cât de înalte obstacolele peste care a trecut Mirona şi cât de îndârjită dragostea ei de viaţă. Dar nu de viaţă cu orice preţ. Nu orice fel de viaţă merită să fie trăită.</p>
                  <p rend="justify">Curios, dacă mi-ar fi spus să arunc hârtiile în foc, le-aş fi apărat ca o leoaică, pe când aşa, simţeam nevoia să-i arăt cât e de şubred eşafodajul romanului meu.</p>
                  <p rend="justify">—  Întrebarea dacă Fany şi Fana sunt una şi aceeaşi persoană, dubiul care persistă, mi se părea altădată tulburător. Acum mă întreb pe cine ar mai interesa…</p>
                  <p rend="justify">Lisandra se plimba prin odaie, fusta albastră se desfăcea la fiecare mişcare. Şi stăruia.</p>
                  <p rend="justify">—  Nu bunica va fi interesantă în cartea pe care o scrii, ci nepoata care a plecat s-o caute… Mai bine zis nu Mirona care a pornit în această expediţie absurdă, ci Mirona care s-a înapoiat cu tot ce a adunat în drum…</p>
                  <p rend="justify">Ca să fug de agitaţia din bloc, de tumultul străzii, răsfoiesc manuscrisele, reiau romanul. Nu înţeleg cum poate Lisandra să creadă că între literatură şi viaţă nu există hotar, că romanul se va putea împleti cu jurnalul meu de război. Sunt nopţi în care nu mai pot nici măcar consemna evenimentele zilei. Ascult ploaia care cade pe streaşină, prin burlanele casei, pe geam, pe asfalt. Voiam altădată să trăiesc în fiecare din picăturile ei, să fiu nepăsătoare ca ploaia. Dar asta nu se mai poate. Ploaia trebuie să trăiască prin mine. Vreau ca peste mulţi, foarte mulţi ani, cineva, care va asculta cum izbesc picăturile în geam, pe acoperişul casei, în iarbă, pe asfalt, să se întrebe: Când am mai trăit o astfel de clipă, de ce tristeţe, de ce poveste îmi aminteşte ploaia asta? Unde am mai întâlnit aceeaşi nelinişte? Unde respiră pământul la fel? Şi poate îşi va aminti un nume… Cum se numea cartea? Când Mirona nu doarme…? Cartea Mironei…? Mirona…</p>
               </div>
               <div type="div3" rend="P6">
                  <head>CAPITOLUL XVII</head>
                  <p rend="justify">CE ŞTIA ETTA.</p>
                  <p rend="justify">E  ora două după miezul nopţii şi mi se pare că zidul geme. Am stat cu urechea lipită de perete. Să-i fie rău bătrânei Metzel? Ar trebui să-i bat în uşă. Poate are nevoie de mine. Poate geme în somn. Are mereu coşmaruri… Dar eu vreau să scriu.</p>
                  <p rend="justify">Mi-am luat caietul şi m-am închis în baie. Aici scriam noaptea când geamurile erau sparte. Dar acum pătrunde prin zid zgomotul unei petreceri. Se aude muzică de jaz, chiote de râs. Veselie. S-a întors cineva de pe front. Revin în cameră, la masa de lucru. Aici zidul geme. Nu vreau să ştiu nici de muzică, nici de lacrimi. Vreau să scriu.</p>
                  <p rend="justify">Dar bătrâna Metzel a venit să-mi ceară reşoul electric. Avea un nasture la gât descheiat, părul în dezordine, ochii roşii, faţa răvăşită.</p>
                  <p rend="justify">—  Tocmai azi mi s-a terminat aragazul. Şi închizând ochii, ca şi când ar fi trebuit să-şi stăpânească lacrimile. A venit Fredi… băiatul meu.</p>
                  <p rend="justify">Am luat-o în braţe, am sărutat-o.</p>
                  <p rend="justify">—  Şi nu vă bucuraţi? Când a venit? De ce nu mi-aţi spus? De ce nu sunteţi veselă, fericită?</p>
                  <p rend="justify">Îşi încleşta buzele, făcea o imensă sforţare să nu plângă.</p>
                  <p rend="justify">—  Bietul meu copil, sărmanul meu băiat! N-am ştiut nimic… nimic… N-am avut nici o presimţire. Cum poate o mamă să n-aibă presimţiri? Şi ferindu-se să nu audă cineva: A fost deportat într-un lagăr, în Polonia…</p>
                  <p rend="justify">A  podidit-o plânsul.</p>
                  <p rend="justify">—  Dar acum e aici, e sănătos, nu-i aşa?</p>
                  <p rend="justify">Căutam s-o liniştesc şi să-i înţeleg disperarea.</p>
                  <p rend="justify">—  Nevasta şi copiii…</p>
                  <p rend="justify">Îşi luă obrajii în mâini. Îşi vârî degetele în păr, la tâmple, strânse pleoapele apoi, privindu-mă drept în ochi, ca să înţeleg toată grozăvia:</p>
                  <p rend="justify">—  Au fost arşi… arşi… arşi de vii… în cuptor.</p>
                  <p rend="justify">—  Nu se poate! Nu se poate! Umblă tot felul de zvonuri! O să-i găsească. Sunt sigură!</p>
                  <p rend="justify">—  Niciodată! Să vii mâine să-l vezi. Ba nu, să-l mai lăsăm câteva zile. Nu se aude cum geme? Să-l mai lăsăm. Nu mai seamănă cu Alfred. N-a mai rămas nimic din el. Şi nu ştiu ce să-i spun, nu ştiu ce să fac, cum să-l mângâi… Copiii amândoi, Etta… în camera de gazare… Arşi în cuptoare.</p>
                  <p rend="justify">Capitolul care urmează, Un om s-a întors din lagărul morţii sau Ce ştia Etta, l-am scris de câteva ori. Dar nu pot să-mi dau seama în care din versiuni m-am apropiat mai mult de ceea ce Metzel a ţinut să înţeleg că a fost primul contact cu lagărul Auschwitz, regia diabolică în care era ascuns cel mai monstruos, mai sadic asasinat în masă pe care l-a cunoscut vreodată istoria.</p>
                  <p rend="justify">Cum poate vorbi Metzel atât de liniştit şi de simplu? De ce sunt tăcerile lui atât de grele, de lungi?</p>
                  <p rend="justify">Uneori mă priveşte încruntat, ca şi când ar vrea să-şi amintească cine sunt şi ce caut acolo, ce aştept, şi după fiecare frază parcă rămâne suspendat în gol şi caută sprijin.</p>
                  <p rend="justify">Azi l-am găsit singur.</p>
                  <p rend="justify">Amurgul se strecura binişor prin fereastră. Pe masă erau răspândite fotografiile unui copil, care râdea cu gura până la urechi. Semăna leit cu Bébé Cadum, băieţelul care a pozat pentru celebra reclamă. Cum putea Alfred Metzel să îndure explozia de bucurie din toate acele fotografii?</p>
                  <p rend="justify">—  Aici Rodi avea zece luni… Când am plecat la Auschwitz avea trei ani. Un omuleţ cu care te puteai înţelege. Ginel nu era încă înţărcat, şi totuşi gângurea: Gi… Gi… Gi… Şi râdea să se prăpădească. Şi eu râdeam cu el. Ca să-mi dau curaj, s-o liniştesc pe Etta. „Gi, tu ştii că eşti inamicul marelui Reich?” Nu credeam că o să ne trimită în lagăr… Fosta doică a lui Rodi, o nemţoaică de treabă, ne asigura că sunt zvonuri. Totuşi, într-o zi am găsit-o umflată de plâns. „Dacă ar fi să plecaţi, lăsaţi-mi-l mie pe Rodi.” O prietenă a Ettei, grecoaică, ne propunea să ni-l ţie pe Gi…</p>
                  <p rend="justify">—  Şi de ce nu i-aţi lăsat? am îndrăznit să întreb.</p>
                  <p rend="justify">—  S-a opus Etta. Când îi ceream să lase copiii, privirea ei căpăta sclipiri sălbatice, de leoaică, de femelă căreia vrei să-i răpeşti puii. E drept că ni se vorbea de un lagăr model, o aşezare modernă, unde se crea o industrie şi era nevoie de braţe de muncă şi mai ales de ingineri. Urma deci să predăm gospodăria cu inventar, asiguraţi fiind că vom primi acolo tot ce lăsăm aici. Desigur că eram ros de îndoieli şi griji. Dar Etta la toate argumentele mele avea un singur răspuns: „Mai bine să fim împreună. Oricum, dar să fim împreună. Mai bine mor decât să mă despart de copii.” O, dacă n-ar exista expresii gata făcute, acest obicei de a gândi după tipare învechite! Cuvinte pline de sensuri teribile se pronunţă, fără nici un fior, la colţ de stradă, la cafenea, la bucătărie prăjind chiftele – mai bine mor, mai bine murim împreună, măi bine orice – fără să cauţi să imaginezi ce poate să însemne „orice”. Dar cine ar fi putut să-şi imagineze? Dumneata crezi că ai destulă fantezie ca să-ţi închipui ce poate să însemne „orice”?</p>
                  <p rend="justify">Şi privirea lui Metzel s-a împlântat într-a mea. Aş fi vrut să dau un pas îndărăt sau să aprind lumina.</p>
                  <p rend="justify">—  Am auzit că scrii. Ar trebui să scrii despre Auschwitz. Lumea trebuie să ştie ce s-a întâmplat acolo… Dacă într-adevăr vrei să scrii… s-o luăm de la început:</p>
                  <p rend="justify">O  călătorie lungă, chinuitoare. Dormeam pe duşumeaua vagonului. Dacă aş fi mişcat un picior aş fi strivit mânuţa lui Rodi sau picioruşul lui Gi. Nu ştiu care din ei avea capul sprijinit chiar pe pantofii mei… Prin ciorapi îi simţeam respiraţia caldă. Erau şase nopţi de când nu dormeam, şi nu eram obosit. Dacă nu m-ar fi mâncat păduchii, totul ar fi fost suportabil. Prinsesem în ziua aceea insecta scârboasă, care se strecura curajos prin părul bălai al lui Rodi, bălai cu un luciu roz sidefiu. Etta a plâns. Ne-am certat. Ca şi ceilalţi, de altfel. Mai erau din oraşul nostru un lăcătuş, un tâmplar, un toboşar, un medic, o lenjereasă. Toţi erau neliniştiţi, nervoşi. Dar, departe de a-şi imagina ce-i aşteaptă, discutau despre nişte chei uitate acasă, despre nişte lucruri care ar mai fi încăput în bagaje, şi ajungeau la ceartă. Sărmana Etta! Acasă umbla cu mănuşi ca să nu atingă o clanţă cu mâna; se temea de microbi. Spăla totul cu alcool, dezinfecta farfuriile, linguriţele… Era maniacă în ce priveşte higiena. Înţelegi cât era de obosită, dacă dormea acum cu copiii pe jos?</p>
                  <p rend="justify">Nu ştiam cât mai avem până la Auschwitz. O zi, o oră, câteva minute?. Afară, noaptea era neagră, de nepătruns. Aş fi vrut să se lumineze şi în acelaşi timp mi-era frică de ceea ce va aduce lumina. „De-am ajunge odată!” ofta lenjereasa… „Cine ştie?” suspină toboşarul. N-avea nevastă, săracul. Avea trei copii. „Orice e mai bine, orice.” Nu bănuia ce poate să însemne „orice”. Toboşarul repeta: „Cine ştie?!”</p>
                  <p rend="justify">Auzeam ca un ecou amplificat „Cine ştie?!”…</p>
                  <p rend="justify">Lenjereasa a fost luată câteva ceasuri mai târziu de un SS-ist. Băieţelul ei, care n-avea cred şapte ani, a încercat s-o apere, ţipa. Am încercat şi noi să-i rugăm. SS-istul ne-a ameninţat că ne zvârle pe fereastră, începând cu băiatul. Ne-am dat seama că e în stare s-o facă. „Ce, e fecioară? Unde se duce, n-are nevoie de asta.” Râdea obscen şi, cuprinzându-ne pe toţi într-o privire feroce, ne arăta revolverul.</p>
                  <p rend="justify">Metzel povestea pe un ton egal, alb, liniştit.</p>
                  <p rend="justify">—  Mă întreb şi azi, după atâta timp, ce-aş fi făcut dacă ar fi luat-o pe Etta. Fără Rodi şi Gi, fireşte, l-aş fi plesnit chiar când s-a atins de femeia aceea străină. Dar nu mai eram bărbat, eram tată… Purtam lanţuri grele de mâini: copiii amândoi.</p>
                  <p rend="justify">Şi Metzel îşi aprinse o ţigară. Îl găseam vinovat că trăieşte, că fumează, că vorbeşte, când copiii, femeia lui sunt morţi… morţi… Aş vrea să aflu că nu-i adevărat, că n-au fost arşi în crematoriu, că în secolul al XX-lea n-au existat camere de gazare!</p>
                  <p rend="justify">—  Ce nepăsător şi jucăuş şi poznaş era Rodi! Când îi văd dinţii aici, în fotografie, triumfători, fericiţi ca mugurii când dau de lumină, parcă-l aud cum râde. Avea numai doi dinţi, şi noi eram foarte mândri de ei. Rodi împlinea trei ani când am pornit spre Auschwitz. Nu mai semăna cu bebeluşul din fotografia asta. În tren, mă gândeam: Rodi are trei ani şi face războiul. Rodi are trei ani şi e inamicul Germaniei. Mă întrebam cum îi voi explica toate acestea când va fi mare. Abia acum îmi dau seama că nici o clipă nu mi-a încolţit în minte bănuiala crimei care se pregătea. Gândurile mele fugeau înapoi, înainte, se învârteau în toate sensurile, se împleteau în chipul cel mai absurd, făceau cele mai neverosimile salturi, dar ocoleau cu grijă unele ipoteze. Şi totuşi, mă încerca o teamă ascunsă, fiorul unei presimţiri. Părerea de rău. De a nu-i fi lăsat pe unul din ei doicii, pe celălalt vecinei, creştea. Ca să mă liniştesc, exageram riscurile gazdelor, ale copiilor. Mă gândeam: Etta are dreptate. Acum suntem cu toţii împreună. O să fim împreună? Căutam să descifrez în uruitul roţilor răspunsul. Roţile trenului parcă voiau să se facă înţelese. Parcă erau un oracol.</p>
                  <p rend="justify">Mă apucase o curiozitate stupidă: Să ştiu ce visează fiecare din nenorociţii care dormeau pe jos. Mă gândeam să-i caut mai târziu, să scriu o povestire fantastică, cu înnodarea viselor acestei călătorii. Sau încercam să imaginez cum se desfăşura ziua, nu acolo unde trebuia să ajungem, ci la Salonic, de unde plecasem. Mă obligasem să livrez nişte radiatoare pentru un teatru care se construia. Îl vedeam pe proprietar… Domnul Denis semăna cu un desen al lui Matisse, un tip cu o fioroasă mustaţă, încruntat, cu ochelari enormi. Zeci de tipuri apăreau, fiecare cu ticurile lor, cu ridicolul lor. Şi fiecăruia i se răspundea acelaşi lucru: „E la Auschwitz”. Oare nu se ştia ce înseamnă un lagăr? Nu s-au mai făcut deportări? Nu. Nu se ştia adevărul întreg. Şi apoi, era vorba de un lagăr model… „Nu e bine să pleci marţi la drum”, spunea Etta. Poate are dreptate, mă gândeam. Nu eram superstiţios, şi totuşi…</p>
                  <p rend="justify">Pe faţa lui Metzel, ca cenuşa împietrită, nu se schiţă nici un zâmbet de ironie. Silueta i se pierdea în cenuşiul încăperii. Numai mâinile îi erau însufleţite, osoase, nervoase. Braţele, picioarele – parcă prea lungi. Şi povestirea lui înainta tot atât de încet, de greu, ca trenul care mergea spre Auschwitz…</p>
                  <p rend="justify">—  Când trenul şi-a încetinit goana, m-a izbit o fâşie de lumină. Încercam să mă liniştesc, să-mi amintesc într-o secundă toate asigurările care ni s-au dat. Tot ce ni s-a spus despre Auschwitz. Un lagăr model… Dar în jurul meu toţi erau îngheţaţi. Apăreau mereu alte fâşii de lumină. Roţile trenului îndrugau răguşite: La-găr mo-del… Parcă voiau să recâştige timpul. Cei care apucaseră să aţipească pe jos se trezeau speriaţi, săreau în picioare. Gi începu să-mi sugă şireturile pantofilor. O lumină puternică a intrat iar în vagon peste noi. Etta era în picioare, cu Gi în braţe. Era vioi şi gângurea: Gi… Gi… Gi… şi-mi întindea mânuţele. Celălalt mă trăgea de haină, să-l iau în braţe, curios să vadă şi el ce e afară. Afară: lumină puternică, reflectoare impresionante. Ca să ne dea curaj, doctorul încerca să glumească. „Ne vor primi oficialităţile oare?” Mie îmi clănţăneau dinţii. Cred că şi celorlalţi. A intrat un SS-ist. Liniştea era desăvârşită. Am auzit cum se desfac lanţurile, lacătele vagoanelor. Lumina reflectoarelor era orbitoare. Mi-a trecut prin minte că s-a dat foc lagărului, că arde lagărul model… SS-istul ne-a poruncit să dăm jos bagajele, să le lăsăm în faţa peronului. Etta mi-a şoptit să fac repede, cât mai repede, un pachet cu schimburi pentru copii, să nu uit termosul, cutiile cu lapte condensat, ceaiurile, ursuleţul lui Gi.</p>
                  <p rend="justify">Deci am ajuns.</p>
                  <p rend="justify">Câmpul plin de oameni, lumină puternică de reflectoare. Frig uscat. Umbrele se deplasau cu o iuţeală fantastică. O voce a tunat în noapte, gata să spargă cerul: „Bărbaţii de o parte, femeile de partea cealaltă! Atenţie! Bărbaţii tineri, femeile fără copii, deoparte. Links! 64 Femeile cu copii, bătrânii, invalizii, bolnavii, de partea cealaltă! Rechts! 65” În aer se răspândeau spaime şi întrebări: De ce ne despart? „Femeile cu copii, bătrânii, invalizii, bolnavii or să se urce în camioane. Ceilalţi or să facă drumul pe jos.” Eram mulţumit. Ba chiar mă gândeam: sunt totuşi oameni şi hitleriştii, orice s-ar spune… Azi, dacă aş putea aş râde în hohote. Aş râde zile şi nopţi.</p>
                  <p rend="justify">Metzel privea departe, prin zid.</p>
                  <p rend="justify">—  Nu voiam s-o pierd din ochi pe Etta. O urmărisem clipă de clipă, cu voinţa de fier de a nu o pierde. Lumini şi umbre se deplasau halucinante pe câmp, pe tot câmpul, cât era de întins. Mă întrebam ce diabolică minte a regizat această primire, când deodată observ că se desprinde din coloana celor ce urmau să se urce în camioane, o femeie. Era aceea despre care tot timpul fusesem încredinţat că e Etta. Avea copii în braţe şi ducea o boccea. Trecea prin fâşiile de lumină şi umbră. Era actul de nesupunere al unei demente. Nu mai puteam să cred că e Etta. Sigur că de la început o confundasem. Nevasta mea era slăbuţă, timidă. Etta n-ar fi îndrăznit niciodată să iasă din rând. Îmi venea să strig: Nu e ea! Dar după ce dispărea în fâşiile late de umbră şi apărea în benzile puternice de lumină, semăna halucinant cu Etta. Îmi venea să urlu: Opreşte-te! Stai! Dar ea se apropia. Era în faţa mea. Etta! Niciodată nu voi înţelege cum ducea în braţe copiii amândoi şi sacul cu mâncare şi rufe. Era înaltă, puternică, o altă femeie.</p>
                  <p rend="justify">„Sărută copiii! mi-a spus cu ochii sticloşi; cu figura de ceară. Sărută copiii!”</p>
                  <p rend="justify">Eram împietrit. Nu puteam să mişc buzele. M-a sărutat ea. Maşinal, am sărutat-o şi eu, am sărutat copiii, fără să pot scoate un cuvânt. A plecat fără o vorbă. Mă uitam înmărmurit după ea. Mergea spre grupul ei fără grabă, liniştită, ca un om care şi-a făcut datoria sau care nu mai are nimic de pierdut. O urmăream cu respiraţia tăiată, cu dinţii încleştaţi, într-o cumplită încordare. Voiam s-o văd din nou între ceilalţi. Nu înţelegeam cum de nu apare un SS-ist să răcnească, s-o ameninţe, s-o pedepsească. Şi în acelaşi timp, mă întrebam: de unde lua atâta putere să ţie în braţe şi copiii, şi sacul? De unde atâta curaj? Nu ştiam, că e moartă… Nu ştiam că în coloana aceea toţi erau morţi… Toţi care urcau în camioane, femeile cu copii până la doisprezece ani, bătrânii, invalizii, toţi care nu erau socotiţi buni de muncă urcau în camioane şi nu ştiau că sunt morţi. Nimeni nu şoptea un cuvânt, nimeni nu pomenea de crematoriu, nici o minte nu imagina camere de gazare, cuptoare pentru oameni…</p>
                  <p rend="justify">Mulţumit că nu i s-a întâmplat nimic, încercam să fiu optimist. Luptam cu spaima care mă invada în sudori reci şi mă preocupam, ca şi ceilalţi, de bagajele noastre. Dar o întrebare, la început ca o înţepătură uşoară, se repeta în mii de ace otrăvite. De ce şi-a riscat Etta viaţa? Viaţa ei şi a copiilor noştri? Mai târziu, cu atât mai mult am vrut să ştiu, cu atât mai dureroasă a devenit întrebarea: Ce ştia Etta? Cunoştea cineva adevărul? Avusese cineva cruzimea să-i şoptească un cuvânt? Ştia cineva ce înseamnă Auschwitz? Nu pot să cred. Dar atunci, cum de a avut curajul să traverseze câmpul brăzdat de reflectoare? Dacă n-ar fi ştiut că e moartă, că pentru copii nu mai există nici o scăpare, cum ar fi îndrăznit? Dumneata ce crezi? Crezi că ştia?</p>
                  <p rend="justify">Perdeaua subţire a fumului de ţigară dispăruse, dar umbrele amurgului se îngroşau şi ascundea şi mai mult chipul lui Alfred Metzel. Şedea acum pe scaunul din faţa mea. Mâinile albe şi vii contrastau dureros cu faţa lui cenuşie, împietrită, cu ochii negri, opaci.</p>
                  <p rend="justify">—  Cine cunoştea adevărul şi cine ar fi îndrăznit să sufle un cuvânt?! Rodi, în toate fotografiile astea, parcă râde de mine. „Ce importanţă are, ce importanţă mai are?” Ai văzut ce râs sănătos are Rodi? Dar ultima dată, când ne-am despărţit, acolo pe câmp, nu mai semăna cu Bébé Cadum. Aici e Gi. Rodi era un bărbat de trei ani, cu buzele strânse, cu privirea gravă, cu fruntea severă, cu o buclă desfăcută, rebelă.</p>
                  <p rend="justify">Metzel îşi aprinse o ţigară.</p>
                  <p rend="justify">—  Camioanele se depărtau. Şi nimeni nu ştia încotro se îndreaptă. Fiecare se interesa de bagaje. Totul părea să ţie de soarta bagajelor. SS-iştii alergau dintr-un loc într-altul şi transmiteau ordine. Reflectoarele aruncau lumina lor crudă peste noi. Neliniştea creştea. Târziu, coloana se puse în mişcare. Eram câteva sute. Poate mii. Şi mergeam orbeşte, tăcuţi şi păziţi. Treceam pe sub un pod, o luam într-o direcţie, în alta… Drumuri contradictorii, ocoluri lungi, făcute parcă anume pentru a ne zăpăci. În sfârşit, după multă mărşăluială, când ne aşteptam mai puţin, ne-am pomenit în faţa faimosului lagăr. Pe poartă scria:</p>
                  <p rend="justify">Arbeit macht frei66. Clădiri perfect aliniate, proaspăt vopsite, luminate puternic. De ce nu era Etta cu mine, s-o liniştesc? Îi vedeam obrazul cadaveric şi mă întrebam iar ce i s-a spus, ce a crezut. Uite, Etta! Arbeit macht frei. Uite grădini cu flori. Azi mă întreb cum de am putut să fiu atât de inconştient, de naiv. Dar cine putea să imagineze că tot ce se vede e o regie diabolică, o punere în scenă minuţioasă, perversă, pentru a ascunde asasinatul în masă. Asasinatul sadic, fizic şi moral, a milioanelor de oameni?.</p>
                  <p rend="justify">Metzel tăcu brusc. Tăcerea se prelungea apăsătoare.</p>
                  <p rend="justify">—  La intrarea în lagăr, o tăbliţă: Dolly, Dolly-Strasse. Ce nume jucăuş, optimist! m-am gândit. Deasupra, nişte marionete de lemn: un SS-ist înarmat, un preot, un om gros şi scurt, altul slab şi înalt… Ce înseamnă asta? Nimeni n-ar fi ştiut să explice.</p>
                  <p rend="justify">Am fost număraţi, înscrişi pe o listă. De câte ori cineva întreba de bagaje, i se răspundea: „Mai întâi baia.”</p>
                  <p rend="justify">Sala de baie. O construcţie ad-hoc, între două blocuri de lagăr, peste care se făcuse un tavan, aşa încât ferestrele lor să rămâie spre baie. La aceste geamuri apăreau feţe supte, cadaverice, spectre vii, care făceau semne şi gesturi, cele mai multe vrând să însemne: mâncare, ţigări. Altele dezordonate, sacadate, lipsite de sens. Rotirea continuă a ochilor sau fixitatea lor, sforţarea privirii de a completa mişcările mâinilor, de a ţine loc graiului, dar mai ales dispariţia acestor capete descompuse, desfigurate şi apariţia lor la alte ferestre, măşti de groază, care se repetau, ca într-un joc de oglinzi, te făceau să te simţi mereu scăldat într-o sudoare rece. Când vreun paznic ridica ochii încruntaţi asupra unei ferestre, capetele fantomatice dispăreau subit, şi dacă poate tocmai atunci ai fi fost pe cale să dezlegi enigma, gesturile disperate, era prea târziu. Dar cât ai clipi, ieşind din eclipsă, epavele apăreau la altă fereastră, şi mâinile continuau să se agite la fel. Figuri descărnate se schimonoseau în aceleaşi încercări supraomeneşti de a se face înţelese, exprimând cu totul altceva. Măştile de groază erau altele, mereu altele, şi totuşi lesne de confundat. Totul era încâlcit şi tulbure, ca într-un vis care te înşfacă, în care vrei să strigi ajutor şi nu poţi. Căutam, cu toată voinţa, să-mi ţin cumpătul, să mă dezmeticesc, hotărât să nu mai privesc spre ferestrele din dreapta, din stânga, dar atunci mă pomeneam cu o ciupitură sau un ghiont, o piedică, un chicot, un ţipăt. Paznicii „glumeau”. Se trânteau, se ridicau, rânjeau, voiau să se distreze. Ştiu, e de necrezut. În timp ce noi aşteptam descompuşi, obsedaţi de grija femeilor noastre, a copiilor şi părinţilor noştri, înnebuniţi de mâncărimea păduchilor, de năclăiala sudorii, un fel de paiaţe se ţineau de giumbuşlucuri, ne umblau prin buzunare, voiau să ne scoată verighetele din deget, hainele de pe noi… La ferestre apăreau alte spectre şi ne făceau semne: Nu… Nu… Ba chiar încercau să ne transmită mesaje complicate. Dar gesturile lor înţepeneau, capetele schimonosite dispăreau, pentru ca să apară la alte ferestre şi să semnalizeze în frânturi de gesturi altceva, iar paznicii saltimbanci continuau prin tumbe, chicote şi scotocirea „în glumă” a buzunarelor, să aducă la paroxism exasperarea noastră.</p>
                  <p rend="justify">În această stranie baie, aşteptam ordinul de a ne dezbrăca şi dreptul de a ne spăla. Teama fără nume care m-a stăpânit de la început căpăta relief, devenea chinuitoare. Întrebarea: „Unde sunt Etta, copiii?” se învârtea ca o roată, se multiplica. Unde sunt? Unde i-a dus camionul? De ce a ţinut Etta să-şi ia, cu atâtea riscuri, rămas bun de la mine?</p>
                  <p rend="justify">„Unde sunt soţiile noastre, copiii?” am răcnit cu o forţă care a făcut o linişte de moarte împrejur.</p>
                  <p rend="justify">Răspunsul a venit întârziat, fără convingere, pe un ton zeflemitor, tărăgănat: „Mai întâi baia! Răbdare. Mai întâi baia, apoi carantina”.</p>
                  <p rend="justify">„Pe urmă o să pot să vorbesc cu mama? a întrebat un tânăr, cu o sfâşietoare disperare în glas. O să fim împreună?”</p>
                  <p rend="justify">Pe paznic îl pufni râsul.</p>
                  <p rend="justify">„Chiar împreună? Nu. Nu tocmai.” „Dar cum? Spune, cum? stăruia tânărul. Vorbeşte, când o s-o văd pe mama? Unde e mama? îl podidi plânsul. Cum am s-o văd?” „Are să vie la sârmă. Acolo! Prin sârmă!”</p>
                  <p rend="justify">Eram mulţumit să-i văd pe-ai mei chiar prin sârmă, dar să-i văd, să-i văd…</p>
                  <p rend="justify">Paznicul îl ciupea de obraz pe tânărul care plângea. Altul îi trăgea câte-un ghiont. Tânărul plângea în hohote, ca un copil. „Vreau la mama!” Şi paznicii chicoteau, îl înghionteau. Cineva a cerut să bea apă; abia atunci mi-am dat seama că mi-e sete şi mie. Cumplită sete! Dar deasupra robinetului scria: „Băutul apei strict oprit”. Aveam să aflu că apa, tratată cu clor contra tifosului, provoca decalcifierea organismului, ftizia. Aveam să aflu mai târziu, mult mai târziu, că Etta, copiii, că toţi cei care au pornit în camioane au fost duşi la crematoriu direct. Aveam să aflu orori care depăşesc orice închipuire. Dar atunci… Şi chiar pe urmă… Cine şi-ar fi putut imagina că unele clădiri din lagărul vecin, Birkenau, impunătoare, atrăgătoare, vopsite mereu proaspăt şi vesel (li se spunea blocuri, deşi n-aveau decât două etaje), cu grădini îngrijite, cu alei înflorite, erau: infirmeria, de unde nu mai ieşea nimeni; clinica, în care oamenii serveau drept cobai pentru cele mai atroce experienţe şi mutilări; bordelul, în care cele mai frumoase neveste şi fiice erau batjocorite. Sau că pe terenul de fotbal, atât de bine îngrijit, jucătorii înfometaţi, epuizaţi, cădeau şi nu se mai ridicau… Aveam să văd pe ferestruica fabricii trenuri care veneau încărcate şi zăvorâte, aşa cum venisem şi noi, şi se înapoiau uşoare, cu ferestre deschise, în timp ce prin coşul crematoriilor fumul ieşea mereu mai gros şi mai des…</p>
                  <p rend="justify">Cine putea să-şi închipuie că acolo ard oameni: femei, copii, bolnavi, bătrâni?. Putea cineva să creadă că există cuptoare mereu alimentate de vieţi omeneşti, crematorii atât de aglomerate, încât copiii, cei mici mai cu seamă, erau aruncaţi în gropi în care ardea permanent un foc uşor?.</p>
                  <p rend="justify">Aş fi vrut să-i strig lui Metzel: destul! Să mă scol şi să fug… Mă vedeam lipită de un stâlp, într-o casă neterminată, aproape de gară. Un om desculţ, cu pălăria trasă pe ochi, înşira monoton orori pe care nu voiam să le cred. Am crezut că-i nebun… Ce zâmbet blând avea şi ce seninătate în privire! Poate evadase şi el dintr-un lagăr. Poate era dezertor…</p>
                  <p rend="justify">—  De multe ori am fost gata să depun armele. Mă simţeam la marginea rezistenţei, ca un rătăcit în munţi care, iarna în ger, abia aşteaptă să adoarmă în zăpadă, să viseze. Dar prin fire nevăzute se răspândeau ştirile de pe front şi ne dădeau puteri supraomeneşti. Înfrângerile călăilor noştri ne dădeau oxigenul de care aveam nevoie. Când am aflat că Danielle Casanova, care a venit într-un tren încărcat cu prizonieri din Franţa, a avut curajul să cânte Marseieza în poarta lagărului…</p>
                  <p rend="justify">Alfred Metzel fuma într-una. Se întunecase de tot. Aerul era îmbâcsit de fum. Bătrâna Metzel a intrat în casă şi a aprins lumina. Proptit de zid, ca un condamnat, fiul ei privea în gol, şi braţele îi atârnau grele. Mi se părea că-i văd pentru prima dată faţa în plină lumină şi mă izbeau fixitatea privirii, paloarea buzelor şi braţele acelea dezarticulate, trase parcă de nişte haltere. Un copil cu doi dinţi poznaşi râdea peste tot în fotografiile de amator. Rodi la vârsta lui Gi.</p>
                  <p rend="justify">—  O evadare părea un lucru imposibil. Şi totuşi…</p>
                  <p rend="justify">Nu pot să dorm. Încerc să-mi închipui cum arătau copiii toboşarului, ai lăcătuşului, băiatul lenjeresei, copiii care plecau spre Auschwitz… Oare toţi au fost arşi?</p>
                  <p rend="justify">De ce îmi amintesc de şcoala unde am învăţat primele poezii, primele jocuri? Tanti Marie era furioasă: „Ce caută Mirona între băiatul lăcătuşului, fata tâmplarului?” De unde vin în noaptea asta spre mine, de ce mi se pare că ei sunt copiii care au plecat din Salonic spre Auschwitz? De ce mi se pare că i-am mai văzut? Că-i recunosc? Oameni mici, dar oameni. În recreaţie, când îmbucau pâine cu magiun sau numai pâine uscată, oftau: „S-a scumpit gazul. A dat laptele în foc. Îi ies dinţii lui ăla mic.” Când întârziau, se scuzau: „Mama mi-a spălat şorţul şi l-a călcat”. „Mama spoieşte…”</p>
                  <p rend="justify">Mulţi dintre ei aveau puşculiţă, dar ce strângeau dădeau la chirie. Nu credeau în balauri şi zmei, le era frică de proprietar. Cum de mi-au rămas atât de bine întipărite în minte chipurile lor? Parcă le-aş fi regăsit fotografiile într-un sertar. Ba nu, fotografia i-ar fi înţepenit într-o „poză”, fotografia se şterge cu timpul, pe când acum, pe fondul de tăcere al nopţii, apar aşa cum i-a păstrat cine ştie ce cută a minţii mele. Vii, cu ghetuţe şi rochiţe prea mari, ca să nu le rămână mici când cresc, sau prea scurte, prea strâmte, căpătate de la fratele mai mare sau de la copii care aveau cu totul altă măsură. Cu o pată de funingine pe obraz, cu şireturile rupte, înnodate, cu genunchii juliţi.</p>
                  <p rend="justify">Lustruiţi erau numai ochii, curate numai sufletele lor, şi chicoteau de răsuna curtea şcolii, maidanul, străzile de primprejur. Îmi dau seama că de multe ori i-am căutat. Fireşte, nu pe aceiaşi, care cine ştie în ce cartiere creşteau, în ce lume, pe unde se zbuciumau la fel ca şi mine. I-am căutat în alţi copii, aşa cum ştiam că trebuie să fie copiii: oameni întregi, mici dar adevăraţi, fiecare oglindind în ochi altă candoare, alt suflet, fiecare altfel frumos. Şi mi se părea, de ce-i căutam, că numai ei sunt frumoşi, copiii pe care nu-i mai găseam. Poate poetizez trecutul. E poate nimbul care idealizează copilăria cu tot ce a rămas acolo ca într-o imensă şi fermecată scoică. E poate parfumul, vraja ţărmurilor depărtate. De ce i-am regăsit tocmai în noaptea asta, într-un tren care-i osândeşte la moarte?</p>
                  <p rend="justify">Printre frunze şi flori stilizate de gheaţă, mi se pare că ochii lor privesc dezolarea peisajului, moartea. Groapa care se pregăteşte, o imensă groapă în flăcări, e pentru ei. Cum să imaginezi un crematoriu pentru oamenii vii, pentru copii?</p>
                  <p rend="justify">Aş vrea să întrerup halucinaţia. Dar nu ştiu ce demon mă împinge să prelungesc viziunea, să găsesc în fizionomia fiecărui mic condamnat frumuseţea care se naşte sublimată, adevărată, complexă, ca viaţa însăşi. Înfăţişarea lor e parcă locul de întâlnire între toate candorile şi toată maturitatea celor sortiţi morţii prea timpuriu, între prospeţimea obrajilor, a buzelor fragede şi spaima ochilor… Între nevinovăţia sufletelor şi pumnii care se strâng cu ură. Cum îi chema pe cei cinci copii de care mi-a vorbit Alfred Metzel? Ca să-i arunce în groapă îi striga pe nume, ca din catalog? Nu, acolo nimeni nu avea nume. Cum îi chema pe copiii cu care am învăţat primele poezii? Erau mulţi, poate treizeci, dar pe toţi în noaptea asta îi cheamă Rodi şi Gi… Şase milioane de morţi, mi-a spus Alfred Metzel.</p>
                  <p rend="justify">Degeaba îmi spun: Nu erau toţi copii. Dar erau mulţi, mulţi… Mi se pare că viaţa mea nu va fi destul de lungă pentru ca să repet: Rodi… Gi… Rodi… Gi…</p>
               </div>
               <div type="div3" rend="P6">
                  <head>CAPITOLUL XVIII</head>
                  <p rend="justify">ULTIMA SLĂBICIUNE.</p>
                  <p rend="justify">De câteva zile sună telefonul şi îmi place să-mi imaginez că-i Ştefan. Tăcerea lui. Dar când întreb cine e, rămâne mut. Neliniştea mea creşte. În sfârşit, vocea lui Ştefan.</p>
                  <p rend="justify">—  Mirona…</p>
                  <p rend="justify">—  Da… Cine e? întreb, ca să mă reculeg.</p>
                  <p rend="justify">—  Alo. Nu-mi recunoşti vocea? Eu sunt, Ştefan.</p>
                  <p rend="justify">Numele a ciocănit de câteva ori. Ştefan… Ştefan… Dar porţile sufletului se închid.</p>
                  <p rend="justify">—  Mirona, alo!</p>
                  <p rend="justify">—  Da, am murmurat, da.</p>
                  <p rend="justify">—  Trebuie să te văd. Sunt de câteva zile aici şi nu îndrăznesc să te chem. Adevărul e că te-am chemat de multe ori, dar când ţi-am auzit vocea am închis. Vino, Mirona, te rog. Am să-ţi spun multe lucruri…</p>
                  <p rend="justify">—  Nu, n-aş putea…</p>
                  <p rend="justify">—  Vino pentru o clipă. Sunt singur, bolnav. Va fi destul să mă vezi ca să înţelegi. Nu mă pot ţine pe picioare. Nu pot să vorbesc la telefon. N-am putere. Vino, dragule drag. Sunt singur acasă. Te aştept…</p>
                  <p rend="justify">Am închis fără să răspund şi am aruncat peste telefon o pătură ca să nu mai aud.</p>
                  <p rend="justify">Azi a chemat din nou. Cenuşa nopţii abia se risipise. Vălurile întunecate se subţiau treptat. În transparenţa lor îşi făceau loc ape sidefii, verzui, roz, sângerii. Dincolo de acoperişurile caselor apărea soarele ca un bulgăre de jăratic.</p>
                  <p rend="justify">Am ieşit pe terasă, să iau o baie de aer proaspăt. Peste drum, un bărbat umbla în sus şi-n jos, cu gulerul paltonului ridicat, cu capul între umeri. Nu poate să fie el. Nu se poate.</p>
                  <p rend="justify">M-am dat deoparte în umbră şi l-am văzut oprindu-se, privind în sus.</p>
                  <p rend="justify">Am intrat în casă şi m-am băgat în pat, fără să pot aţipi. De nenumărate ori m-am dus la fereastră; acelaşi om făcea aceiaşi paşi. Nu e el, repetam, nu se poate… Era prea gârbovit, purta căciulă şi un fular pe care şi-l tot arunca peste umăr. În sfârşit, la opt dimineaţa a dispărut.</p>
                  <p rend="justify">Dar la ora prânzului, când am ieşit din casă, mă aştepta pe acelaşi trotuar. Palid, slăbit, adus din spate, cu capul ghemuit între umeri, cu un fular gros în jurul gâtului, cu o căciulă ponosită. Aproape de nerecunoscut. A traversat strada, încercând să-mi zâmbească, dar parcă prea trist ca să se poată bucura. M-a luat de braţ.</p>
                  <p rend="justify">—  Mirona, dragule drag. De la cinci dimineaţa te aştept. N-am avut curaj să sun la uşa ta. De atunci te aştept.</p>
                  <p rend="justify">Mi-a luat mâna. Mâinile noastre erau îngheţate, uscate. Parcă încercau să se recunoască şi nu izbuteau. „Nu-l iubesc”, îmi repetam în gând, mulţumită, dacă mulţumirea poate fi tristă. Atât de tristă…</p>
                  <p rend="justify">Am mers câtăva vreme alături, tăcuţi. În lumina irizată prin bolta ca sticla transparentă, lăptoasă, apăreau o biserică părăsită, cu gardul rupt, case arse, drumuri prăfuite. Nu ştiu cum am ajuns pe cheiurile Dâmboviţei. Apa era galbenă, densă ca mâlul şi se încreţea uşor, atinsă de vânt.</p>
                  <p rend="justify">—  Ştiu, sunt vinovat. Dar dacă ai şti ce scump am plătit… Şi totuşi, ce bine că ai plecat… În noaptea în care ai plecat, a căzut un avion, cu toată încărcătura lui, în parc. Conacul a fost aproape distrus. Ai noştri erau toţi la o nuntă.</p>
                  <p rend="justify">Deci în ziua plecării mele Ştefan era la o nuntă! Ştefan petrecea!</p>
                  <p rend="justify">Cred că-mi citise gândul.</p>
                  <p rend="justify">—  M-am dus târziu. Voiam să vorbesc cu cineva pentru ţaţa Paraschiva, să intervin… Acolo n-am schimbat cu Madeleine un cuvânt. Nici la înapoiere, când am găsit dezastrul. Stătea în faţa unei gropi, ca un câine bătut, şi aştepta un cuvânt de mângâiere. S-a apropiat de mine. Am respins-o.</p>
                  <p rend="justify">—  Ce face Marta?</p>
                  <p rend="justify">—  E aici. Lucrează. O bună parte din tablourile ei făceau parte din colecţia lui Rain. Casa lui a fost avariată în timpul bombardamentelor hitleriste.</p>
                  <p rend="justify">Să fi fost casa lui Rain aceea care luase foc în Intrarea Zalomit… Tablouri arse, călcate în picioare…</p>
                  <p rend="justify">—  De ce taci, Mirona, şi ultimul criminal are voie să se apere.</p>
                  <p rend="justify">—  Nu e nevoie să te aperi, Ştefan. Şi nu văd ce mai putem să ne spunem…</p>
                  <p rend="justify">—  Nu eşti dispusă să mă asculţi, să mă crezi. Ai dreptate. Nu-ţi cer să mă crezi, îţi cer să te uiţi la mine.</p>
                  <p rend="justify">—  Ai slăbit.</p>
                  <p rend="justify">—  Am fost foarte bolnav.</p>
                  <p rend="justify">—  Şi femeile la care am stat?</p>
                  <p rend="justify">—  Eliza nu s-a întors. Vasile a dispărut. Am avut destule neplăceri din cauza lor… Paraschivei i s-a dat drumul.</p>
                  <p rend="justify">—  Sonia?</p>
                  <p rend="justify">—  A devenit un fel de sufragetă. N-o mai interesează decât drepturile femeii. Se agită. Sunt fericit că eşti lângă mine, Mirona.</p>
                  <p rend="justify">Îl credeam şi-l pizmuiam, ca un om care a pierdut mirosul şi păşeşte alături de altul care adulmecă florile, frunzele, iarba.</p>
                  <p rend="justify">—  Mirona dragule, ce miracol că suntem împreună! Am vrut să viu imediat după 23 August. Dar între Turnu-Severin şi Orşova, pe singura arteră principală de comunicaţie, hitleriştii au încercat, cu zeci de unităţi, cu sute de tancuri, să se strecoare spre Iugoslavia şi Bulgaria. Am aşteptat să se liniştească lucrurile. Dar ce să se liniştească! Ţăranii vor să ia pământul. N-au decât să-l ia. Nu-i al meu. Totul aparţine zgripţuroaicei bătrâne. Acum s-a grăbit să-l puie pe numele copiilor. O priveşte. Eu n-am avut niciodată nimic. Şi atitudinea mea a fost clară. L-am adăpostit în casă la mine pe Rain. Pe Vasile eu l-am scăpat de front. Pe maior l-am smuls cu dinţii de pe front, atunci în '42. Era la transmisiuni şi a refuzat să transmită un ordin; era vorba de o execuţie în masă. Bineînţeles că ordinul a fost executat, cu sau fără el… îl aştepta Curtea Marţială. Am reuşit să-i conving pe toţi că e nebun. Eu l-am scăpat.</p>
                  <p rend="justify">—  Şi acum?</p>
                  <p rend="justify">—  Făcea parte din divizia aşa-zisă de gardă. A luat parte la luptele de la Băneasa, după care a trecut Carpaţii în Transilvania.</p>
                  <p rend="justify">Coboram pe lângă zidul cărămiziu al Şcolii de Război. Treceam pe străzi cu case dărâmate, pe străzi cu case rămase intacte, pe lângă vile cu obloane trase, cu iedera veştejită.</p>
                  <p rend="justify">Ar trebui să renunţ la paginile care urmează, dar în ziua aceea, acolo, am cunoscut până la fund slăbiciunile mele, mizeria mea morală. Acolo trebuia să pier sau să renasc…</p>
                  <p rend="justify">Îmi aduc aminte că am urcat scările şi am intrat în casă, călcând în vârful picioarelor, ca nişte borfaşi. Peste tot umbră, miros de naftalină, zăpuşeală şi praf. Ziua, atât cât se strecura printre storuri, împrăştia o lumină cenuşie, neclară. Îmi aminteam întâlnirea noastră în ziua parastasului bătrânei Caţian. Apariţia Lisandrei, care îmi cerea să schimbăm pachetele. Încercam să recunosc holul vast, biroul, salonul, să ridic cearşafurile zvârlite ca nişte giulgiuri pe pian, peste cufere. Ştefan deschise în cele din urmă o uşă îngustă şi scundă.</p>
                  <p rend="justify">—  E un fost dčbarras. Mi-am aranjat aici odaia mea. Trăiesc studenţeşte.</p>
                  <p rend="justify">Era singura încăpere aerisită. Totuşi lavanda mirosea prea tare, odolul, briantina se amestecau.</p>
                  <p rend="justify">—  Mirona, draga mea, nu-mi vine să cred că eşti aici, sunt emoţionat ca un licean.</p>
                  <p rend="justify">Îmi mângâia părul, îmi săruta pleoapele.</p>
                  <p rend="justify">—  Au fost clipe când nu-mi doream altceva decât să ştiu că trăieşti.</p>
                  <p rend="justify">Mă privea cu duioşie, mă mângâia fără grabă, îmi săruta mâinile, fiecare deget în parte. Eram în braţele lui şi căutam să cântăresc exact ce-a mai rămas din dragostea mea. Eram obosită, şi-mi era bine, şi aş fi putut adormi, şi aş fi vrut să adorm, să dorm ore în şir. Lisandra are dreptate, trebuie să încerc să dorm noaptea. Ce-ar spune dacă m-ar vedea aici? M-ar înţelege? „Da, Lis, am vrut să mă îmbăt. Înţelegi? Să mă îmbăt. De ce trebuie să explicăm fiecare pas, fiecare gest? Nu ajunge să ne simţim bine, să uităm ce a fost, să nu ne gândim la ce o să fie?”</p>
                  <p rend="justify">Eram pe marginea divanului. Ochii lui Ştefan îşi schimbau culoarea, lumina, ca marea. Asupra lor s-a deschis o dată, demult, sufletul meu curios, nesăţios, de fetiţă. Suntem în tren, suntem la Veneţia… Sunt la Ştefan, la ţară, după treizeci de ore de drum… Poate îmi va spune ce s-a întâmplat atunci. Cum m-a lăsat să plec? Cum de nu s-a interesat dacă am ajuns teafără acasă! Alte zeci de ore de drum… Bombardamentul din gară. Şi totuşi sunt iar în braţele lui… Îl mai iubesc?. L-am iubit! Oare voi reuşi să arăt cât l-am iubit. Poate dacă i-aş cere scrisorile mele…</p>
                  <p rend="justify">—  La ce te gândeşti, Mirona?</p>
                  <p rend="justify">Ce tulbure e privirea lui!</p>
                  <p rend="justify">—  Aşa te visez. Nu ştii cât mă plictisesc femeile! Tu eşti de fiecare dată alta, eşti altfel, eşti nouă, exasperant de nouă!</p>
                  <p rend="justify">Mâinile lui îmi mângâie părul, obrajii, fără grabă, cu meşteşug…</p>
                  <p rend="justify">—  Şi Madeleine? întreb.</p>
                  <p rend="justify">—  Mă dezgustă.</p>
                  <p rend="justify">—  Totuşi numai pe ea o iubeşti.</p>
                  <p rend="justify">—  Mi-e milă de ea.</p>
                  <p rend="justify">—  Dar de mine, Ştefan?</p>
                  <p rend="justify">De ce îi pun întrebările astea? Aş mai putea rămâne lângă el? Altădată da, aş fi dorit să se întâmple acest miracol. Să mă ia de mână, să mă ducă… Oriunde… Aş fi plecat cu el legată la ochi… Dar acum? Nu. Atunci de ce mă las dusă ca într-un vârtej, ca într-o beţie? Ce caut aici? De ce sunt aici? De ce îmi plac sărutările lui?.</p>
                  <p rend="justify">—  Cum te-ai înstrăinat! Niciodată n-ai fost a mea. Poate de aceea te-am şi iubit cu atâta furie. N-am putut să-ţi stăpânesc spiritul, mintea, n-am ştiut să pătrund în gândurile tale. N-am reuşit să distrug în ochii tăi licărirea asta lucidă, critică, de care nu te desparţi nici o clipă. Iar eu am vrut, vreau, vreau să fii a mea toată. Să-mi potolesc dorul de tine, măcar o singură dată. Dar asta nu se poate, fiindcă pe buze îţi flutură veşnic un zâmbet ironic, un zâmbet care nu-mi aparţine. De ce vrei să simt că sunt mai prejos decât visul tău? Că eşti îndrăgostită de o nălucă? După ce criterii ţi-ai construit idealul? Sau poate l-ai găsit? „Îl cheamă Gian”. Ţii minte când mi-ai spus? „Îl cheamă Gian”. De ce ai fost a lui? De ce taci? De ce taci, Mirona? Nimeni nu ştie să tacă atâta şi aşa cum taci tu. Când nu sunt lângă tine simt prezenţa acestor tăceri, şi dorul meu e cumplit. O dată am luat morfină din curiozitate. Am mai încercat de câteva ori. Dar când mi-am dat seama că devine o primejdie, m-am înţărcat. M-am vindecat. De tine nu pot să mă vindec. Nu pot…</p>
                  <p rend="justify">Mă săruta, mă dezbrăca cu ardoare, febril, mă privea, îmi vorbea:</p>
                  <p rend="justify">—  Vrei să te îmbeţi? Am nişte sticle în cămară, dar nu mă îndur să mă despart de tine. Nu pot. Sunt ameţit, beat. Şi am să te îmbăt şi pe tine, îţi jur…</p>
                  <p rend="justify">Nu mai ştiu cât timp a trecut. Mi se părea că mă leagănă marea. Mă simţeam desprinsă de pământ, de legile lui, ridicată parcă pe braţe nevăzute sus, mereu mai sus… Când, deodată, telefonul sună… Instinctiv, împreună, ne-am aplecat spre celălalt capăt al canapelei, unde pe o măsuţă zbârnâia soneria. Ştefan a şovăit o clipă, apoi a ridicat receptorul. Mă aşteptam să spună „greşeală”. Dar, cu un gest scurt, m-a îndepărtat. Parcă mi-ar fi dat drumul de sus, de pe piscuri, fără să-i pese că mă fac ţăndări.</p>
                  <p rend="justify">—  Sunt singur, bineînţeles. Cine ai vrea să fie? întreba contrariat. Apoi vocea începu să se moaie, să capete inflexiuni tărăgănate: Ei, cum poţi să-ţi închipui, Madeleine?! Chérie…</p>
                  <p rend="justify">Mi-era frig.</p>
                  <p rend="justify">—  Eşti în gară, Mado? Bineînţeles. Vin imediat, chérie!</p>
                  <p rend="justify">Urmăream cum i se ivesc pe frunte broboane. Pielea i se umezea. Nu se sfia s-o alinte: Mado… Dodo… Dodoline. Aplecat peste telefon, cu obrazul crispat, livid, cu braţul îndoit, înţepenit, cu cotul în aer, vrând poate în felul ăsta să mă ţie la distanţă, ca să nu se simtă la capătul celălalt al firului respiraţia mea, repeta cântat: „Line, Line, Madoline…”</p>
                  <p rend="justify">—  Destul! am strigat, şi am apăsat pe furcă.</p>
                  <p rend="justify">Privirea lui s-a oprit asupra mea ca tăişul unui cuţit.</p>
                  <p rend="justify">—  Ce-ai făcut? De ce?</p>
                  <p rend="justify">Era în picioare.</p>
                  <p rend="justify">—  Îmbracă-te!</p>
                  <p rend="justify">Mă uitam la lucrurile aruncate pe podea la întâmplare şi mă întrebam cu ce să încep. Dacă aş deschide fereastra, aş putea să respir.</p>
                  <p rend="justify">—  Grăbeşte-te.</p>
                  <p rend="justify">Ştefan se spăla, mă stropea, parcă mă scuipa. Aplecându-mă să-mi iau ciorapii, am văzut cum se urca pe ei un păianjen enorm. Numai în podul casei bătrânei Caţian mai văzusem astfel de păianjeni… Picioarele parcă mi se afundau în mâl, într-o mlaştină care te absoarbe. Trebuie să mă scol, să fug, să scap!</p>
                  <p rend="justify">M-am îmbrăcat într-o clipă. Când am pus mâna pe clanţă, am întâlnit privirea lui Ştefan: crudă, rece ca gheaţa. Mi se părea că suntem la Veneţia, că Ştefan îmi spune: „Camera dumneavoastră este alături”. Am deschis uşa. Curentul a izbit-o de perete. Nu ştiu cum s-au deschis celelalte uşi, cum am coborât scările. Traversam strada alergând ca în copilărie când scăpasem din braţele unui chefliu, pe maidan. Ştiam că nu trebuie să întorc capul, că dacă privesc înapoi mă transform într-o stană de piatră…</p>
               </div>
               <div type="div3" rend="P6">
                  <head>CAPITOLUL XIX</head>
                  <p rend="justify">SCENA SE DEPĂRTEAZĂ.</p>
                  <p rend="justify">Treceam cu Lisandra prin Cişmigiu şi ne îndreptam spre Universitatea liberă, care atunci se înjgheba. Lisandra era exuberantă.</p>
                  <p rend="justify">—  Rectorul universităţii a primit să ţină cursul de deschidere. E un matematician cunoscut peste hotare. A fost încântat că avem până acum opt sute de studenţi. Ne va da o sală de cursuri, la Facultatea de Litere. I-am arătat lista profesorilor. Fiecare intelectual care vine alături de noi ne întăreşte rândurile.</p>
                  <p rend="justify">O  boare de lumină albă învăluia lacul pe care patinau câţiva copii şi adolescenţi. Dar cei mai mulţi stăteau pe margine şi priveau cu jind.</p>
                  <p rend="justify">—  Toată noaptea am scris despre oamenii care râvneau la o coajă de cartofi. Şi acum mi-e milă de copiii care nu au patine.</p>
                  <p rend="justify">—  Idealul ar fi ca într-o zi să nu mai existe o problemă a cartofilor, ci o problemă a patinelor, a surâs Lisandra.</p>
                  <p rend="justify">—  Spune-mi, Lis, cum ţi-ai păstrat optimismul? Încrederea asta neclintită în aceea zi? Războiul a scos la iveală tot ce-i mai crud, mai josnic şi mai bestial în om.</p>
                  <p rend="justify">—  Şi tot ce conţine mai frumos, mai bun, mai generos. Dacă Metzel e aici, dacă a evadat înseamnă că i-au dat curaj armatele care înaintau din răsărit şi din apus cu atâtea jertfe. Înseamnă că l-au ajutat partizanii, înseamnă că a fost ajutat de oamenii care şi-au pus viaţa în joc pentru el, i-au dat o coajă de pâine, o cană cu apă şi un acoperiş noaptea.</p>
                  <p rend="justify">—  Dacă ai cunoaşte durerea lui Metzel!</p>
                  <p rend="justify">—  Nu trebuie să se mai repete…</p>
                  <p rend="justify">—  Ce să se mai repete? Altfel Metzel alţi copii n-are.</p>
                  <p rend="justify">—  Au fost sate rase de pe faţa pământului… Nimeni nu mai poate să spună: „Nu ştiu, n-am ştiut, nu-mi pasă”.</p>
                  <p rend="justify">Şi totuşi nu pot să renunţ la liniştea pe care mi-am găsit-o cu atâta greutate, la foaia albă care mă aşteaptă în fiecare seară pe masa de scris. Lisandra nu mă înţelege. Nu poţi, i-am spus, să laşi tocul din mână cum ai lăsa andrelele şi să reiei o idee, o frază aşa cum ai relua firul de lână. Cartea asta trebuie să o duc până la capăt. Poate că nu e cartea care ar putea să-i placă Elizei, sau Irinei – pe care am reîntâlnit-o. – dar am închis în caietele astea prea multe nopţi de veghe. Trebuie să mă eliberez de tot ce am gândit, de tot ce am trăit, pentru ca să pot să scriu mai târziu cronica acestor zile. Să lucrez în redacţia unei gazete aşa cum îmi propune Lis, să scriu broşuri, reportaje, să vizitez o creşă înfiinţată la Baia-de-Arieş, să scriu articole? Nu! Nu mai vreau să renunţ la orele mele de reflecţie şi vis, la acele plimbări fără ţintă, la clipele asfinţitului care picură liniştite pe fereastră, la noaptea care mă aşteaptă ca o veche prietenă şi-mi dă umărul ei catifelat, destul de larg pentru toate tristeţile lumii.</p>
                  <p rend="justify">—  Viaţa unui om nu intră într-o broşură, draga mea Lis. Abia încape într-un roman.</p>
                  <p rend="justify">—  Ba chiar un roman-fluviu, ştiu. Dar lumea nu poate să aştepte. Fiecare trebuie să afle…</p>
                  <p rend="justify">Amfiteatrul era plin ochi. Neîndrăznind să trec mai în faţă, am rămas aproape de uşă. Lisandra trebuia să ia cuvântul din partea secretariatului Universităţii libere. Dar acum vorbea rectorul, şi vorbea despre Lisandra. Îi arăta meritele, o lăuda. Eram sigură că e lângă el sau undeva în primele rânduri. Va purta, probabil, aceeaşi bluză albă, dar scrobită ca de zile mari, fusta albastră. Amândouă fustele ei sunt prea lungi. De câte ori n-am vrut să bag foarfeca în ele să le refac tivul! Dar în cele din urmă am recunoscut că îi stă mai bine aşa. Îi subţiază talia, îi accentuează feminitatea şi graţia.</p>
                  <p rend="justify">Rectorul vorbea mereu despre Lisandra, arătând cât de mult a muncit. Cu fiecare viitor student a stat de vorbă, pe fiecare l-a întrebat de ce n-a putut să înveţe altă dată, ce i-ar plăcea mai mult: matematica, muzica, istoria artelor? I-a sfătuit. Ce rău îmi părea acum că n-am ajutat-o.</p>
                  <p rend="justify">Mă gândeam ce plăcere trebuie să-i facă Lisandrei să vadă lângă o pălărie de catifea o broboadă, lângă un ofiţer mai în vârstă un tânăr strungar. Voiam să înţeleg totuşi de ce atmosfera e apăsătoare şi unde se ascunde Lisandra.</p>
                  <p rend="justify">—  Această zi care trebuia să fie pentru noi o sărbătoare… spunea rectorul.</p>
                  <p rend="justify">—  De ce trebuia să fie şi nu e?! îndrăznesc să întreb pe vecinul din dreapta.</p>
                  <p rend="justify">Dar omul nu-mi răspunde, e atent ca un elev premiant, cu toate că are tâmple cărunte…</p>
                  <p rend="justify">—  Plugarii au hotărât să împartă moşiile…</p>
                  <p rend="justify">Ce legătură au toate astea cu deschiderea universităţii.</p>
                  <p rend="justify">—  Au hotărât să-şi facă singuri dreptate.</p>
                  <p rend="justify">Mi se părea că-l aud pe Ştefan: „La ţară e prăpăd”…</p>
                  <p rend="justify">Îl văd în haine de călărie, fular de culoarea oului de raţă, cravaşă…</p>
                  <p rend="justify">—  Aţi auzit discursul de la Aro, gloanţele care au şuierat în faţa Palatului? Lisandra Olt se afla în echipele patriotice, care duceau muncă de lămurire la ţară.</p>
                  <p rend="justify">Eu ştiam că s-a dus să-şi aducă fetiţa…</p>
                  <p rend="justify">—… a fost lovită de un glonte vrăjmaş!</p>
                  <p rend="justify">Cine? Cum a fost lovită? Îmi vine să strig: Vorbeşte, omule! Nu cumva e rănită?</p>
                  <p rend="justify">—  Cadavrul a fost transportat la Morgă…</p>
                  <p rend="justify">—  Nu e adevărat! am strigat. Nu e adevărat!</p>
                  <p rend="justify">Am strigat eu sau altcineva? Toată lumea era în picioare; mii de ochi îndreptaţi asupra mea. Nu ştiu cum am ieşit de acolo, cum am coborât scările, cum de nu m-am împiedicat şi cum m-am pomenit într-un taxi?</p>
                  <p rend="justify">—  La Morgă!</p>
                  <p rend="justify">Mă uitam pe geam şi nu recunoşteam nici o stradă. Lume… lume… încotro mergea fiecare? Lisandra a murit? Nu se poate! Dacă ar fi fost adevărat, ar fi pornit care-ncotro să încerce să facă ceva. Să încerce ce? A murit… Ce simplu! Nu, nu se poate. Moartă, Lisandra? Îmi venea să-i spun şoferului să oprească. Să stau de vorbă cu el. Să-l întreb dacă e cu putinţă să moară, Lis. Cred că şi el ştie că asta nu se poate… Dar el n-o cunoaşte… Poate nimeni n-o cunoaşte… E uşor să spui „A murit”…</p>
                  <p rend="justify">Lacrimile îmi curgeau fără să le mai pot stăpâni.</p>
                  <p rend="justify">Nu voi scrie nimic despre rătăcirile mele până ce am găsit-o pe Lis. În seara aceea s-a întrerupt lumina în tot oraşul. Nu-mi amintesc decât mirosul de iod, sala întunecată. O luminare pâlpâind, un cearşaf acoperind o viaţă întreagă. Cineva m-a întrebat dacă vreau s-o văd.</p>
                  <p rend="justify">—  Nu! Nu!</p>
                  <p rend="justify">Voiam să rămân cu imaginea ei, vie. Lisandra era pentru mine simbolul vieţii, şi aşa trebuia să rămână: vie ca viaţa.</p>
                  <p rend="justify">Era lume care şoptea, discuta, cum a fost, cum s-a întâmplat, câte transfuzii i s-au făcut, cine a dat sânge… Eu nu voiam să ascult. Pentru mine exista o singură realitate: Lisandra. Şi ea era acolo, sub un cearşaf alb…</p>
                  <p rend="justify">Am plecat fără să scot un cuvânt.</p>
                  <p rend="justify">Pe stradă, în urma mea, paşi. De ce nu pot fi ai tăi paşii ăştia, Lis?! Era tot întuneric atunci când m-ai urmărit în drum spre casă, într-o seară. Pe asfalt răsunau paşii tăi. Nu voi uita niciodată cum răsunau paşii tăi. Erai vie. „N-am lampă de buzunar”, mi-ai spus într-un târziu. Ce muzical suna vocea ta! Mi se părea c-o mai auzisem demult, în copilărie. Poate glasul lui Trude semăna cu al tău. Poate că aşa sună glasul copiilor: ca nişte clopoţei de argint. „M-am folosit de dâra de lumină a lanternei.” Ce nevoie aveai de o dâră de lumină, Lis, tu, care erai numai lumină?.</p>
                  <p rend="justify">Şi acum răsunau în urma mea paşi. Dar nu mai puteau fi ai Lisandrei. Nu mai era cu putinţă! În gama uimitoare a ceea ce e posibil, minunea asta era cu desăvârşire exclusă: răsunetul paşilor ei pe asfalt. Încolţită de cei ce voiau să-şi păstreze privilegiile cu orice preţ, chiar cu preţul unui război, paşii ei ştiau unde s-o ducă. Paşii ei răsunau în jungla unei nopţi pe care voia s-o risipească. „Sunt o rotiţă, o rotiţă într-un mecanism bine închegat, bine condus”… Când spunea „Tovarăşii mei” i se lumina faţa.</p>
                  <p rend="justify">Cine umbla acum în urma mea? Mi se părea că o trădez pe Lisandra ascultând alţi paşi. Mi se părea o impietate ca alţi paşi să răsune în noaptea asta în apropierea mea…</p>
                  <p rend="justify">—  Bună seara.</p>
                  <p rend="justify">N-am întors capul.</p>
                  <p rend="justify">—  Sunt un prieten al Lisandrei…</p>
                  <p rend="justify">Aş fi vrut să-i răspund: „Avea mulţi prieteni, mulţi tovarăşi, dar duşmanii au fost mai tari”… La ce ar folosi să vorbesc? Ce-aş mai putea să aflu? Ce se mai poate schimba? Nu puteam să vorbesc şi nici nu voiam. Omul tăcea şi el. Întunericul dăinuia greu.</p>
                  <p rend="justify">—  Ştiu că aţi fost prietene…</p>
                  <p rend="justify">Întorc capul. Dar, în întuneric, nu-l recunosc.</p>
                  <p rend="justify">—  Noi ne-am cunoscut, la ţară… Eu sunt Vasile…</p>
                  <p rend="justify">Mă opresc şi-l privesc în faţă. Întunericul nu mă împiedică să revăd scena din drum: Madeleine, Ştefan, Vasile… Faţa tuciurie, ochii ca păcura. Dar parcă e mai înalt, umerii mai largi. Mi se pare că aud: „E pâine şi pâine…”</p>
                  <p rend="justify">—  Un aviator francez m-a întrebat…</p>
                  <p rend="justify">—  Jacquot? Mi s-a tăiat răsuflarea.</p>
                  <p rend="justify">—  E aici, aici, cu escadra Normandie.</p>
                  <p rend="justify">—  Cum aş putea să-l găsesc?</p>
                  <p rend="justify">—  Are să vă caute. I-am dat adresa. Ştiu că aţi găzduit-o pe Lisandra.</p>
                  <p rend="justify">Abia îmi ţineam plânsul. Jacquot e aici, şi eu nu mă pot bucura. Aş fi vrut să strig: De ce? De ce?</p>
                  <p rend="justify">—  Am s-o aduc pe fetiţa Lisandrei. Aţi vrea să aveţi grija ei, câteva zile, până când…</p>
                  <p rend="justify">M-a podidit plânsul. Îi eram recunoscătoare pentru această încredere. Aş fi vrut să-i vorbesc despre tot ce mă lega de Lisandra, aş fi vrut să înţeleagă ce a însemnat pentru mine. Era singura mea prietenă.</p>
                  <p rend="justify">—  E o pierdere grea pentru noi toţi. Dar dumneata mai ai prieteni, să ştii. O să mai stăm de vorbă. Ai să vezi ce mulţi prieteni ai…</p>
                  <p rend="justify">Mă înapoiam de la incinerarea Lisandrei. Eram gata să mă urc în tramvai, când am auzit:</p>
                  <p rend="justify">—  Sau cu avionul, sau pe jos!.</p>
                  <p rend="justify">—  Jacquot!</p>
                  <p rend="justify">L-am luat de braţ şi am mers multă vreme alături, ca doi prieteni vechi, ca doi prieteni buni, ca doi oameni bătrâni.</p>
                  <p rend="justify">—  Jacquot, nu pot să-mi închipui că a murit Lis şi nici nu vreau. Mi se pare că atâta timp cât nu accept moartea ei, totul se mai poate schimba. Niciodată nu mi-aş fi imaginat că întâlnirea noastră va fi atât de tristă. Niciodată, Jacquot! Mi se părea că Lisandra exagerează când vorbeşte de reacţiune. Mi-a trebuit o dovadă care să mă doară, să n-o pot uita.</p>
                  <p rend="justify">Străzile mi se păreau şi prea lungi, şi prea întortocheate, şi prea prăfuite, şi prea însorite. Un dor sălbatic mă cuprinse. Tramvaie, maşini şi oameni… Oameni şi iar oameni… Unde era locul gol lăsat de Lisandra?</p>
                  <p rend="justify">Şase milioane de oameni, spunea Alfred Metzel. Şi câte milioane pe front? Câţi partizani? Pe stradă nici un loc gol, nici un loc gol în tramvai. Locurile goale au rămas în sufletele celor care i-au iubit, în nopţile lor fără somn, în zilele lor fără soare. „De ce fără soare, mă certa Lis? Soarele o să răsară pentru o lume fără foamete, fără spaime, fără război!” Atâtea milioane de morţi, şi eu nu pot cuprinde cu mintea moartea Lisandrei! Când îmi povestea Metzel, numărul mi se părea de necuprins. Şase milioane! Tot ce vedeam eu acum împrejur erau oamenii unei singure străzi lungindu-se pe malurile Dâmboviţei, pe când şase milioane erau câteva oraşe cât Bucureştii, o ţară… Căutam să-mi imaginez o ţară de morţi, ca să pot îndura mai uşor moartea Lisandrei, să-i micşorez proporţiile, şi nu puteam. Tot ce puteam cuprinde cu mintea era golul lăsat în sufletul meu, într-al lui Octav dacă se reîntoarce, într-al Fiametei când va afla… Tot ce puteam măsura era prăpastia din sufletul lui Alfred Metzel după cea a pierdut-o pe Etta, surâsul micului Rodi, gânguritul lui Gi. Tot ce puteam să înţeleg era singurătatea mea.</p>
                  <p rend="justify">—  Jacquot! M-am oprit şi l-am privit în faţă. Jacquot, mon vieux Jacquot. Ce cauţi aici, pe malul Dâmboviţei? Cum ai ajuns aici?</p>
                  <p rend="justify">—  Sunt cu escadra Normandie. Normandie-Niemen. N-ai citit în ziar? „O escadră formată din 52 de aviatori…” Ei bine, sunt şi eu unul dintre ei. Acum două zile am sosit. La şapte dimineaţa aterizam. Ni s-a făcut o primire oficială. De cum am scăpat, am pornit s-o caut pe Lis. Mi s-a spus că o pot găsi la sediul Apărării Patriotice, pe strada Berzei. Un om spăla scările. Am intrat în căldarea cu apă şi am răsturnat-o. I-am arătat omului uniforma, insigna şi cerul ca să priceapă că sunt cu capul în nori, şi calc în străchini”… M-a întrebat: „Normandie? Închipuie-ţi că ştia de Normandie. I-am spus, pe limba mea, că vreau s-o văd pe Lis şi în acelaşi timp am început să strig cât mă ţinea gura: „Lis!” Omul se uita la mine ca la un nebun şi încerca să-mi explice că nu e acolo. Ţipa de parcă aş fi fost surd şi-mi arăta un afiş. Am înţeles că e vorba de o conferinţă… La Athénée Palace, masa, discursuri. Stăteam pe ghimpi. Ca să am astâmpăr, îmi spuneam: ai răbdare! Ai să găseşti o claie blond-roşcată într-o ţară cu atâtea brunete. Cine şi-ar fi închipuit?. Micuţa mea Mirona, nici nu te-am întrebat ce faci. Ce face romanul?</p>
                  <p rend="justify">—  A mai crescut.</p>
                  <p rend="justify">—  Cred c-aţi crescut împreună, surâse cu tâlc.</p>
                  <p rend="justify">—  Nu vrei să vii la mine să stăm de vorbă, Jacquot? Nici nu te-am văzut bine.</p>
                  <p rend="justify">—  Păcat! M-am făcut foarte frumos.</p>
                  <p rend="justify">Jacquot nu putea să renunţe la glumă. Nevoia de a face haz era mai tare ca el.</p>
                  <p rend="justify">—  E târziu, şi se dă iar o masă în cinstea noastră, şi o recepţie, şi alte mese şi recepţii, la care nu pot lipsi. Dar mâine vin neapărat. Am adresa ta. Ai telefon?</p>
                  <p rend="justify">—  Mâine sunt tot timpul acasă, poţi să vii la orice oră. Te aştept.</p>
                  <p rend="justify">Ne-am strâns mâinile, m-am ridicat pe vârfuri şi l-am sărutat pe obraji.</p>
                  <p rend="justify">—  M-ai prins că sunt neras. De câte ori nu mă rad mă sărută o fată. Pe mâine, Mirona.</p>
                  <p rend="justify">Pe masă, în faţa mea, aveam gazeta în care sublimasem cu roşu un articol: „Săptămâna aceasta avem ca oaspeţi în Bucureşti escadra Normandie, care a luptat eroic în rândurile aviaţiei sovietice, luând denumirea de Normandie-Niemen”.</p>
                  <p rend="justify">Unul dintre aviatorii glorioasei escadre stătea în faţa mea, proptit de calorifer, cu fereastra în spate, cu capul leonin profilat pe cerul albastru, ca în cadrul lui cel mai firesc.</p>
                  <p rend="justify">—  Pe Gian l-am văzut numaidecât după atacul asupra Poloniei. Se „plictisea” pe linia Maginot. Şi nu-i mirosea bine cette drôle de guerre.67 Mie îmi mirosea a înţelegere între trusturi. Ştiu că a luptat în Maquis. Şi în Maquis e mai greu să lupţi decât într-un război regulat. Inamicul nu e numai în faţă. E şi în spate, şi în dreapta, şi în stânga, şi acasă, şi în pat. Giulia s-a măritat cu un poet spaniol… Luptau şi ei în Rezistenţă. Sigur că în socotelile lui Hitler n-a intrat Rezistenţa. Războiul fulger a devenit un război au ralenti…68 În iunie anul trecut, forţele franceze din Dijon au făcut impracticabile douăzeci şi şapte de căi ferate. O mie de tunuri au fost imobilizate. Avem acum, datorită Rezistenţei şi furiei populaţiei, un avans de luni de zile faţă de pronosticurile aliaţilor. La Avranches, capul de pod s-a lărgit pe toată zona insurecţionată. Oficial se recunoaţte: Les FFI ŕ l'intérieur de la ville nous forcčrent la main69… Cât despre copiii revoluţiei, Mirona, nu se vor opri decât la Berlin. Sunt aşa cum i-am visat.</p>
                  <p rend="justify">Jacquot mi-a vorbit despre eroismul aviatorilor sovietici şi despre escadra Normandie.</p>
                  <p rend="justify">—  Şi tu, Jacquot? N-ai nimic de spus despre tine?</p>
                  <p rend="justify">—  Oh, eu? Să fim serioşi!</p>
                  <p rend="justify">Ştiam că nu-i place să vorbească despre el. La Paris spunea la fel: „Noi”, „Tovarăşii mei de la Caudron”, „Tovarăşii noştri din Spania”…</p>
                  <p rend="justify">—  De data asta nu scapi, Jacquot, vreau să-mi vorbeşti despre tine.</p>
                  <p rend="justify">—  Văd că ţi-ai luat şi stiloul. Eşti gata să scrii un reportaj? Ei bine, notează: În '39 am primit, ordin de concentrare şi am fost repartizat escadrei 29 de bombardament greu din Nançy. O parte a brigăzii de bombardament a trecut pe terenul de bază din Bordeaux, iar alta s-a deplasat la Chaumont… Era în timpul operaţiilor şi al invaziei germane în Polonia. Am rămas la Chaumont până la ofensiva germană din Belgia. Asta era în 1940. După trecerea canalului Albert de către nemţi, armata franceză a fost obligată să iasă în faţa liniilor improvizat fortificate din nord, şi atunci am trecut cu unitatea de aviaţie pe terenul de la Rouen din Normandia. A urmat Dunkerque… Aerodromurile au fost invadate, distruse. O parte din aviaţia noastră a trecut în Anglia. Acolo s-au format două escadrile franceze: Menace şi Tropique. În septembrie '41 am plecat în Africa şi am luat parte la acţiunile de la Dakar. O parte din aviatori au rămas acolo, alţii – şi eu printre ei – am înţeles să luptăm mai departe. Şi după o tăcere: Mulţi dintre noi au căzut… Jacquot avea ochii umezi. Îi văd pe toţi împreună şi pe fiecare în parte. Cu obiceiurile lor, cu glumele lor, cu seriozitatea şi tinereţea lor…</p>
                  <p rend="justify">M-am sculat de pe braţul fotoliului, m-am oprit în faţa lui, i-am pus mâinile pe umeri.</p>
                  <p rend="justify">—  Îţi mulţumesc, Jacquot.</p>
                  <p rend="justify">—  Pentru ce, Mirona?</p>
                  <p rend="justify">—  Pentru că în clipa asta înţeleg multe lucruri, şi mai ales fiindcă tot timpul, fără să ştii, m-ai ajutat să cred în oameni, în viaţă. Dacă există oameni ca Lisandra, ca tine, mi-e mai uşor să cred că totuşi merită să trăieşti, că viaţa nu-i iremediabil absurdă.</p>
                  <p rend="justify">—  Dacă în timpul ăsta ai fost alături de Lis, înseamnă că ai fost alături de noi. Şi atunci?. Ce înseamnă absurd? Văd masa plină de caiete… Ce scrii? Îmi închipui că trebuie să existe un acord între viaţa ta şi ceea ce gândeşti şi scrii. Un scriitor angajat e un ostaş în prima linie.</p>
                  <p rend="justify">—  Nu ştiu dacă o să fiu în stare, Jacquot.</p>
                  <p rend="justify">—  Am cunoscut o fată ca tine, care a aruncat într-o noapte în aer un depozit de muniţii german. Probabil că nici ea n-a ştiut că ar fi în stare. Pe front aveam zilnic dovezi, admirabile dovezi, că oamenii sunt în stare de cele mai frumoase, mai generoase fapte.</p>
                  <p rend="justify">—  La fel vorbea şi Lisandra. Dar eu n-am fost alături de ea cu totul… Mi se părea că exagerează vorbindu-mi de lupta de clasă, de reacţiune, că toate astea n-au legătură cu mine, cu preocupările mele. A trebuit să fie lovită Lis ca să înţeleg că toate au o legătură. Mă simt vinovată, Jacquot… Ultima dată când ne-am văzut, mi-a spus: „Simt de câteva zile o adiere de primăvară, curioasă pentru un sfârşit de februarie. Niciodată n-am aşteptat cu atâta nerăbdare primăvara!” Nu pomenea de Octav, şi totuşi îi simţeam prezenţa în tot ce spunea, în tot ce simţea…</p>
                  <p rend="justify">Se înserase. Cerul era înstelat. Din puzderia de luminiţe care luceau, nu lipsea niciuna. Steaua Lisandrei căzuse, şi poate că Octav o văzuse căzând, fără să ştie a cui e. Steaua Lisandrei căzuse fără să lase pe cer vreun semn, vreun gol, aşa cum nici în aglomeraţia străzii nu se simţea lipsa unui om. Şi totuşi, în câte ascunzişuri de suflet şi gând nu a rămas ca un ferment de dăruire, de generozitate, trecerea ei pe pământ! Câte fapte eroice nu-i vor purta pecetea! Privirea lui Jacquot era împlântată pe cer şi-mi amintea ziua când am plecat împreună de la conferinţa despre Maiakovski. Fruntea nu prea înaltă, nasul uşor curbat, buzele uscate, părul aspru, roşcat, faţa arsă de soare, înroşită de ger, asprită de viaţă, tăiată, zdrobită, vindecată, faţă care a înfruntat văzduhul, faţă mândră şi dragă. Era ceva leonin, mândru şi trist în chipul lui, şi totuşi atâta optimism în cuvintele lui, şi în privirea lui atâta bunătate!</p>
                  <p rend="justify">Când a întors capul spre mine, m-a izbit albastrul prea deschis al privirii, ochii prea palizi în figura aceea ca de pământ ars. Urât? Nu! Frumos? Şi mai puţin. Dar Jacquot n-ar fi putut trece nebăgat în seamă. Tristeţea era adâncită în cele două cute care-i încadrau gura, dar zâmbetul lui avea un farmec nespus, şi râsul îi ilumina chipul, lumina tot ce era împrejur. Simţeam că aş putea să-l iubesc, aşa cum îl iubise Lisandra pe Octav.</p>
                  <p rend="justify">Când mi-a pus mâna pe umăr, am simţit că mi-e bine şi cald, de parcă toată viaţa aş fi aşteptat o astfel de clipă.</p>
                  <p rend="justify">—  Mirona, îmi eşti dragă. Îmi place că te uiţi la mine ca o şcolăriţă care-şi admiră profesorul. Eu te văd aşa cum erai cu ani în urmă. Ţineai tot aşa stiloul în mână, gâtul întins şi, cu ochii deschişi şi curioşi, mă ascultai când vorbeam despre războiul din Spania. Eşti tot atât de tânără ca atunci, micuţa mea Mirona, deşi au trecut câţiva ani. Şi anii de război se numără dublu. M-am gândit de multe ori la tine. Şi acum pot să-ţi mărturisesc: am fost îndrăgostit de tine… Dar, vezi, mi-au trebuit cinci ani şi seara asta înstelată ca să ţi-o spun.</p>
                  <p rend="justify">—  Adevărat, Jacquot? Nu mi-aş fi putut închipui niciodată. Cred că glumeşti, şi n-ai voie. Dacă eu aş putea să glumesc ca să ascund ce se petrece în sufletul meu, ţi-aş răspunde: Ce păcat că ţi-a trecut…</p>
                  <p rend="justify">—  Nu-i sigur că mi-a trecut, Mirona.</p>
                  <p rend="justify">—  Atunci, trebuie să mai aştept cinci ani ca să aflu ce se petrece în sufletul tău acum?</p>
                  <p rend="justify">Jacquot se pregătea să răspundă.</p>
                  <p rend="justify">—  Bagă de seamă, nu-i frumos să-i minţi pe copii, nici să-i dezamăgeşti. Nici să te joci cu cuvintele când întunericul se aşterne cu atâta gravitate, când cerul se apropie atât de mult. Uite, stelele ne privesc drept în faţă.</p>
                  <p rend="justify">—  Mirona, parcă citeşti dintr-o carte.</p>
                  <p rend="justify">Ce ciudat! De câte ori nu auzisem cuvintele astea! Tata îmi spunea: „Semeni cu Fana. Aşa era Fana. Parcă citea dintr-o carte”. Şi Gian despre Fany: parcă citeşte dintr-o carte…</p>
                  <p rend="justify">Dar ce departe mă simţeam acum de dorinţa, de obsesia de a descoperi peste tot urmele Fanei, de a reconstitui personajul din cioburi!</p>
                  <p rend="justify">Şi iar mă întrebam dacă Fany şi Fana nu e cumva aceeaşi?</p>
                  <p rend="justify">Mă aşteptam ca Jacquot să-mi vorbească despre război şi uite că-mi descrie oameni, peisaje…</p>
                  <p rend="justify">—  În Cungur am întâlnit o fată care-ţi semăna… Era sensibilă, scria. Am vizitat împreună o peşteră. Săli multe, de nepătruns. Pe pereţi scânteiau milioane de diamante. Sala stalactitelor. Când intri, îţi ia ochii, îţi piere graiul. Lacul dinăuntrul peşterii are apa verzuie şi e atât de pură şi rece, că nici o vietate nu poate trăi în ea. Grotele sunt fantastice. Vizitatorii intră cu făclii aprinse, şi un bătrân ghid, care de douăzeci de ani îi conduce, le povesteşte cum se ascundeau aici căpeteniile Rusiei în luptele lor cu tătarii. Mă gândeam la tine, Mirona. Aş fi vrut să fim împreună.</p>
                  <p rend="justify">—  Era frumos?</p>
                  <p rend="justify">—  Cungurul? Un oraş ciudat, străbătut de două râuri – Silva şi Ireni. Silva e liniştită. Apa ei curge dulce şi e plină de peşti. Malurile sunt umbrite de copaci. Ireni e repede, e dură. E numai vârtejuri. Peştele nu poate trăi în ea. Afurisită apă! Dintr-o plimbare cu barca pe Ireni nu te mai poţi întoarce. Plimbările se fac pe Silva… Silva are malurile bogate în nisip, vara apa e caldă. Se fac băi, se face plajă. Ireni e totdeauna rece, tăioasă. Când intri în apa Silvei, părul se face ca mătasea. Din Ireni ieşi cu părul ca măciuca. Amândouă se întâlnesc afară din oraş, nu departe de fabrica de textile.</p>
                  <p rend="justify">—  E un oraş de munte?</p>
                  <p rend="justify">—  Când întrebi, parcă ai fi Lis. Parcă-i văd ochii, parcă o aud… Nu, Mirona. E un oraş de dealuri, presărat cu biserici. Cupolele se văd de la mari depărtări. Prin mai, când gheaţa începe să se spargă, apele uneori se umflă atât de mult, încât inundă pământul. Până la revoluţie, pe malul lui Ireni îşi făceau muncitorii casele lor sărăcăcioase, pe malul Silvei îşi făceau bogătaşii casele lor arătoase. Silva e un izvor de apă potabilă. Ireni nu-i bună nici pentru spălat rufe; săpunul nu face clăbuc. Ea foloseşte numai ca pritoc, ca mijloc de captare a apelor de pe malul ei. Toate apele se varsă în Ireni.</p>
                  <p rend="justify">—  Nu mi-aş fi închipuit că oraşele industriale au poezie.</p>
                  <p rend="justify">—  Au foarte multă poezie… Pe malul lui Ireni e o fabrică de scânduri şi traverse, o uzină metalurgică şi câteva fabrici de piei, tăbăcării. Când este inundaţie, stâlpi enormi plutesc pe apele ei zvăpăiate. Toamna se dă drumul la plute. Ele vin liniştite pe Silva, şi lemnele se trag frumos pe mal. Pe apele lui Ireni vin atât de repede, încât se încurcă, se încâlcesc, se transformă într-un ghem gigantic. Vezi, când unui tânăr îi place o fată şi n-are curajul s-o sărute, o duce pe malul lui Ireni… Ce păcat că nu suntem acolo, Mirona! E un loc fără umbră, fără un suflet de om. Un vuiet de apă, care te împinge, te stârneşte, te îndeamnă să ai curaj. O pădure leagă malurile Silvei de linia ferată, şi lacul e atât de cristalin, încât un ban aruncat la fund se vede, şi atât de rece, că nici vara nu poţi intra în el. Ca să ajungi la lac, trebuie să treci prin pădure. Ecoul e teribil. Orice pas în pădure se aude pe lac. Crengile pinilor încep de sus de tot, de la cinci metri.</p>
                  <p rend="justify">—  Îmi place cum povesteşti, Jacquot.</p>
                  <p rend="justify">—  Îmi place cum asculţi, Mirona.</p>
                  <p rend="justify">—  Mă gândesc că ai să pleci şi am să rămân singură. Până acum îmi plăcea să fiu singură. Aveam o voluptate a singurătăţii. Mi-era necesară. Dar ştiam că în orice clipă Lis poate să intre, să dea buzna aici cu optimismul şi verva ei. Râdea, era veselă, povestea…</p>
                  <p rend="justify">M-am îndreptat spre lampa cu picior înalt să aprind lumina. Lipsa lui Jacquot de lângă mine, a braţului lui în jurul umerilor mei îmi dădea o senzaţie de singurătate şi frig. Mi se părea că aud un geamăt. Alfred Metzel nu mai gemea, dar durerea lui parcă se cuibărise în zid. Îi simţeam prezenţa. I-am vorbit lui Jacquot despre Metzel.</p>
                  <p rend="justify">—  Acum înţelegi, Mirona, ce s-a întâmplat în Spania? Veneau tineri din toate părţile lumii, cădeau tineri mai preţioşi decât tot aurul lumii, ca să-i apere pe copiii lui Metzel.</p>
                  <p rend="justify">—  Parcă ai fost un oracol, Jacquot.</p>
                  <p rend="justify">—  Am fost şi sunt comunist, Mirona! Drumul nostru e greu, şi mulţi cad în drum. Dar alţii iau busola şi merg înainte. Sigur, mai sunt încă destui indiferenţi, sceptici, struţi care-şi bagă capul în nisip, nu atât ca să nu fie văzuţi, cât ca să nu vadă ei, să nu audă… Aceşti mari egoişti sunt complicii duşmanilor noştri. Dar cu vremea, îşi vor da seama…</p>
                  <p rend="justify">Mi se părea că o aud pe Lisandra… Jacquot avea obrazul opac, gura tristă, ochii luminoşi, fruntea deschisă. Oprindu-se în faţa mea, mi-a pus iar mâinile pe umeri.</p>
                  <p rend="justify">—  Nu mă îndur să plec…</p>
                  <p rend="justify">—  Mă voi simţi foarte singură, Jacquot, după ce vei pleca.</p>
                  <p rend="justify">—  Sunt gata să te iau cu mine, Mirona. Vrei să vii cu mine?</p>
                  <p rend="justify">Ţinea mâinile pe umerii mei şi mă privea în ochi, adânc şi cinstit.</p>
                  <p rend="justify">—  Să ştii că nu glumesc. Vreau să te iau cu mine. Nu-i nevoie să-mi răspunzi chiar acum. Să vii la aerodrom… dar fără bagaje, te rog! Ia-ţi numai hârtiile, caietele, stiloul…</p>
                  <p rend="justify">Mi-am apropiat buzele de buzele lui uscate de vântul înălţimilor. Şi ne-am sărutat ca după o lungă regăsire. Ne-am sărutat ca pentru o lungă despărţire…</p>
                  <p rend="justify">Visam că mă trezesc din somn într-un cort; patul ca un hamac suspendat deasupra altor paturi albe de pânză, se legăna. Am sărit de la înălţime mare, suplă ca o pisică. Şi când am deschis uşa cortului, am rămas înmărmurită. Marea venea de sus, cădea ca o cascadă şi era albastră ca cerneala. Răsărea soarele. Spuma valurilor era roşie ca sângele. Cerul, un fel de coral aprins, atât de viu, că am închis ochii. Când i-am deschis marea semăna cu nişte dealuri albastre, cu marginile albe de cretă.</p>
                  <p rend="justify">—  Peştera e dincolo, striga Jacquot de departe.</p>
                  <p rend="justify">Aş fi vrut să întreb cum să ajung la el, dar era prea tare albastrul valurilor şi erau prea albe crestele lor, prea asurzitor tumultul apelor. Ochii mă dureau de prea crude culori, urechile de prea mult zgomot, dar sufletul mi se îmbăta de culori şi, treptat, zgomotul se transforma în cântec, în imn de triumf. De undeva de departe se auzeau motoare; pe înălţimile de cretă începeau să coboare şi să urce vagonete. Oamenii purtau în spinare enorme mănunchiuri de crengi de fier, legate cu sârmă.</p>
                  <p rend="justify">—  Sunt cabluri pentru dig, îmi explica Jacquot. N-o să se mai reverse apele, n-or să se mai înece copiii.</p>
                  <p rend="justify">Treceau oamenii cu unelte de forme necunoscute.</p>
                  <p rend="justify">Jacquot, cu braţul întins, îmi arăta împrejur.</p>
                  <p rend="justify">—  Vezi, maşini de scobit pământul. Scripeţi…</p>
                  <p rend="justify">Oamenii păreau pitici pe lângă stâlpii pe care-i duceau în spate sau îi băteau în pământ.</p>
                  <p rend="justify">—  De unde au atâta putere, Jacquot?</p>
                  <p rend="justify">—  Nu mai sta aşa înţepenită, apropie-te de ei, să vezi ce puternici sunt şi ce mari…</p>
                  <p rend="justify">—  Mi se pare că visez…</p>
                  <p rend="justify">—  Deschide ochii!</p>
                  <p rend="justify">Jacquot era vesel. Râdea. Râdea atât de tare, că m-am trezit din somn…</p>
                  <p rend="justify">Ce zi grea, încurcată, învârtoşată, ce bătălie între gândurile şi sentimentele mele contradictorii gata să mă rupă, să mă sfâşie! Nu ştiu cum s-a aşternut seara.</p>
                  <p rend="justify">Lampa luminează terasa, cerul e întunecat. Nici o stea. Mi se pare că mă aflu pe o estradă luminată din spate, că lumea aşteaptă. Liniştea e fără hotar, ca şi noaptea, Alfred Metzel fumează.</p>
                  <p rend="justify">—  Eram sigur că în seara asta îţi pregăteşti conferinţa, mi-a spus după o lungă tăcere.</p>
                  <p rend="justify">—  N-am vorbit niciodată în public.</p>
                  <p rend="justify">—  E totuşi mai greu să scrii.</p>
                  <p rend="justify">—  E altceva. Hârtia are răbdare. Te aşteaptă să te gândeşti şi să te răzgândeşti. Nu se supără când o arunci la coş, nici când o iei de zece ori de la început.</p>
                  <p rend="justify">—  În seara asta aş fi în stare să citesc ceva, mi-a spus neaşteptat.</p>
                  <p rend="justify">—  Vino să te uiţi în bibliotecă, să-ţi alegi ce-ţi place.</p>
                  <p rend="justify">—  Nu e prea târziu?</p>
                  <p rend="justify">—  S-o întrebăm pe mama…</p>
                  <p rend="justify">Metzel a zâmbit. De când pândeam acest zâmbet! Eram sigură că în ziua în care va putea să zâmbească va fi salvat. Când am intrat în cameră telefonul suna. Am răspuns, emoţionată, convinsă că e Jacquot. Era Ştefan. Aş fi vrut să închid fără să răspund, dar prezenţa lui Metzel mă stingherea.</p>
                  <p rend="justify">—  Ce mai faci? am întrebat convenţional, aşa cum aş fi întrebat-o pe tanti Marie, pe Neneea sau pe oricare din lumea lor.</p>
                  <p rend="justify">—  Trebuie să-ţi vorbesc, Mirona. Trebuie să-ţi explic. Sunt disperat. Te-am pierdut. Aş fi preferat să-mi închizi telefonul. Eram sigur că o s-o faci. Indiferenţa ta e şi mai greu de suportat. Te simt străină. Ai uitat ce a fost între noi?</p>
                  <p rend="justify">—  Dimpotrivă. Îmi amintesc foarte bine.</p>
                  <p rend="justify">—  Nu-ţi recunosc vocea, Mirona. Spune, e cineva la tine? Spune-mi că nu-i posibil să fie cineva acolo, la ora asta. Spune-mi că sunt nebun.</p>
                  <p rend="justify">—  Bineînţeles.</p>
                  <p rend="justify">—  Mirona, te implor…</p>
                  <p rend="justify">Nici o vibraţie în sufletul meu, nici urma unei emoţii, şi cât de ridicol suna „te implor”! Şi totuşi, ce bine i se potrivea „te implor”. Îl vedeam alergând după tren, „te implor, te implor”…</p>
                  <p rend="justify">—  Mirona, de ce nu răspunzi? Vorbeşte-mi ca să fiu sigur că n-am dreptate. Linişteşte-mă, te implor. Mirona, spune un cuvânt, vorbeşte!</p>
                  <p rend="justify">La fel o „implora” pe Madeleine, şi, ca s-o convingă, o răsfăţa: Mado, Dodo. Îi cânta: Dodoline, Line. Ştefan n-avea ureche muzicală. N-avea simţul ridicolului. Abia acum îmi dădeam seama.</p>
                  <p rend="justify">—  Mirona, iartă-mă…</p>
                  <p rend="justify">Cu toată buna-creştere primită în „distinsa” casă a bătrânei Caţian, am spus:</p>
                  <p rend="justify">—  Cu plăcere…</p>
                  <p rend="justify">—  E cineva acolo, Mirona. E intolerabil, de ce eviţi să-mi spui pe nume?.</p>
                  <p rend="justify">L-am lăsat să vorbească şi, binişor, am închis telefonul. Îmi dădeam seama că, orice ar face, orice ar spune, n-ar mai avea nici o însemnătate.</p>
                  <p rend="justify">Alfred Metzel răsfoia volumul lui Maiakovski.</p>
                  <p rend="justify">—  Lisandra l-a găsit la un soldat german.</p>
                  <p rend="justify">Metzel citea în gând. În ochii aceia întotdeauna uscaţi, arşi de febră, ochi de orb, lacrimile luceau ca de un fel de stranie bucurie, zâmbetul se întindea pe faţă. Şi cu o voce concentrată, joasă, dar cu atât mai intensă, ca şi cum mi-ar fi făcut o imensă destăinuire:</p>
                  <p rend="justify">—  Am avut o amnezie. Uitasem tot ce am citit, toate versurile. Şi deodată, în seara asta, am simţit nevoia să citesc. Şi am simţit nevoia să împărtăşesc cuiva vestea asta bună. Mi se părea că dacă ar mai şti şi altcineva în afară de mine, poate că aş fi mai sigur că nu mă înşel… Dar nu îndrăzneam. Mi-era frică să nu mă crezi nebun. Ştii, când am avut certitudinea că am pierdut-o pe Etta, copiii, a fost ca şi cum aş fi pierdut auzul, văzul, memoria. Am uitat dintr-o dată toate versurile, tot ce mi-a încântat viaţa, tot ce se poate numi poezie.</p>
                  <p rend="justify">—  Aş vrea să-ţi citesc câteva pagini, rezumatul unei poveşti de iubire. Şezi te rog şi ascultă; le-am intitulat Vindecare:</p>
                  <p rend="justify">Mi se pare că m-am trezit din morţi. A fost o moarte lungă, uneori ca un vis, ca un basm, ca un joc.</p>
                  <p rend="justify">La început parcă am fost legată la ochi, dusă de mână. Apoi am căpătat alţi ochi. Şi braţele, şi sufletul mi-au fost încătuşate într-un lanţ care părea fragil, dar care s-a dovedit cât se poate de trainic. O clipă, m-am zbătut. Viaţa nu se voia înfrântă. Am încercat să rezist. Aripile se agitau ca ale unei păsări cu capul tăiat.</p>
                  <p rend="justify">Apoi, nu ştiu cum m-am pomenit dincolo. Aerul, mai dens, mai tare. Climatul aspru, dar şi foarte dulce. Mă aflam pe marile înălţimi, pe piscurile celor puţini, îndrăgostită…</p>
                  <p rend="justify">—  Îl iubeşti? mă întreabă un demon.</p>
                  <p rend="justify">—  Da, răspund vrăjită, într-un zâmbet în care se topesc toate bucuriile lumii. Mi-e drag…</p>
                  <p rend="justify">—  Nu mai ai ochi?</p>
                  <p rend="justify">—  Ba da. Dar îl văd doar pe el.</p>
                  <p rend="justify">—  Şi îţi ajunge?</p>
                  <p rend="justify">—  Da, îmi ajunge, bag de seamă uimită.</p>
                  <p rend="justify">—  Şi cu ce vezi cerul, copacii?</p>
                  <p rend="justify">—  Cu ochii lui!</p>
                  <p rend="justify">—  Şi cu ce simţi zăpada, cum ştii cât de proaspătă e, şi de rece?</p>
                  <p rend="justify">—  Cu mâna lui!</p>
                  <p rend="justify">—  Şi când ţi-e sete, ce faci?</p>
                  <p rend="justify">—  Îl sărut!</p>
                  <p rend="justify">—  Şi când vrei să-ţi înmoi buzele în apa limpede, bună?.</p>
                  <p rend="justify">—  Apa o simt cu buzele lui.</p>
                  <p rend="justify">—  Nu-ţi place să păşeşti singură, să simţi asfaltul elastic, viu, sub paşii tăi?</p>
                  <p rend="justify">—  Îi simt umărul alături şi, lipită toată de el, mă simt legănată de arcurile paşilor lui.</p>
                  <p rend="justify">—  Dar oamenii de pe stradă?</p>
                  <p rend="justify">—  Cărăbuşii aceia mari? Umbrele care trec pe lângă noi? El spune că vor să-mi facă rău, să mă feresc…</p>
                  <p rend="justify">—  Şi tu ce crezi?</p>
                  <p rend="justify">—  Mie mi se pare că sunt un fel de năstruşnice, groteşti, nefolositoare păpuşi. Nu le pricep de fel rostul. El crede că-i văd, şi mă ceartă. Se osteneşte, vorbeşte, se înfurie sălbatic. E prost. Nu ştie că-l văd numai şi numai pe el.</p>
                  <p rend="justify">—  Dar bine, de ce?</p>
                  <p rend="justify">—  Fiindcă mi-e drag.</p>
                  <p rend="justify">—  De ce ţi-e drag tocmai el?</p>
                  <p rend="justify">—  Aşa s-a întâmplat. Într-o zi, nu ştiu cum, parcă s-a răspândit în fiinţa mea întreagă o mireasmă îmbătătoare şi dulce. Un nume a început să mi se plimbe prin minte, prin suflet, pe buze. Un singur nume, al lui. Nu, nu ştiu ce s-a întâmplat. Poate că ştie el. El ştie tot…</p>
                  <p rend="justify">—  Şi tu ce ştii?</p>
                  <p rend="justify">—  Îl iubesc.</p>
                  <p rend="justify">—  Şi toată ziua ce faci?</p>
                  <p rend="justify">—  Îl aştept.</p>
                  <p rend="justify">—  Şi când vine?</p>
                  <p rend="justify">—  Mă odihnesc în braţele lui.</p>
                  <p rend="justify">—  Eşti atât de obosită?</p>
                  <p rend="justify">—  Da, e chinuitor, istovitor să aştepţi!</p>
                  <p rend="justify">—  Atunci, eşti nefericită.</p>
                  <p rend="justify">—  Nu! Fiindcă vine.</p>
                  <p rend="justify">Dar într-o zi nu mai vine… Se lasă de peste tot, se încrucişează, se suprapun umbre dese, reci, grele umbre şi spaime. Eu bâjbâi cu mâinile întinse, cad, mă lovesc, mă ridic, mă împleticesc. Mi-e frig, din ce în ce mai frig. El strângea căldura soarelui; eu o culegeam din zâmbetul lui. Copacii se oglindeau în privirea lui ca într-un lac. Apoi nimic n-a mai fost albastru, sau verde, fiindcă au dispărut ochii lui. Aş vrea să aud vântul cum trece printre frunze, dar nu mai pot. Mai demult, în viaţă, auzeam până şi paşii căprioarei. Mai demult puteam să intru în mare, aveam braţe să înot. Simţeam spuma sărată. Acum nimic nu-i sărat. Mă simt prinsă zdravăn ca de un otgon. Şi totuşi, legătura nu e grea. M-am învăţat cu ea. Mi-e necesară…</p>
                  <p rend="justify">Dar el vine şi spune că vrea să-mi dea drumul, nu mai poate să rămână mereu lângă mine. Vorbeşte de „libertate”. Înşiră cuvinte goale ca văzduhul, colţuroase şi grele ca nişte pietroaie.</p>
                  <p rend="justify">—  Cum să pornesc singură? îl întreb înfrigurată, speriată. Singură, fără umărul tău?</p>
                  <p rend="justify">—  Mai sunt şi alţi oameni, răsună vocea lui aspră, străină.</p>
                  <p rend="justify">—  Dar oamenii ceilalţi sunt vii, eu am murit, nu ştii?</p>
                  <p rend="justify">—  Uite, te las să învii. N-a fost o moarte adevărată. A fost un joc.</p>
                  <p rend="justify">—  Poate, dar eu nu mai vreau altceva. Nu mai pot. Când nu eşti aici, în jurul meu se ivesc adâncuri negre, imense. Gropi fără fund, înfiorătoare prăpăstii, poteci pe care n-am curajul să umblu, cum s-a întâmplat o dată pe brâna Caraimanului. Ţii minte ce frică mi-a fost? Pe înălţimile astea m-ai dus tu în braţe. Legată la ochi, am zburat… Îţi aminteşti Cheile Zănoagei? Cascada de spume? Odată, în poiană, te-am întrebat dacă plouă. „Nu, mi-ai răspuns, pasc mieii lacom. Smulg iarba cu poftă, aşa cum săruţi tu, draga mea.” Uneori mă prindea totuşi îngrijorarea. Mă linişteai. „Dragostea mea, nu-i nici rătăcire, nici zigzag de încântare supremă şi disperări fără fund. Iubesc cum respir: egal, iremediabil şi pentru totdeauna…” Îţi aminteşti?</p>
                  <p rend="justify">Ce negre, întortocheate, chinuitoare, reci şi fără luminiş, fără capăt, sunt drumurile care coboară! Pe care să apuc? M-am învăţat cu aerul tare, biciuitor şi proaspăt al înălţimilor, cu adierile lui parfumate. Acum simt că mă înăbuş. Lanţul care îmi lega braţele, umerii, mijlocul mă ocrotea. Acum mă poate atinge oricare.</p>
                  <p rend="justify">Un surâs, o clipire care se îndrepta spre mine dădea de el, înarmat până în dinţi. Acum, oricine mă poate lovi, şi lui nu-i mai pasă.</p>
                  <p rend="justify">Mişună lume, fiinţe ciudate, pe care încerc să le recunosc, care vorbesc o limbă străină şi parcă se ceartă. El mă împiedica să mă apropii de oameni. Acum, printre toţi îl caut pe el.</p>
                  <p rend="justify">Uneori, din întâmplare numai, îl întâlnesc. Se opreşte, se uită la mine, îmi vorbeşte. Dar nu mai spune nici un cuvânt din cele ce-mi sunt necesare ca aerul, apa. Nu-mi dă nici o privire din cele ce mângâie. Privirile noastre! Se uită la mine şi nu mă vede. Nu mă întreabă dacă mi-e prea cald sau prea frig, nu-i pasă că mă zbat printre străini, că mi-e necesar ca şi mai înainte umărul lui.</p>
                  <p rend="justify">Mă simt dezbrăcată. Ocrotirea lui mi-a fost haină. Dragostea lui mi-a fost adăpost…</p>
                  <p rend="justify">Mi se pare că am fost bolnavă. Sau poate a fost un somn lung. Cu vise chinuitoare. Ne căutam. Când mă găsea, nu mă recunoştea. Când mă striga, nu-l auzeam. Nu-l recunoşteam.</p>
                  <p rend="justify">L-am aşteptat, i-am pândit paşii.</p>
                  <p rend="justify">Urechile mele exasperate au aşteptat, au ascultat, au pândit.</p>
                  <p rend="justify">M-am hrănit numai din amintirea unor zile trecute, din nădejdi a căror singură sevă erau febra, visul, închipuirea mea.</p>
                  <p rend="justify">Să mă trezesc nu doream.</p>
                  <p rend="justify">Voiam să dispar, să scap de rozătura din suflet; durerea neîntreruptă, ascuţită, chin de neîndurat, care creştea, se înmulţea ca un cancer…</p>
                  <p rend="justify">Dar într-o zi am coborât din pat şi m-am uitat pe fereastră (priveam şi înainte, dar nu vedeam nimic, totul era acoperit cu imagini din trecut, din lumea colorată, parfumată, unde am fost dusă, vrăjită, de şoaptele lui). Şi am zărit un copac. Nu ştiu cum s-a ivit. Alb, ca de vată. A doua zi sclipea în soare, cu frunze de argint. Peste câtva timp am dat iar de el; era gol, cenuşiu, zgribulit. Mi-a fost milă şi am coborât din casă. Anume ca să-l văd mai de aproape. Sub şoşonii mei zăpada scârţâia, prietenoasă. Deci auzeam. Am început iar să aud? Ce curios îmi părea, şi ce plăcut!</p>
                  <p rend="justify">Copacul era păzit de un copil şi de un câine lup. Dulăul a lătrat. I-am vorbit. M-a înţeles şi m-a lăsat să-l mângâi şi să ating copacul.</p>
                  <p rend="justify">Într-o zi am cumpărat prăjituri pentru copilul care păzea copacul şi pentru câinele lui. M-am oprit în poartă şi am desfăcut pachetul. Acum eram veseli toţi patru. Copacul fiindcă avea muguri, noi fiindcă aveam prăjituri. Botul câinelui era plin de frişcă. Am zâmbit. Pe buze am simţit urme dulci.</p>
                  <p rend="justify">A  doua zi, de sus, de la fereastra mea, am văzut alţi copaci. Apoi, ca nişte găinuşe albe cu creste roşii, a răsărit în curtea cu pomii înmuguriţi o droaie de copii. Ţipete, râsete, veselie. Un clopoţel a sunat. Şorţuleţe albe, funde roşii s-au adunat în şir şi au dispărut. Această miniatură de şcoală era de mult acolo. Cum de nu auzisem atâta timp toţi clopoţeii aceia, amestecaţi, zglobii, râsete de copii?</p>
                  <p rend="justify">Şi flaşneta din colţ poate cântase altădată. Omul stătuse cu pălăria întinsă poate de multe ori. Am luat un ban şi i l-am aruncat. L-am urmărit tăind aerul proaspăt şi l-am auzit căzând, sunând jos, pe piatră. Omul îmi mulţumea, flaşneta îmi amintea copilăria…</p>
                  <p rend="justify">Pe trotuar vedeam acum, desenate cu creta, pătrate strâmbe, la fel ca în copilăria mea. O fetiţă sărea într-un picior, un băiat sălta mândru pe o trotinetă. Pe cer se jucau norii albi, se adunau şi luau forma unor continente de fum. Pe un acoperiş, un om bătea cu ciocanul. Repara tabla. Altul, căţărat pe o scară, instala o antenă. Pe asfalt se învârteau roţi, se auzea tropot de copite. O trăsură s-a oprit, şi o rochie înfoiată, înflorată, a coborât cu graţie. O clipă, m-am gândit: poate e un spectacol. Poate mă aflu pe un scaun, într-o sală de teatru. Am întins braţele şi, bucuroasă, am văzut că am spaţiu…</p>
                  <p rend="justify">Puf de păpădie plutea în aer, în jurul meu. Era un miros iute de viaţă vegetală, de frunze, de pământ împrospătat de ploaie. Şi erau oameni pe stradă, copii, case, grădini, copaci înmuguriţi. Şi în mijlocul acestor bogăţii mă aflam eu. Şi toate erau pentru mine, să-mi mulţumească auzul şi ochii, să-mi ureze bun sosit, să-mi spuie că m-au aşteptat, să mă încredinţeze că n-am murit. Am respirat lung, cu nesaţ, de câteva ori. O lacrimă s-a prelins pe obraz, a lunecat şi s-a oprit în colţul gurii. I-am simţit gustul sărat…</p>
                  <p rend="justify">Fără un cuvânt Metzel a ieşit pe terasă şi şi-a aprins o ţigară. L-am urmat.</p>
                  <p rend="justify">—  Nu ţi-e frig, Mirona?</p>
                  <p rend="justify">—  Nu, şi cred că n-are să-mi fie niciodată… Dacă n-ar fi casele acestea care încep să se desluşească, ne-am putea crede pe un vapor. Uite o stea. A ieşit de sub nori, parcă a scăpat de la înec…</p>
                  <p rend="justify">—  Ai vrea să fii pe un vapor, Mirona?</p>
                  <p rend="justify">—  Mi se pare că sunt pe un vapor. Un vapor care mă aduce înapoi de departe. Mi se pare că am pribegit destul printre stele, pe ape. Uită-te bine! Vezi, suntem din ce în ce mai aproape de ţărm. Dacă aş întinde braţele, aş atinge casele. Niciodată n-am simţit pământul atât de aproape. Puntea se lasă. Se luminează cerul sau mi se pare?</p>
                  <p rend="justify">—  E luceafărul de dimineaţă…</p>
                  <p rend="justify">După plecarea lui Alfred Metzel, pe foaia albă, am scris:</p>
                  <p rend="justify">Jacquot, dragul meu, am hotărât să rămân aici, în ţara asta, care nu e a bătrânei Caţian, a lui Ştefan… E a noastră. Şi la noi „/în văgăuna apelor celor mai vii/E de o mie de ori mai bine”70. Mâine am să ţin o conferinţă în locul Lisandrei. Am să scriu reportaje, articole, schiţe, broşuri, şi cred că am să fiu în stare să scriu o carte. O carte care să-ţi placă şi ţie, Jacquot.</p>
                  <p rend="justify">Lacrimile au udat foaia. Am vrut s-o transcriu. Dar am să i-o trimit aşa, fiindcă e adevărată.</p>
                  <p rend="justify">Sala, ca şi cum ar fi fost reflectată în oglinzi paralele, părea fără sfârşit. Eram sigură că n-aş putea vorbi decât nopţii, cerului înstelat. Şi iată-mă în plină lumină. Pe masă, câteva hârtii, note, idei schiţate. Dar foile parcă se multiplicau şi, uşoare ca puful de păpădie, se ridicau, zburau… În urechi îmi zbârnâiau motoare… Avioane decolau, zburau… Lumea aştepta. Mi se părea că-l recunosc pe Tomiţă, care-mi făcea semn: „Hai Mirona, dă-i drumul!” Vasile îmi zâmbea cu înţelegere, blând. „Ştiu că nu ţi-e uşor. Ţi-a murit o prietenă, ţi-a plecat un prieten… Dar uită-te în sală, şi ai să vezi câţi prieteni ai” Mi se părea că-i recunosc pe Irina, pe Eliza, pe Metzel, şi pe Marta, pe Sonia… O fetiţă semăna cu Lisandra. Aş fi vrut să strig: Fiameta! Să întind braţele până la ea.</p>
                  <p rend="justify">Nu ştiu cum se legau idei şi imagini. Dacă mă aflam pe estradă, în plină lumină, sau dintr-un colţ întunecat al sălii, o ascultam pe Lis. Când m-am dezmeticit, lumea aplauda. Sala ieşea din ceaţă, braţele se lungeau, se înmulţeau, ajungeau până la mine. Fumul se risipea.</p>
                  <p rend="justify">Vasile mi-a adus-o pe Fiameta. Când am luat-o în braţe şi s-a lipit de mine, mi-am amintit de mica Ines, pe care am găsit-o în pivniţă lângă bunica ei moartă. Îi simţeam parcă şi acum povara, revedeam goana cu Ines în braţe, în acel oraş cu catedrale gotice, în care oamenii erau fugăriţi de oameni. „Să vezi, Mirona, ce fată am!”…</p>
                  <p rend="justify">—  Mă cheamă Dolores-Anda, am două nume. Mama îmi spune Fiameta, aşa-i place ei…</p>
                  <p rend="justify">Are ochii luminoşi ca o dimineaţă de vară, părul în nuanţe închise, potolite, ca frunzele toamna, de un auriu veşted, nu viu ca o văpaie, cum îl avea Lis. De ce este atât de palidă, dacă a stat la ţară? A stat cu alţi cinci copii într-un bordei săpat în munte. Muntele îi ţinea de cald. Mâncare, ce se găsea. Dar năsucul porneşte în vânt, curios, curajos, ca al Lisandrei. Gura, foarte bine conturată, frumoasă, mare. Strungăreaţă şi o gropiţă în bărbie scad puţin severitatea frunţii, tristeţea gurii. Fiameta are totul ca să devină frumoasă: siguranţa în mişcări a lui Octav, supleţea şi graţia Lisandrei.</p>
                  <p rend="justify">—  O să fiu dansatoare, mi-a declarat, apucându-şi rochiţa cu amândouă mâinile.</p>
                  <p rend="justify">Rochiţă albastră de stambă, cordon roşu de lac. Nimeni n-a îmbrăcat-o în negru. Nu i s-a spus adevărul. Dar doliul îl simţi închis undeva într-un ungher de suflet, şi străbate în lumina ochilor ei castanii, mari şi rotunzi.</p>
                  <p rend="justify">—  Câţi ani ai, Fiameta?</p>
                  <p rend="justify">—  Şapte.</p>
                  <p rend="justify">Şapte ani de război, şapte ani de rezistenţă! În sfârşit, o zi frumoasă. Bucuria e mare, prea mare pentru sufletul ei de copil. A venit mama. Sunt în sfârşit împreună. O zi, două, apoi iar aşteptare şi dor. Trebuie să vie mama s-o ia de tot, dar vine un străin, care nu îndrăzneşte să-i spuie ce s-a întâmplat. Va avea timp să afle…</p>
                  <p rend="justify">—  Sigur că ai să fii dansatoare, dacă îţi place…</p>
                  <p rend="justify">—  Şi tu, m-a întrebat Fiameta, de ce ai atâtea hârtii şi caiete pe masă?</p>
                  <p rend="justify">—  Vreau să scriu o carte.</p>
                  <p rend="justify">Fiameta a deschis ochii mari. Ochii copiilor pictaţi de Tonitza.</p>
                  <p rend="justify">—  Cum se scrie o carte? Hai, spune cum?</p>
                  <p rend="justify">Fiameta doarme. Pe scaunul pe care-şi punea Lisandra bluza albă, fusta cenuşie sunt aşezate acum, la fel de ordonat, o rochiţă albastră, un cordon roşu de lac. Pe perna albă sunt împrăştiate inele mătăsoase de culoarea castanei.</p>
                  <p rend="justify">Chipul Fiametei e trist. Fruntea se încruntă. Somnul e neliniştit. Umbrele războiului îi dau târcoale. Faţa ei mică tresare. Dar, treptat, se linişteşte, respiră egal. Războiul se îndepărtează. Pacea se apropie… Se aşterne uşor pe faţa ei albă… Cum se scrie o carte…? Nu ştiu.</p>
                  <p rend="justify">Am răsfoit zeci de caiete în căutarea firului, care leagă destinele eroilor mei, am refăcut drumurile pe care am umblat, pe urmele lor, în căutarea mea. Şi totuşi nu ştiu cum se vor întâlni aceste poveşti răsfirate, cum se vor reflecta pe ecranul de cenuşă şi plumb al unei nopţi care a durat zece ani, cum voi izbuti să încheg din tot ce s-a adunat, un climat, o viaţă, o carte…</p>
                  <p rend="justify">Credeam că trebuie să treacă ani nenumăraţi şi grei, că numai o voce tărăgănată, răguşită poate depăna întâmplări cu parfum de legendă, că numai bătrânii ştiu poveşti despre oameni şi lucruri ce nu mai sunt. Dar anii de război, ca şi moartea unui prieten au darul de a împinge un trecut apropiat la distanţe nemăsurate, aşa cum inversând binoclul scena se depărtează neverosimil de mult.</p>
                  <p rend="justify">Înecate în fumul dimineţii, casele se leagănă ameţite de somn. Cerul, livid, obosit ca după o noapte de veghe, e brăzdat de limbi de foc şi de ape verzi, luminoase. Neaşteptat, ca şi când aş privi de pe un vapor care se apropie de ţărm, apare în cadrul ferestrei, ieşind din ceaţă oraşul. O clipă, mi se pare că sunt la Paris. Tot aşa se iveau acoperişurile şi zidurile suprapuse, inconsistente, în fereastra mansardei din 13, rue Jules Simon. Şi acolo scriam toată noaptea, şi acolo mă trezea, de îndată ce aţipeam, sirena unei fabrici. Era în 1936. Războiul din Spania. Primii voluntari ai brigăzilor internaţionale intrau în foc. Primii români cădeau eroic la Puente de los Franceses, la Casa de Campo. Lisandra trecuse Pirineii, poate numai de dragul lui Octav, dar căra în spate răniţi, le spăla rănile, înfrunta moartea ca un soldat. Lumea discuta aprins despre intervenţie şi neintervenţie. Eu scotoceam cărţile anticarilor pe cheiurile Senei şi aşteptam să treacă orele ca să admir Notre Dame-ul în apusul soarelui, Sacré-Coeur-ul în lumina lunii. Mă pasiona surâsul Giocondei şi întrecerile vaporaşelor de hârtie care alunecau pe lac în grădina Luxembourg. Noaptea scriam. Voiam să scriu un roman. Ce a devenit acel roman? Ce-a devenit Mirona, fata cu fruntea plecată peste foile albe, la masa de scris?</p>
                  <p rend="justify">POSTFAŢĂ.</p>
                  <p rend="justify">Acest roman „al unui roman” (sau jurnal al unui roman) cum îl numea Perpessicius, am început să-l scriu în 1938, stimulată în aceeaşi măsură de încrederea unora şi îndoielile altora. Simţeam pe umăr mâna lui Liviu Rebreanu, aveam girul lui… Mihai Ralea şi D. I. Suchianu, îmi deschideau cu generozitate porţile Vieţii Româneşti. Profesorul Al. Rosetti mă invita să public la Revista Fundaţiilor, E. Lovinescu mă aştepta la „Cenaclu”. Şi iată-mă păşind pentru prima dată pragul „Sburătorului”. Mă aflam în încăperea tapisată de cărţi, unde de atâţia ani se ţineau celebrele şedinţe, în faţa biroului masiv.</p>
                  <p rend="justify">—  Ei, ce-ai să mai scrii? – mă întreba maestrul.</p>
                  <p rend="justify">Şi ochii aceia mari, întunecaţi, în care se amestecau scepticismul, curiozitatea şi omenia au început să mă iscodească…</p>
                  <p rend="justify">—  Văd că toţi recunosc că ai talent, dar unii te suspectează că ai să rămâi autoarea unei singure cărţi, că-i vorba doar de o experienţă de viaţă pe care ai pus-o toată într-un singur roman.</p>
                  <p rend="justify">Rău-voitorii mă dibuiseră. Nu mai aveam intenţia să scriu. Nu voiam să devin o scriitoare. Ţinusem doar să las ceva în urmă: „Nu trebuie să trec prin viaţă fără să las o urmă, o lacrimă, o tresărire pentru tot ce mi s-a părut frumos şi bun, ceva care să-mi semene cât de puţin, aşa cum trece uneori pe fruntea unui copil o umbră care aminteşte cum cădea pe gânduri mama”, va spune Mirona mai târziu. Dar în clipa aceea Mirona nu exista. Existau numai furia mea reţinută împotriva acelora care se mirau de succesul cărţii mele, de parcă l-aş fi câştigat la loterie. Dar anii în care am scris, nopţile nedormite, camera mobilată în care gazda îmi schimba mereu becul până ajunsese la lumina unei candele? Dar călătoriile în jurul odăii, în faţa aceloraşi fotografii de care nu ştiam nimic?</p>
                  <p rend="justify">„Mă simt ca şi când din greşeală aş fi fost înmormântata într-o criptă străină, în care ceilalţi se ştiu unii pe alţii fiindcă în viaţă s-au înrudit, au amintiri comune, numai eu sunt singură, stingheră, fără nici un rost printre ei” (Mirona, pag. 195). Dar blocul în schele în care caloriferul încă nu funcţiona şi unde cu geamurile deschise, iarna, aşteptam să se usuce pereţii? Ce ştiau despre toate acestea cei ce spuneau că-i mai uşor să scrii la persoana întâi, ca şi când prezenţa mării, într-o carte, e mai uşor de realizat la persoana întâi decât la a treia? Dar maestrul aştepta un răspuns şi nu voiam să-l dezamăgesc.</p>
                  <p rend="justify">—  Mai am o experienţă pe care n-am folosit-o, experienţa scrisului.</p>
                  <p rend="justify">Şi i-am vorbit maestrului de Sparkenbrooke, romanul lui Charles Morgan. Eroul, prin tot ce gândeşte, tot ce simte, tot ce face, e scriitor…</p>
                  <p rend="justify">—  Aş vrea să scriu despre cum se scrie o carte… Eroina mea va trăi, va muri pentru cartea pe care o scrie.</p>
                  <p rend="justify">Dar maestrul, pe tonul pe care ar fi spus: „Să lăsăm vorbele mari”, m-a întrebat:</p>
                  <p rend="justify">—  Când vii să citeşti la Cenaclu?</p>
                  <p rend="justify">Era convins ca şi ceilalţi, care mă invitau să public, că am sertarele pline de schiţe şi note, pagini de proză, nefolosite în primul meu roman. Dar eu n-aveam nici sertare, nici fişe, nici însemnări şi nici o întâmplare care să nu fi intrat în Pânza de păianjen. Aveam doar experienţa nopţilor albe, a pereţilor albi şi tăcuţi. Numai despre liniştea lor şi neliniştea mea, numai despre lipsurile în care trăiam şi efortul de a supravieţui, despre chinul şi bucuria de a scrie, aş fi putut să scriu. „Cella Serghi reuşeşte să divulge ceva din însăşi secretul creaţiei. Interesant e că o face cu mijloacele artei, ale ficţiunii artistice. Seriozitatea ei (a Mironei) derivă din seriozitatea cu care Cella Serghi îşi priveşte meseria şi uneltele” (semnează Corneliu Rădulescu în revista Orizont, Nr. 9 din 5 martie 1976).</p>
                  <p rend="justify">N-aveam nici un plan pentru noua mea carte. Primul fragment intitulat: „Când Mirona nu doarme”, publicat în Viaţa Românească, l-am scris atât de greu şi l-am refăcut de atâtea ori, încât n-am avut curaj să continui. Dar entuziasmul, optimismul lui Suchianu erau contagioase. „Ai să apari alături de Hortensia Papadat-Bengescu în numărul din… Te publicăm în acelaşi număr cu Mihail Sadoveanu…”</p>
                  <p rend="justify">Eram înspăimântată dar şi ispitită. Aveam în faţă înălţimile munţilor, trebuia să continui urcuşul.</p>
                  <p rend="justify">„Mirona e un nume prea căutat, nu există”, îmi spunea E. Lovinescu, găsind de-altminteri numai cuvinte de laudă pentru fragmentul publicat.</p>
                  <p rend="justify">Dar într-o zi, când la ora prânzului ne-am întâlnit la Librăria Alcalay, a intrat pe uşă Mirona, o fată frumoasă, pe care o cunoscusem în vara aceea la mare.</p>
                  <p rend="justify">—  Mirona! am exclamat şi i l-am prezentat pe maestru.</p>
                  <p rend="justify">—  Ei, cum, chiar aşa te cheamă? a întrebat-o uimit.</p>
                  <p rend="justify">Nu am luat de la această frumoasă fată decât numele. Nu m-am folosit de vreun dosar de existenţă. N-am avut niciodată un astfel de dosar şi mă fac să zâmbesc cei care – în tren, mai ales – îţi spun: „Viaţa mea e un roman”, gata să ţi-l încredinţeze. N-am avut niciodată un jurnal sau caiete cu mici încercări literare. „Creaţia artistică este o lume fără nici o legătură cu exerciţiile şcolare – spune Henry Perruchot – o lume în care reacţionează nenumăraţi fermenţi şi uneori cei mai surprinzători, mai neaşteptaţi, o lume ţâşnită din întâlnirea a nenumărate elemente disparate, talente şi împrejurări, calităţi şi virtuţi, uneori defecte şi chiar vicii ale căror îmbinări, imprevizibile în sine, realizează opere desăvârşite”.</p>
                  <p rend="justify">Opere desăvârşite s-au realizat puţine. Dar cine nu tinde spre ele, nu-i scriitor. Celebru e cazul lui Flaubert. Dar Creangă? Se spune că a refăcut de zece ori fraza: „Din în şi cânepă se fac cămăşile”. Caragiale căuta chinuit fiecare din replicile care par atât de spontane. Brâncuşi, în atelierul lui, lustruia piatra până ce căpăta strălucirea, căldura soarelui. Iar Georges Simenon, romancierul care a scris un număr impresionant de romane, face această neaşteptată mărturisire: „Mai întâi am învăţat cum se povesteşte o întâmplare. Această ucenicie mi-a cerut zece ani”.</p>
                  <p rend="justify">Erau cei cinci ani în care m-am străduit să ţes Pânza de păianjen, o ucenicie care mi-a folosit pentru acest roman al Mironei? Nu. Am lucrat zece ani la prima ediţie, care a apărut în 1950 cu titlul Cad zidurile. „Un roman al clarificării unor conştiinţe” cum îl numea Petru Comarnescu. (Universul din 26 martie 1950).</p>
                  <p rend="justify">Ca şi nu mi se mai pună la îndoială fantezia, puterea de invenţie – după unii critici, „binevoitori” reuşita primei mele cărţi s-ar fi datorat materialului autobiografic – am răsturnat toate datele din biografia Dianei, şi i-am creat Mironei o familie la antipodul celei din Pânza de păianjen. Dacă acolo sărăcia este agravată de consecinţele refugiului, de personalitatea unui tată cinstit, naiv, violent şi boem, aici Mirona se sufocă într-o familie de oameni bogaţi, hrăpăreţi şi avari. „Mirona creşte într-o familie care trăieşte într-un regim matriarhal (citez din cronica lui Ov. S. Crohmălniceanu, Viaţa Românească, august 1967). Străbunica, bătrâna Caţian, stăpâneşte cu autoritate nediscutată şi sgârcenie, o casă plină de femei acrite.”</p>
                  <p rend="justify">Peisajul e altul. Marea, care ocupă un loc atât de important în viaţa Dianei, e abia întrezărită în romanul Mironei, unde totul e închis şi mocneşte între ziduri, prejudecăţi, promiscuităţi şi mistere. Epoca e alta. Spre deosebire de Diana care vede războiul cu ochi de copil – primul război mondial – Mirona în pragul maturităţii trăieşte din plin al doilea război. „Mirona este prinsă în viitoarea marilor evenimente. Aspiraţia supremă e să scrie o carte a generaţiei ei şi tot ce i se întâmplă e o însumare de întâmplări în vederea acestui scop”. (G. Dimisianu, Gazeta literară, 6 aprilie, 1966) „Ceea ce îi aparţine în exclusivitate e experienţa de scriitor, preluată ca ţel or ca mijloc de detaşare din cotidianul sentimental feminin, colectiv şi uneori chiar politic. Fundalul pe care este proiectată formaţia spirituală a Mironei, anii tulburi ai războiului mondial îi oferă posibilitatea conturării în imagini dramatice”. (Valentin Taşcu, revista Familia, noiembrie, 1972) În acelaşi sens scrie Ov. S. Crohmălniceanu: „Deosebirea de Diana Slavu stă în sentimentul unei vocaţii certe. Mirona are realmente gustul scrisului şi priveşte viaţa din jur ca material virtual al viitoarelor cărţi… Compoziţia e ingenioasă. De fapt Cartea Mironei se încheagă singură, eroina dându-şi seama că această carte pe care voia s-o scrie, devine chiar această experienţă trăită cu toate avatarurile ei”. „În fapt chiar când origina unui roman este un model de viaţă – spune Mihail Sebastian – (Corespondenţa lui Marcel Proust – Izvoare şi chei) lucru care se întâmplă în cele mai multe cazuri, chiar când punctul de plecare este real, desfăşurarea lui ulterioară capătă cu totul altă direcţie. Într-o operă vie personajele se desprind în mod inevitabil de modelul iniţial şi dobândesc o personalitate distinctă, o identitate proprie. Dacă n-ar fi decât dorinţa romancierului de a camufla modelele de care se servise, schimbându-le numele, profesiunea, oarecari trăsături fizice şi încă o copie după natură n-ar fi plauzibil să rămâie exterioară. Ea are inevitabile consecinţe în natura intimă a personajelor. Orice amănunt schimbat antrenează o serie de modificări corespunzătoare şi din aceste schimbări se constituie o fiinţă nouă cu o dorinţă proprie de viaţă mai puternică decât modelele de la care pleacă şi decât planurile romancierului pe care le depăşeşte.”</p>
                  <p rend="justify">E  deci ciudat când se afirmă că „personaje similare şi situaţii uneori identice (celor din Pânza de păianjen) vor fi prezentate în Cad zidurile”. (Marian Popa, Dicţionar de literatură contemporană.) Cu atât mai mult cu cât în continuare se spune „romanul acesta este unul din puţinele exemple de fixare reuşită a mediului cosmopolit în literatura noastră.” Iar Eugenia Tudor Anton (Viaţa Românească, iulie, 1972) citează pasajul intitulat „Ciuperca”: „Pasajul citat, străbătut de fulgurări poetice aminteşte de cartea lui Alain Fournier, Le grand Meaulnes… Dincolo de aceste pasaje, destule, mai întâlnim în carte atmosfera uşor idealizată a anilor tineri la Paris, din preajma izbucnirii celui de-al doilea război, sau atmosfera anilor de prigoană şi de război, cu bombardamente atroce, asupra unui Bucureşti răscolit, cum nu ne amintim să-l mai fi evocat cineva.” „Este de-a dreptul excepţional modul în care Cella Serghi observă acest mediu fără satiră inutilă şi cu o independenţă similară modului de manifestare, remarcă Taşcu Valentin. […] Este o nedreptate că numele Cellei Serghi nu încape în listele preferinţelor criticii actuale. Mă bucură însă faptul că Ion Negoiţescu o socoteşte o mare prozatoare (revista Familia, noiembrie 1972).</p>
                  <p rend="justify">Dacă totuşi se poate recunoaşte în Mirona o soră a Dianei e fiindcă au aceeaşi curajoasă sinceritate, aceeaşi nevoie de comunicare, de descătuşare, de libertate şi adevăr. Aceeaşi nostalgie a unei împliniri. Amândouă îşi construiesc iubirea pe nisipuri mişcătoare; dragostea e pentru ele o evadare din cotidianul cenuşiu, o aspiraţie spre absolut, lin intangibil ideal: „Suntem, e hotărât, mai prejos decât hazardul”, va spune Ştefan… Suntem, e hotărât, mai presus decât hazardul, gândesc eroinele, mele şi refuzând situaţia de victimă. – cu toate că, învinse o clipă. – devin învingătoare.</p>
                  <p rend="justify">„Eroina principală. – scria N. Carandino într-o cronică despre Pânza de păianjen (Ziarul România din 7 iulie 1938) dezvăluie, fără aparente intenţii, de-a lungul unor întâmplări pline de dramatism, un suflet contemporan, plămădit din slăbiciune şi dezaxare, o vibraţie interioară care este a secolului”. Preluând firul întrerupt, Mirona, dezorientată şi ea, ajunge totuşi în cele din urmă să înţeleagă racila societăţii care genera dezaxare, nedreptăţi şi războaie. „Fireşte cartea este cu chee aşa cum au fost toate romanele bune sau rele la vremea lor. Vine un timp când mor modelele când dispar, când dispar autorii, când se spulberă epoca. Vine un timp când se pierd cheile. Atunci supravieţuiesc romanele care au adus în fluviul lumii sensibile vibraţia unei idei sau a unei pasiuni” (N. Carandino – Genţiane, Tribuna, din 17 iunie 1972).</p>
                  <p rend="justify">Într-o emoţionantă, patetică scrisoare către Radu Kirileanu – nepotul vestitului folclorist G. T. Kirileanu – Perpessicius arată cât de mult ar fi dorit să scrie despre Cartea Mironei.</p>
                  <p rend="justify">„Adevărul, scump domnule Kirileanu, este că situaţia ochilor mei este plină de contradicţii, însă numai aparente. Că scriu ca şi în întuneric, în virtutea unor intuiţii grafice durând de atâtea decenii, asta s-ar mai înţelege, când e vorba de corespondenţă. Dar că articolele ce apar ici colo la răstimpuri, dând impresia şi iluzia unei oarecare activităţi, sunt smulse cu forcepsul după lecturi dificile şi cu note după un canon indescriptibil, asta e mai greu de acceptat, câtă vreme insuficienţele şi dificultăţile sunt invizibile şi rămân înlăuntrul pacientului… Sau, pentru a reveni la subiect, am citit Cartea Mironei cu desfătarea şi interesul pe care orice carte de Cella Serghi le comunică, şi mi-ar fi plăcut să pot scrie. Aş fi degajat la capătul acestui roman al unui roman (sau jurnal al unui roman) firul epic solid şi farmecul omogen al unei cărţi de Cella Serghi…” „Mirona este mai mult decât un roman, este un destin tulburător şi captivant, este experienţa unei vieţi din care se naşte actul suprem al creaţiei în care ard cu aceeaşi intensitate ca în retorta unui magician, dragostea dar şi renunţarea, bucuria dar şi dezamăgirea, satisfacţia dar şi nemulţumirea… Mirona este, în pofida densităţii epice, un poem închinat dragostei, aspiraţiei către puritate, adevăr şi frumos, scrie Nicolae Barbu (semnând R. ŞT. M. în Cronica din 1 decembrie 1972) „… la limita dintre poezie şi roman – spune Emil Manu în cronica sa din Gazeta literară, 1 iunie 1965 – Cartea Mironei se referă la aproape un deceniu de viaţă. Pentru acest deceniu de schimbări şi efervescenţe politice mondiale, de la începutul războiului din Spania şi până la reforma agrară din România, ar fi fost nevoie de multe volume. Cella Serghi surprinde întreaga perioadă într-o sinteză aproape simbolică, realizată prin punctaje biografice, care cuprinde un teritoriu egal cu al bătrânului nostru continent”… „Scriitoarea îşi traduce în cărţi sufletul, dar nu-şi copiază existenţa, nu reproduce fapte memorabile, păstrate în depozitele conştiinţei, ci descoperă, prin analogii, existenţe propulsate eruptiv şi simbolic din propriul său trecut”… „Romanele Cellei Serghi sunt jocul unei fantezii, biografică sau autobiografică numai la modul tipologic ca în poezie” (Cella Serghi şi refuzul autobiografiei, Emil Manu, ORIZONT, Nr. 25, 1975).</p>
                  <p rend="justify">S-a stăruit mi se pare prea mult asupra influenţelor care ar fi înlesnit debutul meu literar, când ar fi fost mai firesc şi mai interesant să se constate tocmai lipsa acestor influenţe.</p>
                  <p rend="justify">„Tehnica pe care Cella Serghi a adoptat-o corespundea atât temperamentului ei scriitoricesc cât şi unui climat literar existent. Climatul literar era favorabil adâncirii psihologice nu numai fiindcă Proust făcea prozeliţi şi la noi, ci mai ales fiindcă momentul social istoric cerea o explicaţie, o urmărire mai atentă mai minuţioasă a dramelor omeneşti a acelei conştiinţe umane adânc zguduită de istoria contemporană” (Georgeta Horodincă, Pânza de păianjen, prefaţa ediţiei din 1962). „Cella Serghi este o scriitoare independentă, mai ales că modelele de construcţie nu sunt proprietăţi ale unui singur autor… Dar nu această construcţie interesantă dar nu decisivă conferă valoarea romanului… Mirona este în ultimă instanţă principiul interior de organizare al întregului edificiu. Ea deţine calitatea personajului martor dar nu al celui care urmăreşte „povesteşte” o sumă de evenimente ci al celui care se lasă determinat de ele” (Taşcu Valentin – Familia Noiembrie 1972).</p>
                  <p rend="justify">Scriind într-o epocă în care literatura abundă de frumoase metafore şi strălucite sau excesive comparaţii, în paginile cărţilor mele, ele lipsesc, în aşa măsură, încât E. Lovinescu nedumerit la început de simplitatea mijloacelor folosite, a citit Pânza de păianjen de trei ori, ca să afirme apoi: „stilul e acela din care se clădesc lucrări durabile… sunt pagini de un realism viguros, strâns pe firul de mătase al duioşiei şi omeniei. (Aqua Forte).</p>
                  <p rend="justify">Viaţa n-a intrat liberă, neorganizată în carte aşa cum părea. La acea simplitate am ajuns greu. „În ciuda dezordinei aparente, cartea are o arhitectură bine gândită.” (Ov. S. Crohmălniceanu, Viaţa Românească, 1967) „Se întâlnesc aici fericit un instinct exact al jocului determinărilor şi o putere remarcabilă de obiectivizare artistică.” (Ov. S. Crohmălniceanu, Literatura română dintre cele două războaie mondiale, Ed. Pt. Literatură, 1967).</p>
                  <p rend="justify">Mi-a trebuit într-adevăr multă răbdare, o foarte riguroasă cernere a materialului în slujba a ceea ce era de demonstrat, şi multe nopţi nedormite, pentru a atinge hotarul dintre poezie şi proză, climatul de care avea nevoie Mirona, în condiţiile totuşi realiste şi aspre ale războiului şi ale revoluţiei sociale care începea. Fiecare cuvânt a fost căutat pentru încărcătura lui, pentru muzicalitatea frazei, pentru cadenţa ei. Eram copil când repetam vrăjită: „S-au sfârşit frumoasele zile din Aranjuez…” Iar prima frază din Sixtine, romanul lui Rémy de Gourmont, o repet – în taină – şi-acum: „Sous les sombres sapins sexagenaires, dont les branches s'allourdissaient, vers les pelouses jaunies, côte ŕ côte ils allaient”71.</p>
                  <p rend="justify">Întrebată, deseori, care e cartea mea preferată, de care dintre eroinele mele mă simt mai legată, am răspuns fără ezitare: Mirona. Poate fiindcă mai mult pentru ea am suferit, pentru această carte pe care am scris-o împreună în nopţile în care timpul parcă înceta să mai curgă în clepsidră.</p>
                  <p rend="justify">„Timpul aici nu are nici o măsură, spune Rainer Maria Rilke, într-o scrisoare către un tânăr poet. Un an nu contează. Zece ani nu înseamnă nimic. Să nu socoteşti, ci să creşti ca arborele pe care seva nu-l grăbeşte, care rezistă încrezător marilor vânturi ale primăverii fără să-i fie teamă că vara ar putea să nu vină. Vara vine. Dar nu vine decât pentru cei care ştiu să aştepte tot aşa de liniştiţi şi receptivi, ca şi când ar avea eternitatea în faţa lor. Învăţ asta în fiecare zi, cu preţul suferinţelor pe care le binecuvântez”.</p>
                  <p rend="justify">Cu preţul suferinţelor pe care le binecuvântez s-a născut Mirona. I-am transmis durerea şi bucuriile mele, blestemul şi fericirea de a fi scriitor, curajul de a pierde azi pentru a câştiga mâine. Fiindcă atunci când se termină cartea, fiecare simte că există un mâine, că „azi” e doar o repriză într-un meci care va fi câştigat.</p>
                  <p rend="justify">SFÂRŞIT</p>
                  <p rend="justify">1  E mai curând urâţică, mititica!</p>
                  <p rend="justify">2  Eu sunt omuleţul care vrea să fie bărbat, /Am patru ani şi încă o jumătate în curând.</p>
                  <p rend="justify">3  „Valoarea nu ţine seamă de numărul anilor”, replică din Cidul de Corneille.</p>
                  <p rend="justify">4  „I-am pus o bonetă roşie vechiului dicţionar”.</p>
                  <p rend="justify">5  Jules, pe scurt.</p>
                  <p rend="justify">6  Foarte corectă.</p>
                  <p rend="justify">7  Pe şleau.</p>
                  <p rend="justify">8  Îţi sare în ochi.</p>
                  <p rend="justify">9  Pe legea mea!</p>
                  <p rend="justify">10 La răscruce de vânturi, de Emily Brontë.</p>
                  <p rend="justify">11 Science Politique – Ştiinţe politice, prescurtat.</p>
                  <p rend="justify">12 O supă de ceapă prăjită.</p>
                  <p rend="justify">13 Moartea, pur şi simplu.</p>
                  <p rend="justify">14 Cu pieptul descoperit.</p>
                  <p rend="justify">15 Cine a băut, va mai bea.</p>
                  <p rend="justify">16 La casa turturelelor.</p>
                  <p rend="justify">17 Încaseaz-o!.</p>
                  <p rend="justify">18 Mörder – criminal (lb. germ.).</p>
                  <p rend="justify">19 „Căci, am trăit ca să te aştept şi în inima mea băteau paşii tăi…” vers din Victor Hugo.</p>
                  <p rend="justify">20 În sens figurat – nobilimea.</p>
                  <p rend="justify">21 Imposibil nu-i un cuvânt franţuzesc…</p>
                  <p rend="justify">22 Absenţii sunt întotdeauna vinovaţi!</p>
                  <p rend="justify">23 Ca să-i facă în necaz.</p>
                  <p rend="justify">24 Ne costă atât de puţin, şi lor le face atâta plăcere!</p>
                  <p rend="justify">25 Ziar de dreapta.</p>
                  <p rend="justify">26 Direct.</p>
                  <p rend="justify">27 Burghezi infecţi!</p>
                  <p rend="justify">28 Ei hai, răspunde, puişor. Aceasta este o salcie, o salcie-umbrelă. Atunci, repetă: salcie-umbrelă.</p>
                  <p rend="justify">29 Mi-a fost foarte dor de tine, îmi este încă dor de tine, totdeauna îmi este dor de tine.</p>
                  <p rend="justify">30 Însoţitor, dădacă.</p>
                  <p rend="justify">31 Culcaţi în fân, cu soarele martor…</p>
                  <p rend="justify">32 Noaptea e un sfetnic bun.</p>
                  <p rend="justify">33 Vreau să văd încă o dată ochii tăi de noapte senină.</p>
                  <p rend="justify">34 Lipsa de veşti, înseamnă veşti bune.</p>
                  <p rend="justify">35 Pentru libertatea voastră şi a noastră.</p>
                  <p rend="justify">36 Când îşi pune în gând ceva…</p>
                  <p rend="justify">37 Delectare plină de ruşine, /Deliciul delictului.</p>
                  <p rend="justify">38 Minunat… splendid.</p>
                  <p rend="justify">39 Admirabil, dar dumneavoastră vorbiţi admirabil.</p>
                  <p rend="justify">40 Unde este Pussy?</p>
                  <p rend="justify">41 Dar de ce? De ce, de ce n-am voie?</p>
                  <p rend="justify">42 Mirona, dragule, tata a murit noaptea asta. Cum aş vrea să plâng în braţele tale.</p>
                  <p rend="justify">43 Este un război ciudat.</p>
                  <p rend="justify">44 Luntrea din insule, luntrea îndrăgostiţilor.</p>
                  <p rend="justify">45 Ca să scot oamenii din sărite…</p>
                  <p rend="justify">46 Paradox este cuvântul cu care imbecilii numesc adevărul.</p>
                  <p rend="justify">47 Şi când te gândeşti că trebuie să mori…</p>
                  <p rend="justify">48 Şi atâta tot?</p>
                  <p rend="justify">49 Versuri din Psalm de taină, de Tudor Arghezi.</p>
                  <p rend="justify">50 Versuri din Morgenstimmung, de acelaşi autor.</p>
                  <p rend="justify">51 „Tu dispărută, /Soare a zilelor fericite ce trec, /Singurătatea a coborât în mine ca o iarnă.”</p>
                  <p rend="justify">52 O singurătate într-adevăr monstruoasă.</p>
                  <p rend="justify">53 Un soldat francez, un erou francez.</p>
                  <p rend="justify">54 Versuri din Lucian Blaga.</p>
                  <p rend="justify">55 Pierdut pe mare, în împrejurimile Nordenfyord-ului.</p>
                  <p rend="justify">56 Fulgere şi trăsnete!</p>
                  <p rend="justify">57 Cuvântu-i cuvânt!</p>
                  <p rend="justify">58 Ducele – Mussolini.</p>
                  <p rend="justify">59 Culcaţi în fân cu soarele martor.</p>
                  <p rend="justify">60 Vers din Saint Amant – „Pârâiaş ce alergi căutându-te pe tine”.</p>
                  <p rend="justify">61 Memorii dintr-o altă viaţă.</p>
                  <p rend="justify">62 Lis este o stea căzătoare.</p>
                  <p rend="justify">63 Nu vor trece, nu vor trece! Fasciştii nu vor trece…</p>
                  <p rend="justify">64 Stânga!</p>
                  <p rend="justify">65 Dreapta!</p>
                  <p rend="justify">66 Munca eliberează.</p>
                  <p rend="justify">67 Acest ciudat război.</p>
                  <p rend="justify">68 Cu încetinitorul…</p>
                  <p rend="justify">69 Forţele Franceze din Interior ne-au forţat mâna.</p>
                  <p rend="justify">70 Versuri de Maiakovski.</p>
                  <p rend="justify">71 „Sub sumbrii brazi sexagenari a căror ramuri se îngreuiau către galbene peluze, unul lângă altul mergeau.”</p>
               </div>
            </div>
         </div>
      </body>
   </text>
</TEI>
