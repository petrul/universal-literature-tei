<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Grigore Bajenaru</title>
            <author>Grigore Băjenaru</author>
         </titleStmt>
         <editionStmt>
            <edition>
               <date>2013-08-26T10:50:00</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
      </profileDesc>
      <revisionDesc>
         <listChange>
            <change>
               <name/>
               <date>2022-12-14T15:02:38.903605958</date>
            </change>
         </listChange>
      </revisionDesc>
   </teiHeader>
   <text>                        
      <body>
         <author>Grigore Băjenaru</author>
         <div type="div1">
            <head>Inelul lui Dragoș-Vodă</head>
            <div type="div2" rend="P4">
               <head>CUPRINS:/x/</head>
               <p rend="justify">CAPITOLUL I 3</p>
               <p rend="justify">În care aflăm de unde are voievodul Dragoş din Maramureş un prea frumos inel de aur cu piatră de smaragd, ce oglindeşte parcă tot verdele pădurilor, şi mai cunoaştem şi o mică taină de dragoste 3</p>
               <p rend="justify">CAPITOLUL II 7</p>
               <p rend="justify">Se povesteşte despre două mari vânători ale lui Dragoş-Vodă şi-ale însoţitorilor săi 7</p>
               <p rend="justify">CAPITOLUL III 21</p>
               <p rend="justify">Spre zări de ţară nouă 21</p>
               <p rend="justify">CAPITOLUL IV 27</p>
               <p rend="justify">Primăvară nouă între două suflete 27</p>
               <p rend="justify">CAPITOLUL V 35</p>
               <p rend="justify">Fuga 35</p>
               <p rend="justify">CAPITOLUL VI 50</p>
               <p rend="justify">Viaţa lui Dragoş-Vodă în grea cumpănă 50</p>
            </div>
            <div type="div2" rend="P4">
               <head>Capitolul I.</head>
               <subtitle>În care aflăm de unde are voievodul Dragoş din Maramureş un prea frumos inel de aur cu piatră de smaragd, ce oglindeşte parcă tot verdele pădurilor, şi mai cunoaştem şi o mică taină de dragoste.</subtitle>
               <epigraph>Motto: „Dragoş, mândru ca un soare, A plecat la vânătoare! Ghioaga şi săgeata lui Fac pustiul codrului!”<lb/>(Cântec popular)</epigraph>
               <p rend="justify">Ospăţul era în toi. Mesenii se aflau după sorbirea multor cupe de vin chihlimbarul, când limba se dezleagă, firea se înveseleşte şi voia bună pune stăpânire pretutindenea.</p>
               <p rend="justify">Măcar că vremea era către sfârşitul primăverii, nopţile maramureşene se lăsau cu răcoare, şi boierul Laţcu ţinuse să-şi sărbătorească a cincizecea zi de naştere în sala cea mare de stejar a uriaşei sale case, ce putea cuprinde peste o sută de oameni.</p>
               <p rend="justify">Bucuria boierului era că de astă dată masa lui fusese cinstită de către voievodul Dragoş al Maramureşului, care venise să ia parte la petrecere cu toată curtea lui de la Cuha.</p>
               <p rend="justify">Aci, la mare preţ, se afla carnea de căpriori, mistreţi, iepuri şi fazani.</p>
               <p rend="justify">Sala avea o intrare largă, cu uşi de tisă, înnegrite cu fum şi bătute în fier, şi două ieşiri în părţi. În fund, peretele era întreg. Acolo, boierul Laţcu îl poftise pe voievodul Dragoş să se aşeze, iar el pornise către celălalt capăt. Dar Dragoş îl chemase înapoi şi-i spusese, zâmbind, cu prietenie:</p>
               <p rend="justify">— Locul de cinste nu poate fi decât la unul din capetele mesei. Se cuvine, dar, a-l împărţi împreună! Rogu-te, deci, a sta în dreapta mea… Şi dă poruncă să se înceapă ospăţul!</p>
               <p rend="justify">Laţcu îşi plecă fruntea în semn de încuviinţare. Dragoş ridică de pe masă cupa ce-i fusese umplută cu vin şi grăi:</p>
               <p rend="justify">— Doresc să închin această cea dintâi cupă în sănătatea domniei tale, boier Laţcule, preaiubitul meu prieten şi drag mie ca un frate bun şi credincios. Să trăieşti sănătos încă pe atât… şi să te sărbătorim toţi cei de la această cinstită masă, când vei împlini veacul. De asemenea, îi urez multă sănătate şi ales noroc preafrumoasei domniei tale fiice Dana, precum şi un soţ vrednic de ea, şi îmi arăt aci dorinţa de a-mi fi cât mai curând cinstită fină de cununie!</p>
               <p rend="justify">Urale puternice se ridicară îa aer şi toţi mesenii îşi ciocniră cupele cu bucurie.</p>
               <p rend="justify">Dana, fiica boierului Laţcu, era vestită pentru frumuseţea, bunătatea şi hărnicia ei nu numai în ţinutul Maramureşului, ci în tot Ardealul şi în Ţara Ungurească.</p>
               <p rend="justify">Răspunse Laţcu, îmbujorat de plăcere:</p>
               <p rend="justify">— Am să-i spun, măria ta, şi are să fie aceasta cea mai mare bucurie a ei. Şi eu îţi aduc marea mea mulţămită pentru aleasa cinste ce o arăţi casei mele. Bine ştii atât măria ta, cât şi prietenii şi oaspeţii noştri, că alt bun pe lume eu nu am decât pe această copilă, care n-a avut parte de mamă, din clipa în care s-a născut chiar. Să-i dea Dumnezeu norocul ce i-l dorim cu toţi.</p>
               <p rend="justify">La aceste vorbe, unul dintre oaspeţii ce se afla la marginea mesei dinspre intrare tresări dureros şi dădu repede peste cap cupa ce abia îi fusese umplută, de parcă ar fi vroit să se ameţească mai repede, ca să-şi uite gândurile ce-l frământau. Era un bărbat tânăr, subţire, dar bine făcut la trup, cu părul castaniu şi ochii căprui. Purta straie verzi de vânător, încinse cu un cordon lat de piele neagră, bătut în nasturi de argint; şi avea în stânga un junghi cu mâner de corn de cerb şi teacă de piele scorţoasă.</p>
               <p rend="justify">— Ce e, Radule, cu tine, ce te-a neliniştit? îl auzi acesta pe tovarăşul său de masă din stânga.</p>
               <p rend="justify">Tânărul vânător se uită la el, zâmbi îndurerat şi nu-i răspunse. Apoi îşi îndreptă privirea spre capul mesei, unde voievodul Dragoş vorbea cu boierul Laţcu.</p>
               <p rend="justify">Semănau într-atât aceşti doi bărbaţi, de ai fi spus că sunt fraţi gemeni. Aceeaşi statură înaltă, aceeaşi privire semeaţă, plină de îndrăzneală, acelaşi păr negru, desfăcut în cărare la mijloc şi revărsat în plete pe umerii lor laţi.</p>
               <p rend="justify">O  singură deosebire, la înfăţişare: Dragoş îşi rădea barba şi purta mustăţi lungi şi întoarse în sus, iar boierul Laţcu purta barbă mare, bogată. Şi o singură deosebire la firea acestor doi bărbaţi: Dragoş era de o mare bunătate, pe când boierul Laţcu era aspru, neîndurat.</p>
               <p rend="justify">Şi Radu Bradu îi iubea pe amândoi deopotrivă, cu toate că Laţcu, căpetenia sa de oaste, îl înfruntase cu răutate în multe împrejurări şi se purta cu el după cum îi veneau toanele.</p>
               <p rend="justify">— Pe Dragoş-Vodă – oftă Radu – îl iubesc din suflet ca pe domnul meu… pentru neasemuita lui vitejie şi bunătate; iar pe boierul Laţcu îl iubesc fără de voia mea… numai pentru că e tatăl Danei.</p>
               <p rend="justify">Boierul Laţcu se înveselise la această îmbelşugată masă, cum de mult nu mai fusese. Şi privind la mâna stângă a lui Dragoş-Vodă nu se mai sătura uitându-se la inelul ce-l purta acesta pe degetul mijlociu: un inel lat de aur, cu o gheară, în care era prins un smaragd mare cât un ou de vrabie.</p>
               <p rend="justify">Dragoş-Vodă îi prinse privirea şi îi făcu întrebare cu ochii, la care Laţcu îndrăzni a spune:</p>
               <p rend="justify">— Slăvite doamne, de când te cunosc, te ştiu cu acest frumos şi nepreţuit inel pe deget. De multe ori m-am gândit, dar n-am cutezat a te întreba care-i povestea lui, că astfel de lucruri la oamenii noştri n-am văzut şi nici chiar maiestatea sa Ludovic al Ungariei nu are asemenea sculă de preţ. S-ar părea că tot verdele codrilor noştri se oglindeşte-n această minunată piatră!</p>
               <p rend="justify">— O, prietene Laţcule, nici nu poate avea nimeni – răspunse Dragoş, întrucât acest odor de pe degetul meu a fost al unui mare împărat şi e vechi de peste un veac şi jumătate.</p>
               <p rend="justify">La auzul unor asemenea vorbe, o tăcere adâncă se aşternu în încăpere. Dragoş continuă:</p>
               <p rend="justify">— El a fost al lui Ioniţă Assan, ţarul românilor şi al bulgarilor, şi i-a fost dăruit de Papa Inochentie al treilea, împreună cu schiptrul şi coroana de împărat. Şi după împăratul Ioniţă l-au purtat toţi urmaşii săi, până a ajuns la bunica mea, fiica lui Căliman al doilea, cel din urmă împărat din neamul Asăneştilor.</p>
               <p rend="justify">Bunica i-a dăruit inelul singurului ei vlăstar, Bogdan, tatăl meu, care, la rândul său, mi l-a lăsat mie când am împlinit douăzeci şi unu de ani!</p>
               <p rend="justify">— Întru mulţi şi mulţi ani să trăieşti şi să-l porţi, măria ta! izbucniră mesenii, ridicându-se în picioare şi ciocnindu-şi cupele cu veselie.</p>
               <p rend="justify">Petrecerea se spărsese despre ziuă şi oaspeţii porniseră către casele lor veseli, zgomotoşi şi cam pe două cărări.</p>
               <p rend="justify">La casa boierului Laţcu rămăseseră numai oamenii săi de curte şi slujitorii. Cocoşii cântau pe întrecute, vestind revărsatul zorilor, şi o geană de lumină se arătă subţire, strecurându-se printre brazii înalţi şi negri-verzui ce străjuiau curtea. În pridvorul casei mai stăruiau încă două umbre, care parcă nu avuseseră vreme să isprăvească o vorbă începută.</p>
               <p rend="justify">— Niciodată nu l-am văzut pe boierul Laţcu atât de vesel ca în noaptea asta! spuse Costea lui Radu.</p>
               <p rend="justify">Tânărul vânător răspunse oftând din adânc:</p>
               <p rend="justify">— Am băgat şi eu de seamă! Să fie oare că voievodul Dragoş a luat parte la petrecerea lui?</p>
               <p rend="justify">— Şi asta, dar bănuiesc că bucuria cea mai mare a lui Laţcu e făgăduiala lui Dragoş că-i va cununa fata.</p>
               <p rend="justify">La auzul acestor vorbe, Radu tresări dureros şi tremur de nelinişte îl cuprinse.</p>
               <p rend="justify">— Dar ce-i cu tine? se mira Costea. Tremuri?</p>
               <p rend="justify">— Mă cam luă cu frig. Aşa-s dimineţile de mai, răcoroase!</p>
            </div>
            <div type="div2" rend="P4">
               <head>Capitolul II.</head>
               <subtitle>Se povesteşte despre două mari vânători ale lui Dragoş-Vodă şi-ale însoţitorilor săi.</subtitle>
               <p rend="justify">Vara trecuse în linişte, ca niciodată de mulţi şi mulţi ani, iar toamna acestui din urmă an, 1359, se vedea bogată în roade şi blândă. Salcâmii şi castanii înfloriseră a doua oară, semn – spuneau bătrânii – că va fi toamnă lungă şi dulce.</p>
               <p rend="justify">Voievodul Dragoş hotărâse în această zi de joi vânătoare în părţile de miazăzi ale Maramureşului. Sălbăticiunile pădurilor se înmulţiseră din cale-afară, şi oamenii nu mai aveau linişte din pricina lor. Mistreţii dădeau buzna prin sate, urşii se îndulciseră la stupi şi chiar la mioare; până şi iepurii prinseseră inimă vitează şi făceau prăpăd în grădinile cu varză.</p>
               <p rend="justify">Oamenii boierului Laţcu se pregăteau zoriţi de trei zile, şi acum erau gata de plecare către curtea de la Cuha a lui Dragoş-Vodă, unde era poruncită adunarea tuturor vânătorilor maramureşeni.</p>
               <p rend="justify">Caii zvâcneau scurt sub şeile bine strânse şi bocăneau cu copitele în pietrele ogrăzii, de săreau scântei. Nici şoimii nu mai aveau astâmpăr. Măcar că vânătoaroa se hotărâse pentru vietăţi mari cu blană, boierul Laţcu socotise că nu strică să fie oamenii pregătiţi şi pentru cele cu pene, mai cu seamă că la iepuri, la iezi şi chiar la vulpi şi la lupi, şoimii se dovediseră la fel de dibaci vânători.</p>
               <p rend="justify">Aşa că-i spusese din timp lui Radu să se îngrijească de şoimii lui:</p>
               <p rend="justify">— Baga de seamă, flăcăule, că, până astăzi, măria sa Dragoş nu ţi-a văzut îndemânarea la vânătoarea cu şoimi. Ştie de la mine că ai fi cel mai priceput vânător şi şoimar… Şi că păsări vânătoare cum sunt cele învăţate de tine nu se află în tot ţinutul Maramureşului, dar ce zic eu? În tot Ardealul! Cată a nu mă da de ruşine!</p>
               <p rend="justify">Radu zâmbi cu plăcere, dădu uşor din cap şi răspunse:</p>
               <p rend="justify">— Mărite stăpâne, din partea aceasta nici o grijă. Şoimii noştri sunt aprigi şi abia aşteaptă să-i pornesc. Măria sa Dragoş va fi mulţămit şi cred că va dori să aibă unul din aceşti şoimi… Bănuiesc că pe Porumbacu chiar!</p>
               <p rend="justify">— De-l va pohti, îl va avea! hotărî Laţcu. Vei griji tu de altul, la fel de bun, în locu-i!</p>
               <p rend="justify">Vorbirea aceasta între cei doi vânători o auzise fără să vrea Dana, fiica boierului Laţcu. Larma făcută de pregătirile plecării n-o mai lăsase să doarmă de la miezul nopţii. Deschisese larg fereastra şi acum sorbea cu nesaţ miresmele venite din depărtare ale florilor de salcâm şi castan. Cuvintele de laudă rostite de către tată-său lui Radu îi îmbujoraseră obrajii de plăcere şi un surâs de o clipă flutură pe buzele ei roşii ca de cireşe.</p>
               <p rend="justify">Simţind că sunt priviţi, Laţcu şi Radu ridicară amândoi deodată capetele spre fereastra de sus.</p>
               <p rend="justify">Faţa boierului se înseninase ca de o mare bucurie; întotdeauna când îşi privea fata părea alt om, era preschimbat cu desăvârşire.</p>
               <p rend="justify">— Bună dimineaţa, fata tatii! Cum ai dormit?</p>
               <p rend="justify">— Sărut mâna, tăicuţă! Aproape bine! Nu m-au prea lăsat vânătorii domniei tale!</p>
               <p rend="justify">Radu se înclină şi rămase cu capul plecat câteva clipe. Laţcu îşi urmă vorba:</p>
               <p rend="justify">— Dar peste câteva zile, când vei avea de gătit fripturi de vânat ales, căpriori, mistreţi, sau iepuri, ai să te bucuri, nu?</p>
               <p rend="justify">— Mai bucuroasă aş fi, taică, să nu te ştiu în primejdiile ascunse ale vânătoarei. De câte ori aţi plecat la asemenea trebi, v-aţi întors mai puţini cu unul sau doi oameni. Şi chiar dacă v-aţi întors vreodată toţi, unul-doi tot erau vătămaţi pentru toată viaţa lor!</p>
               <p rend="justify">— Nu te teme, că nu mă mai avânt eu ca acum douăzeci de ani. Şi-apoi… la primejdie îl am pe Radu lângă mine!</p>
               <p rend="justify">— Luaţi şi şoimii?</p>
               <p rend="justify">— Îi luăm pentru orice nevoie!</p>
               <p rend="justify">— Şi-ntr-devăr face şoimul tot ce i se porunceşte?</p>
               <p rend="justify">— Precum ai grăit, fata tatii!</p>
               <p rend="justify">— Aşa… l-aţi putea trimite la mine pe acela de pe mâna jupânului Radu?</p>
               <p rend="justify">Boierul Laţcu râse înveselit şi-i grăi, cu mândrie nestăpânită, tânărului vânător, care încremenise, neştiind ce să facă:</p>
               <p rend="justify">— Radule, arată-i jupâniţei Dana de ce sunt în stare şoimii noştri! Radu se înclină cu adânc respect şi, înainte de a-i vorbi şoimului, privi în jurui, ochi o tufănică într-un strat de flori de lângă el, o rupse grăbit şi-i grăi prietenului său înaripat, mângâindu-l pe cap:</p>
               <p rend="justify">— Porumbacule, puiul meu, ia tufănica… şi du-o domniţei Dana!</p>
               <p rend="justify">Pasărea, când văzu floarea, înţelese, o prinse în cioc şi aşteptă cuminte: Radu îi desfăcu lănţugul, întinse mâna către fereastră şi strigă:</p>
               <p rend="justify">— Acolo!</p>
               <p rend="justify">Şi lăsând şoimul în voia lui, urmărit cu nesaţ de către boierul Laţcu, tânărul îşi pironi privirile asupra fetei care-şi ridicase capul în aşteptare. O sorbea din ochi pe această făptură de o rară gingăşie şi frumuseţe. Părul ei negru, cu cărare la mijloc, era împletit în două cozi groase, ce le purta pe spate. Ochii-i umezi, ca de căprioară tânără, străluceau întocmai unor cărbuni abia aprinşi; obrajii erau crini şi răsură laolaltă. Subţire, dar bine împlinită, i se părea tânărului, cuprins de friguri, o zână desprinsa din poveştile bătrâne.</p>
               <p rend="justify">Din visarea de o clipă îl trezi şoimul care se ridicase uşor, se roti acum de două ori şi porni săgeată către fereastră, aşezându-se întâi pe pervaz, apoi mai îndrăzneţ chiar pe mâna fetei, înlemnită de uimire.</p>
               <p rend="justify">Fata îi luă floarea cu stânga, cu dreapta îl mângâie pe şoim de câteva ori, spunându-i apoi, cu gingăşie, în şoaptă:</p>
               <p rend="justify">— Acum întoarce-te la… Radu!</p>
               <p rend="justify">Şoimul zbură lin înapoi şi se aşeză cuminte pe braţul stăpânului său. Acesta îl mângâie de asemenea şi-l sărută lung, drept mulţămită pentru isprava făcută; asta de ochii boierului Laţcu, căci sărutul lui era cu gândul la mâna subţire şi albă care se plimbase asupra isteţei păsări.</p>
               <p rend="justify">Tot timpul cât dură această scurtă şi neaşteptată întâmplare, inima lui Radu bătu mai puternic ca niciodată de când se ştia pe lume. Nici în cele mai aprige lupte n-o simţise zvâcnindu-i astfel. Numai cei doi tineri pricepuseră că, în aceste două zboruri ale şoimului, se mai petrecuse şi altceva; boierul Laţcu, însă, era atât de bucuros că-şi uimise fata. încât nu băgase de seamă nimic.</p>
               <p rend="justify">— Ha, ha! râse el înveselit, ai văzut, fata tatii? Ei, cam tot aşa se petrece şi la vânătoare, numai că acolo şoimii noştri prind păsări, nu flori. Aşa! Şi acum, Radule, scoate cornul şi cheamă-i pe toţi, ca să pornim spre curtea măriei sale Dragoş-Vodă. Aş voi ca eu să ajung cel dintâi, ca-ntotdeauna.</p>
               <p rend="justify">Când vânătorii se adunară gata de plecare, Dana pieri din cadrul ferestrei. Un răpăit mărunt de picioruşe repezi se auzi pe scările de lemn ce duceau de la cat înspre încăperile de jos; fata se ivi în cerdac, de unde coborî grabnic în curte şi alergă spre tatăl său, cuibărindu-i-se la piept.</p>
               <p rend="justify">Bătrânul o strânse cu dragoste, o sărută pe frunte şi o mângâie pe păr. Apoi, punând mâna stângă pe şa şi piciorul în scară, se aburcă pe spatele calului, care şi porni de îndată.</p>
               <p rend="justify">— Să ne vedem sănătoşi, fata tatei!</p>
               <p rend="justify">— Sărutăm dreapta, tăicuţă! Să veniţi sănătoşi… cu toţii!</p>
               <p rend="justify">Ceata vânătorilor porni, avându-l în cap pe boierul Laţcu, care-şi înfipsese pintenii în burta calului, grăbindu-l şi mai tare. În coada convoiului rămăsese Radu, căruia i se păruse că şaua e prea largă şi întârziase câteva clipe, s-o mai strângă puţin în chingi.</p>
               <p rend="justify">Apoi, fără să se ajute de mâini, sări şi el în şa şi, pornind, se răsuci cu totul către cerdac, ridicând dreapta, spre a-i răspunde domniţei Dana, care-şi flutura, în semn de bun rămas, mânuţa-i albă, ce părea o porumbiţă cuprinsă de nelinişte.</p>
               <p rend="justify">Dar nici n-apucase Dragoş-Vodă să iasă bine în pridvorul măreţului său palat de la Cuha, spre a-l primi pe boierul Laţcu, că liniştea ce stăpânea văzduhul în acel ceas al dimineţii de toamnă fu turburată din depărtare de nişte strigăte pline de groază, ce se apropiau din ce în ce:</p>
               <p rend="justify">— Tătarii!… Vin tătarii!</p>
               <p rend="justify">Şi, până să se dumerească cei de faţă ce se întâmplase, trei români maramureşeni, cu straiele rupte şi afumate şi cu pletele în vânt, se năpustiră pe poarta larg deschisă.</p>
               <p rend="justify">— Dar ce-i, oameni buni? îi întrebă Dragoş-Vodă, liniştiţi-vă şi grăiţi!</p>
               <p rend="justify">— Măria ta, despre Siret au dat navală asupra noastră hoardele duşmane, ne-au spart casele, ne-au răsipit avutul,…ne-au dat foc şi ne-au răpit femeile şi copiii. E prăpăd, măria ta, şi te rugăm de ajutorare, că noi singuri nu putem face faţă urgiei.</p>
               <p rend="justify">Voievodul coborî grăbit în mijlocul vânătorilor, care, îndârjâţi, îi aşteptau cuvântul.</p>
               <p rend="justify">— Ziceţi că despre Siret au năvălit? Nu este pentru întâia oară când fac ei asemenea jafuri! Dar cată să fie aci, la noi, pentru cea din urmă oară. Maiestatea sa Ludovic Angevinul al Ungariei şi măria sa Nicolae-Alexandru-Vodă Basarab de la Ţara Românească au avut mult de furcă cu ei, până să-i pună cu botul pe labe. Să pornim dară… să-i aflăm, să-i spargem şi să-i împrăştiem precum vântul pulberea; şi să-i facem să nu mai calce ţinuturile noastre în vecii vecilor. Iată, oameni buni, precum vedeţi, noi ne pregătiserăm de vânătoare! Vom lăsa, însă, fiarele pădurii în linişte şi ne vom îndrepta vânătoarea către fiarele cele cu două picioare care nu vădesc pic de omenie. Şi fi-va aceasta o vânătoare mai mare, mai grozavă şi cu mult mai de folos decât cea plănuită dintru început. Să se dea cai şi arme acestor oameni! Purcedeţi înapoi de unde aţi venit, ridicaţi-i pe toţi cei ce se pot bate şi aşteptaţi-ne… că va să mai strângem şi noi oaste… să-i răzbim şi să-i alungăm pe vrăjmaşi pentru totdeauna.</p>
               <p rend="justify">Dar goana după duşmani ţinu mai mult decât se aşteptaseră oştenii maramureşeni. Căci ţipenie de cotropitor nu se ivise în calea lor. Urme de-ale jefuitorilor da, din belşug: case arse, gospodării risipite, foc şi pradă pretutindeni. Altminteri, se aflau numai oamenii locurilor, jeluindu-se şi arătându-le cu mâinile înnegrite de funinginea pârjolului încotro fugiseră prădătorii.</p>
               <p rend="justify">Oastea lui Dragoş străbătuse pasul de hotar al Maramureşului şi, trecând prin vad Bistriţa, aproape de izvoare, pătrunsese în ţara vecină şi ea călcată de aceiaşi vrăjmaşi.</p>
               <p rend="justify">Din goana mare, în care venise până aci, Dragoş îşi struni calul şi începu să-l poarte la pas. Vederea acestor locuri noi îl fermecase cu totul. Privea plin de încântare în faţă şi în juru-i şi nu se mai sătura. Munţii se înălţau semeţi; pe crestele lor, brazii falnici atingeau cu vârful tremurător norii alburii ce pluteau pe cerul albastru aidoma unor trâmbe uşoare de fum pe întinsul unei ape. La stânga, se auzea clipocind un izvor limpede, ce parcă te îmbia să descaleci şi să-ţi astâmperi setea în unda lui cum e cleştarul. Printre copacii pădurii erau risipiţi mesteceni, care spărgeau întunericul cu argintul coajei lor binecuvântate, asemeni unor uriaşe lumânări de ceară albă. Iar păsările se aşezau pe câte o ramură, se legănau de câteva ori, şi apoi începeau să-şi reverse în cântece tremurate focul bucuriei lor de viaţă.</p>
               <p rend="justify">— Minunate locuri, spuse Dragoş cu încântare în glas. Păcat că n-avem răgaz să ne oprim aci mai mult şi să ne îndestulăm de vederea lor. Dar la întoarcere…</p>
               <p rend="justify">— Parcă soarele arde mai puternic şi aerul e ceva mai dulce ca pe la noi prin Maramureş! adause boierul Laţcu.</p>
               <p rend="justify">— Toate-ţi desfată ochiul şi te simţi mai bine… îţi dă voioşie şi putere! grăi şi Sas, fiul voievodului.</p>
               <p rend="justify">— Îmi făgăduiesc să mai trec pe aici! hotărî Dragoş. Sunt încredinţat că le voi duce dorul! Şi apoi, în aceste locuri de basm, nu se poate să nu mişune şi vânat din belşug.</p>
               <p rend="justify">Şi cum localnicii abia puteau să le încropească o biată mămăligă de mei, maramureşenii, până să-şi arunce ghioagele şi să-şi destindă arcurile asupra vrăjmaşilor, fuseră nevoiţi să ţintească în vieţuitoarele pădurilor din Carpaţi, ca să-şi potolească foamea ce începuse a le da ghes.</p>
               <p rend="justify">Era a treia zi de când rătăceau pe urmele duşmanilor, fără să dea ochii decât cu oamenii locurilor.</p>
               <p rend="justify">În inima codrului, pe malurile Bistriţei, făcură nou popas. Crengile mai subţiri de la poalele unor paltini falnici se prefăcură îndată în jeratic; iar suliţele, în frigărui pentru căpriori, mistreţi şi cocoşi de munte.</p>
               <p rend="justify">Foamea se îmbină cu voia bună şi fu repede potolită.</p>
               <p rend="justify">Aşteptară numai să treacă soarele de nămiezi şi porniră din nou. Dinaintea lor se întindea un podiş verde şi neted ca-n palmă, la a cărui margine se vedeau copacii altei păduri, ridicaţi de un stat de om. Caii, care până acum merseseră liniştiţi, începură deodată să sforăie cu teamă şi să bată copita pe loc, parcă nemaivoind să înainteze.</p>
               <p rend="justify">Dragoş-Vodă porunci oprire şi le grăi fiului său Sas, boierului Laţcu şi lui Radu, care-i erau în preajmă:</p>
               <p rend="justify">— Semne bune, prieteni, caii au simţit ceva!</p>
               <p rend="justify">Boierul Laţcu răspunse:</p>
               <p rend="justify">— Or fi simţit cumva lupul?</p>
               <p rend="justify">— Hm! zâmbi Dragoş. Mi-i că-s lupi din cei îmbrăcaţi în cojoace de oaie şi fug numai în două picioare… sau în şase!</p>
               <p rend="justify">— Călări, adică? voi să arate că a înţeles Laţcu.</p>
               <p rend="justify">— Mai aşa! grăi Dragoş. Apoi strigă: Radule!</p>
               <p rend="justify">— Poruncă, măria ta! dădu răspuns Radu, venind degrabă lângă voievod. Acesta zâmbi şi zise:</p>
               <p rend="justify">— Boierul Laţcu dorise să-ţi arăţi iscusinţa la vânătoarea cu şoimi, dar aceasta nu s-a putut. Rămâne cu alt prilej. Dar domnia sa mi te-a mai lăudat că ştii a te bate cu două pale deodată.</p>
               <p rend="justify">— A spus adevărul, mărite doamne!</p>
               <p rend="justify">— De-i aşa, unde-ţi e a doua pală?</p>
               <p rend="justify">— La şoldul din dreapta, măria ta. Le trag cruciş pe amândouă odată: pala dreaptă, cu stânga şi pe cea stângă, cu dreapta!</p>
               <p rend="justify">— Aha! prinse a surâde Dragoş. Cred că a sosit vremea să ne arăţi şi nouă acest minunat şi nepreţuit meşteşug al tău!</p>
               <p rend="justify">— Sunt gata, măria ta! Acest lucru de iscusinţă l-am deprins din fragedă tinereţe de la un viteaz oştean din Ţara Românească, ce m-a învăţat a mânui spada. Că de ni se întâmplă cumva să pierdem în luptă un braţ, să ne putem bate la fel de bine cu celălalt.</p>
               <p rend="justify">— Bună treabă! râse de astă dată Dragoş din plin. Şi acum, că s-au potolit şi caii, iată ce avem de făcut! Se vede bine că în faţa copacilor ce ni se arată în zare e forfotă de oaste. Fără îndoială că aceia sunt vrăjmaşii cotropitori care aşteaptă să ne prindă la strâmtoare şi să ne căsăpească. Nu ştiu câţi sunt, dar prea mulţi nu pot fi, cunosc aceasta din alte ciocniri cu ei! Ştiu de ce sunteţi în stare. Dinspre partea vitejiei voastre n-am nici o grijă. dar, ca izbânda să fie şi mai repede de partea noastră, aş vrea să vă dau un sfat!</p>
               <p rend="justify">Şi voievodul le spuse celor din jurul său ce avea de spus, cerându-le acestora ca, la rândul lor, să le aducă la cunoştinţă şi celorlalţi oşteni.</p>
               <p rend="justify">Apoi Dragoş ridică dreapta şi strigă cu-mbărbătare:</p>
               <p rend="justify">— După mine şi nu vă lăsaţi!</p>
               <p rend="justify">Călăreţii strânseră caii în pinteni şi porniră în galop spre pădurea ce se vedea la capătul câmpiei. Covorul de iarbă verde scădea văzând cu ochii. Oamenii puteau zări acum limpede stejarii falnici şi chiar frunzele răsucite de toamnă, cu ghindele uscate sau dezghiocate.</p>
               <p rend="justify">Dar când se aflară numai la câteva prăjini de pădure, ca la un semn tainic, ca şi cum s-ar fi înspăimântat brusc de acei care-i aşteptau în faţa copacilor sau ascunşi printre ei, călăraşii români strânseră amarnic frâiele, smucind zăbalele şi deodată făcură calea-ntoarsă.</p>
               <p rend="justify">Şi îndată auziră în spatele lor o poruncă în grai străin, strigată cu mare străşnicie:</p>
               <p rend="justify">— După ei, după ei, şi unul să nu scape!</p>
               <p rend="justify">Îndată pământul începu să duduie sub copitele vrăjmaşe. Goana începu cu o furie nemaipomenită. Oştenii lui Dragoş fugeau de mama focului, iar duşmanii după ei, gata-gata să-i ajungă. Dar iată că – la jumătatea câmpiei dintre păduri – călăraşii fugari se rupseră în două cete: cea dintâi cu Dragoş şi fiul său Sas, iar cealaltă avându-i în frunte pe boierul Laţcu şi Radu.</p>
               <p rend="justify">Călăreţii se depărtau iute unii de alţii, însă toţi cu ochii ţintă înapoi. Duşmanii, în goana lor nebună, cu gândul să-i lovească din plin, înaintară ca din praştie în gol; abia putură să oprească, neştiind încotro s-o apuce; dar, până să se dumerească ce s-a petrecut, se văzură cu groază înconjuraţi de cele două cete, care se năpustiră asupra lor cu spadele scoase.</p>
               <p rend="justify">Bătălia fu groaznică. Ridicându-şi calul în două picioare, Dragoş fulgera în dreapta şi-n stânga, făcând prăpăd, şi nici o lovitură nu-şi greşea ţinta.</p>
               <p rend="justify">Voievodul Sas şi boierul Laţcu de asemenea îşi făceau cărări printre vrăjmaşi, secerându-i cu sete.</p>
               <p rend="justify">Când, deodată, Dragoş rămase cu spada ridicată, încetând să mai lovească, pentru o clipă numai; şi izbucni într-un hohot de râs, care răsună ca un clopot în aerul limpede al zilei de toamnă.</p>
               <p rend="justify">Îl văzuse pe Radu la lucru şi nu se mai putuse stăpâni. Într-adevăr, că şi aveai de ce râde; boierul Laţcu nu-l lăudase pe Radu degeaba. Era ceva de-a dreptul uimitor să-l vezi pe tânărul oştean ţinându-şi calul strâns între genunchi şi ridicând şi lăsând cu o iuţeală de fulger amândouă spadele deodată pe grumajii acelora ce i se iveau în cale şi care nu se mai ridicau de jos în vecii vecilor.</p>
               <p rend="justify">Dar iată că un tânăr tătar, ce părea a fi o căpetenie, se năpusti cu o furie nemaipomenită asupra boierului Laţcu, Acesta, voind să se ferească, se răsuci atât de tare în şa, încât veni peste cap.</p>
               <p rend="justify">Atunci, armăsarul său Trăsnet, vestit pentru fumuseţea şi puterea lui, se ridică în două picioare, nechezând zăpăcit. Duşmanul îi prinse repede frâul şi porni în goană cu el.</p>
               <p rend="justify">Pe dată, zece oşteni, în cap cu Radu, făcură roată în jurul lui Laţcu, care se ridică gemând şi înjurând furios.</p>
               <p rend="justify">— Ia calul meu, stăpâne, şi trage-te în poieniţa asta la adăpost! îi strigă Radu. Eu mă descurc mai uşor.</p>
               <p rend="justify">Îndată după sfârşitul luptei, Dragoş veni să-l cerceteze pe sfetnicul şi prietenul său. Laţcu era cu ochii în lacrimi şi se căina ca o babă.</p>
               <p rend="justify">— Dar ce-i, boier Laţcule? Plângi, oare, sau am vedenii?! Nu te-am văzut în starea aceasta niciodată!</p>
               <p rend="justify">— Măria ta, oftă Laţcu din adâncul sufletului, mie mi se trage moartea de la calul ăsta. Aşa cal nu se găseşte în tot Ardealul. Frumos şi puternic, negru corb, cu stea albă în frunte şi pintenog la picioarele din faţă. Crescut de mine de mic şi învăţat de Radu… Of, of, of, mai bine mă prindeau pe mine duşmanii decât pe el! Ce mă fac acuma fără Trăsnet al meu?</p>
               <p rend="justify">Puţini vrăjmaşi scăpară cu fuga.</p>
               <p rend="justify">Când liniştea se aşternu peste câmpia însângerată, ca din pământ se iviră oamenii locurilor şi se aruncară la picioarele acelora ce-i scăpaseră de neînduplecaţii cotropitori.</p>
               <p rend="justify">Cel ce se arăta a fi starostele lor grăi cu lacrimi de bucurie către Dragoş, pe care-l simţise căpetenia oastei:</p>
               <p rend="justify">— Luminate stăpâne, după datină s-ar fi cuvenit a ne înfăţişa mariei tale cu pâine şi sare. Sare se mai găseşte, dar pâinea de-amar de vreme am înlocuit-o cu mămăligă de mei. Iartă-ne dar, şi primeşte numai prinosul recunoştinţei noastre. Să trăieşti, mărite doamne, întru mulţi şi mulţi ani şi oştenii măriei tale, de asemenea.</p>
               <p rend="justify">Dragoş, care se odihnea rezemat de un paltin înalt şi rămuros, îi grăi, zâmbind:</p>
               <p rend="justify">— Oameni buni, lupta ce-am dat-o a fost aprigă şi sângeroasă. Nu mi-i ruşine a spune că suntem istoviţi. După cum vedeţi, au pierit mulţi vrăjmaşi, dar au căzut şi dintre ai noştri. Rugămintea mea este acum aceasta: adunaţi-vă toţi câţi sunteţi şi-ngropaţi-i pe cei morţi… Tătarii, într-o gorgană, cât îi va cuprinde, iar românii, în gropi… Şi nu uitaţi, spre a-i deosebi, să bateţi câte o cruce făcută din crengi de copac la căpătâiul fiecăruia, şi apoi om mai sta de vorbă!</p>
               <p rend="justify">În spatele pădurii, unde se adăpostiseră duşmanii înainte de luptă, se afla un sat mare, după care venea un orăşel ridicat pe un loc întins, ce parcă nu se mai sfârşea.</p>
               <p rend="justify">— Cum se numeşte această frumoasă aşezare? întrebă Dragoş pe oamenii care-l întâmpinaseră.</p>
               <p rend="justify">— După felul locului i s-a zis Câmpulung, măria ta, că precum se vede, e într-adevăr a întindere lungă, ce nu mai pare a se sfârşi. Aci locuia boierul Bale, cneazul acestui ţinut.</p>
               <p rend="justify">— Locuia ziseşi? Şi acum de ce nu mai locuieşte? A fugit cumva de teama cotropitorilor?</p>
               <p rend="justify">— Ba nu, doamne, că nu se află român care să fugă din faţa primejdiei, dar a fost răpit acum cinci zile şi dus de tătari… spre răscumpărare, după obiceiul lor păcătos!</p>
               <p rend="justify">— Şi ceilalţi juzi şi cnezi ai voştri?</p>
               <p rend="justify">— Vor fi luptând şi ei în alte părţi de ţară cu pustiitorii. Că tătarii, preamărite doamne, năvălesc odată în mai multe părţi şi cete… şi fac prăpăd în mai multe locuri în acelaşi timp!</p>
               <p rend="justify">— Iată ce înseamnă a sta răsipiţi unii de alţii… De-aţi fi toţi laolaltă să-i înfruntaţi, altfel s-ar petrece lucrurile. Dar aşa, vrăjmaşul vă ia pe fiecare în parte şi vă căsăpeşte şi vă pradă cum îi e voia!</p>
               <p rend="justify">Starostele dădu din cap în semn de neputinţă. Oamenii din jurul său îl îmboldeau a mai grăi ceva:</p>
               <p rend="justify">— Hai, moş Nicoară, spune, spune-i măriei sale păsul nostru cel mare!</p>
               <p rend="justify">Bătrânul privi în ochii lui Dragoş-Vodă, necutezând a vorbi, deşi părea frământat de o mare grijă.</p>
               <p rend="justify">— Ei, moş Nicoară, c-aşa parcă auzii că te cheamă, ce te-ndeamnă soţii dumitule a-mi mai spune?</p>
               <p rend="justify">— Mărite stăpâne. O groaznică nenorocire s-a abătut de mai bine de-un an asupra acestui ţinut mănos şi plin de frumuseţe al nostru!</p>
               <p rend="justify">— Aşa-i, aşa-i! întăriră oamenii cuvântul bătrânului.</p>
               <p rend="justify">— Te-ascult, grăieşte dar!</p>
               <p rend="justify">— Doamne, nu mai putem trăi liniştiţi din pricina unui zimbru înfiorător, care ne calcă semănăturile, ne zdrobeşte orătăniile şi pe noi chiar, ne ia în coarne caii, şi vitele, şi oile ce ies la păşune şi trăim cu frica în sân de răul lui.</p>
               <p rend="justify">— Aşa, şi? îl întrebă Dragoş.</p>
               <p rend="justify">— Şi oamenii noştri te roagă în genunchi, slăvite doamne, ca, aşa după cum ne-ai scăpat de urgia tătărească, să ne izbăveşti şi de urgia acestei fioroase fiare, care ne face traiul amar şi de nesuferit.</p>
               <p rend="justify">— Dară juzii şi cnezii voştri nu-s vânători? Ei nu ştiu şi nu suferă din pricina acestui zimbru?</p>
               <p rend="justify">— Ba s-au strâns mai mulţi laolaltă ca să-l vâneze. Şi boierul nostru Bale, cel răpit deunăzi de tătari, şi boierul Mirislău din ţinutul Vrancei şi boierul Cantemir de la Trotuş; dar zimbrul parcă scoate foc pe nări, s-a năpustit cu coarnele-i de fier în burta calului lui Mirislău, l-a ridicat cu uşurinţă ca pe un sac cu tărâţe şi a dat cu el de pământ, călcându-l apoi în copite. La asemenea nemaipomenită faptă, toţi vânătorii s-au risipit care încotro, ca puii de potârniche.</p>
               <p rend="justify">— Nu s-ar putea spune că au dovedit prea mare îndrăzneală! râse Dragoş împreună cu tovarăşii săi. După care adaogă: Pesemne că vânătorilor voştri le plac mai mult iepuri şi căprioare; la zimbri şi mistreţi nu se prea îndeamnă!</p>
               <p rend="justify">— Ba nu, doamne, cată să-şi apere semenii moş Nicoară. Nu, că vă putem arăta mulţi colţi de mistreţ şi multe coarne de cerb, dar acest nemaipomenit zimbru e mare cât trei bivoli la un loc… Şi de-ar fi fost zimbroaică, mai du-te vino, poate i-am mai fi venit şi noi de hac, dar vezi că e taur…</p>
               <p rend="justify">Oamenii râseră înveseliţi. Dragoş veni mai aproape de moş Nicoară, îi puse dreapta pe umăr a mângâere şi-i spuse molcom:</p>
               <p rend="justify">— Să cercăm, moşule, cum spuseşi dumneata odinioară, a-i veni de hac acestui zimbru fioros. Când îi este obiceiul să vă calce lanurile, pe unde trece…unde se adapă… unde se adăposteşte? Astea să mi le spui şi-apoi ce-o mai fi om vedea!</p>
               <p rend="justify">— Măria ta, zimbrul vine o dată cu revărsatul zorilor să se adape devale, la râul aista, care curge prin faţa noastră. Apoi începe să-şi facă de cap!</p>
               <p rend="justify">— Aşa dară, va să-l aşteptăm mâine dis-de-dimineaţă prin aceste părţi, că ziua de astăzi e pe sfârşite.</p>
               <p rend="justify">— Aşa, mărite doamne!</p>
               <p rend="justify">— Aşa să fie, moş Nicoară! Du-te şi vesteşte-i pe toţi fârtaţii dumitale ca mâine, la al treilea cântat al cocoşilor, să fie gata cu furci, coase, hârleţe şi securi, spre a-i aţine calea zimbrului şi a-l goni înspre mine, dincotro va veni el.</p>
               <p rend="justify">Voievodul Dragoş se frământă în aşternut toată noaptea. Dormi somn iepuresc, cu grijă. Ştia că tovarăşii săi nu l-ar fi trezit din somn după lupta din ajun, lăsându-l pe zimbru în plata Domnului. Dar el le făgăduise oamenilor de la Câmpulung şi n-ar fi vrut să le înşele nădejdea şi să le zdruncine încrederea în vorbele sale.</p>
               <p rend="justify">Era de mult treaz de-a binelea; se sculă înaintea tuturor. De altminteri nu l-ar fi mai lăsat liniştit nici scâncetele şi chelălăiturile câinilor care nu mai aveau astâmpăr şi abia mai puteau fi ţinuţi în lanţ.</p>
               <p rend="justify">Ieşi în curte. Era o dimineaţă răcoroasă de toamnă. Un fior îi scutură trupul vânjos.</p>
               <p rend="justify">Începu să vorbească cu câinii din ţarcuri, spre a-i mai linişti. Dar, la vorba lui, săriră în picioare toţi oamenii care dormiseră în acea casă prietenoasă şi-l înconjurară de îndată.</p>
               <p rend="justify">— Sunaţi cornul… să se strângă toţi! Scoateţi caii din grajduri şi daţi drumul câinilor! porunci Dragoş.</p>
               <p rend="justify">Îndată spintecă văzduhul încă întunecat un sunet prelung şi tremurat de corn, care stărui în aerul răcoros câteva clipe. Caii se auziră tropăind şi strănutând; câinii se împrăştiară în ogradă cu lătrături scurte şi începură zbenguiala.</p>
               <p rend="justify">La picioarele lui Dragoş-Vodă se rostogoli deodată, cu scâncituri de bucurie, o blana neagră, pătată cu alb, care începu să bată pământul repede, cu o coadă stufoasă.</p>
               <p rend="justify">Domnul întinse mâna s-o mângâie şi strigă:</p>
               <p rend="justify">— Sus, Molda, sus, fetiţa tatii! Astăzi o s-avem de lucru din greu!</p>
               <p rend="justify">Căţeaua se ridică, întinse capul şi primi mângâierea cu ochii închişi, scheunând fericită.</p>
               <p rend="justify">Şi în cele câteva clipe, cât ţinu mângâierea, Dragoş îşi aminti cu duioşie ce tovarăş nepreţuit de vânătoare îi fusese Molda de-a lungul ultimilor ani.</p>
               <p rend="justify">Se văzu la cea din urmă vânătoare. Săgetase un mistreţ, care totuşi nu căzuse şi venea năprasnic spre el, grohăind înspăimântător, gata să-l răpună. Dragoş se pregătea să-l înfrunte cu faimoasa lui ghioagă ghintuită, când se petrecu un fapt neaşteptat. Ca azvârlită din arc sări Molda înaintea mistreţului descumpănit şi-l apucă cu nădejde de rât, înfigându-şi colţii-i ascuţiţi şi rămânând agăţată de botul lui. Fiara se cutremură, se scutură, voind să-şi arunce povara, grohăi înfiorată de durere, dar zadarnic, căţeaua parcă era lipită.</p>
               <p rend="justify">Dragoş se găsea acum în mare încurcătură; nu putea să dea cu ghioaga, de teamă să n-o lovească pe Molda. Îşi trase repede o săgeată din tolbă, întinse arcul şi mistreţul se prăbuşi.</p>
               <p rend="justify">— Hai, Molda, hai! îi grăi Dragoş cu blândeţe.</p>
               <p rend="justify">Căţeaua, plină de înţelegere, linse mâna stăpânului drag, şi se îndepărtă cuminte, fugind către ceilalţi câini, care tocmai erau scoşi din curte, în poiana vecină.</p>
               <p rend="justify">Dar, o dată cu ţăranii câmpulungeni, iată că se iviră şi cei din ţinuturile Vrancei şi al Trotuşului, în frunte cu juzii şi cnezii lor, care se grăbiseră a-l cunoaşte pe straşnicul bărbat ce zdrobise şi alungase cotropitorii şi se pregătea acum să-nfrunte zimbrul, care nu putuse fi răpus de nimeni.</p>
               <p rend="justify">O  mare uimire era zugrăvită pe feţele lor bărboase, dar când văzură statura falnică a bărbatului mândru, ce le ieşise zâmbind în întâmpinare, clătinară din cap, în semn că totuşi acesta ar putea face şi o asemenea minune.</p>
               <p rend="justify">— Măria-ta – grăi cneazul Mirislău – noi am venit a-ţi face rugarea să nu cutezi a da ochii cu năprasnicul zimbru, care suntem încredinţaţi că-i o necruţătoare fiară de diavol zămislită!</p>
               <p rend="justify">— Precum se vede v-a înspăimântat foarte! râse Dragoş.</p>
               <p rend="justify">— Era şi firesc! Zic că veniserăm cu acest gând, dar văzându-te pe măria ta că eşti cu adevărat cruce de voinic, şi că te poartă şi un cal cum altul noi n-am văzut încă, socot că n-ar fi peste putinţă să ai izbândă! îşi isprăvi cneazul cuvântul.</p>
               <p rend="justify">Voievodul Dragoş zâmbi pe sub lunga-i mustaţă neagră şi zise în doi peri;</p>
               <p rend="justify">— Spusu-mi-ai aceste vorbe de-mbărbătare numai aşa, de florile mărului, jupâne, spre a-mi face coraj, sau crezi într-adevăr că aş putea răpune fiara?</p>
               <p rend="justify">Atunci se auziră mai multe glasuri:</p>
               <p rend="justify">— Ba, doamne, suntem încredinţaţi pe deplin că încercarea măriei tale cu izbândă va fi încununată!</p>
               <p rend="justify">Erau ceilalţi veniţi să-l vadă pe Dragoş.</p>
               <p rend="justify">Dar iată că vorba lor fu întreruptă de către moş Nicoară, care sosi năpristan, proţăpindu-se în faţa voievodului din Maramureş:</p>
               <p rend="justify">— Măria ta, e timpul de plecare! Nu peste multă vreme se arată zimbrul la apă. Haidam!</p>
               <p rend="justify">— Să mergem, moş Nicoară! încuviinţă Dragoş.</p>
               <p rend="justify">Ajunseră pe pajiştea verde, prin care curgea repede, ca orice apă de munte, un râu limpede de i se vedeau pe fund pietrele albe şi puii argintii de păstrăvi jucându-se în adâncime.</p>
               <p rend="justify">— Înconjuraţi pajiştea şi ascundeţi-vă printre copaci… să nu vă zărească dihania, le spuse Dragoş. Şi fiţi gata pentru orice împrejurare. Noi ne aţinem aci, către locul unde spune moş Nicoară că se adapă fiara. Ce şi cum va fi nu putem şti dinainte, că nu-i cunoaştem apucăturile!</p>
               <p rend="justify">Întunericul se destrămase bine. Zăbranicul nopţii se ridicase pe nesimţite şi o lumină roşiatică se revărsase peste întreaga poiană.</p>
               <p rend="justify">Atunci dudui din depărtare tropăitul fiarei care îngrozise un ţinut întreg. Ai fi zis că se rostogolesc tunete din nori. În poiană nu se vedea nimic Parcă era pustie.</p>
               <p rend="justify">Zimbrul se ivi dinspre miazănoapte, dar deodată se opri din mersu-i repede şi începu să sforăie şi să adulmece pe nările-i mari şi tremurătoare.</p>
               <p rend="justify">Cfnd îl văzu, măcar că era departe, voievodul Dragoş scoase un uşor şuierat de adâncă uimire. Într-adevăr, că o astfel de fiară măreaţă nu mai văzuse în toată viaţa lui de vânător. Nu minţise moş Nicoară când spusese că e cât trei bivoli la un loc. O namilă… un bou uriaş ca din basme, cu o coamă stufoasă, cu coarne mari şi răsucite înainte, gata parcă a te străpunge; cu o coadă groasă cât zece funii împletite la un loc şi cu un smoc de păr asemenea celui din coamă. Capul, cât un butoi de mare, iar picioarele, vânjoase şi sfârşite în nişte copite puternice, care lăsau urme adânci pe pământul călcat.</p>
               <p rend="justify">Zimbrul se opri puţin neliniştit în mijlocul poienii; adulmecă din nou şi-şi roti capul cu grijă. Holbă ochii-i mari şi roşietici, cu gene lungi, castanii, şi dădu un muget înfiorător, la care-i răspunseră trei ecouri, de clocotiră văile. Apoi voi s-o pornească înapoi, dar în aceeaşi clipă haita de câini îi ieşi în spate, o dată cu viteaza Molda şi cu Dragoş, care se depărtase de soţii săi ca la două suliţe.</p>
               <p rend="justify">Molda se aruncă asupra copitei de dinapoi a zimbrului şi-şi înfipse colţii-i ascuţiţi ca nişte cuţitaşe în glezna lui. Fiara înfuriată mugi din nou şi porni năvalnic către Dragoş, care-i era cel mai aproape, să-l prăpădească. Dar voinicul îşi înfipse pintenii în burta calului, care se ridică dintr-o dată uriaş în două picioare, înălţându-l pe Dragoş, asemenea zimbrului. Falnicul vânător ridică ghioaga de fier ghintuită, grea ca un mai, şi-l pocni cu sete pe zimbru drept între coarne.</p>
               <p rend="justify">Acesta se opri, căzând pentru o clipă pe picioarele de dinapoi. Dar ca fulgerul se ridică, se întoarse şi porni în goană, căutând scăpare către apa unde obişnuia să se adape.</p>
               <p rend="justify">Molda, săgeată după el, îl ajunse şi voi să i se agaţe de picioare. Zimbrul, întărâtat la culme, se opri, se răsuci, o luă în coarne şi-o azvârli în râu. Apoi se aruncă şi el în apa pe care o trecu uşor dintr-un singur salt.</p>
               <p rend="justify">— Molda, fetiţa tatii! strigă Dragoş, înfuriat mai rău decât fiara pe care o urmărea. Aveţi grijă de căţea! ţipă el şi porni în goană, trecând râul.</p>
               <p rend="justify">Calul său îl dusese ca vântul după fioroasa vietate.</p>
               <p rend="justify">— Acum să te văd, Roibule, fratele meu! strigă îndrăzneţul vânător, şi-l bătu cu palma pe gât. Calul porni într-un galop nebun, o luă prin stânga zimbrului, se apropie de el, iar călăreţul îl lovi cu ghioaga năprasnic scurt şi îndesat în ceafă, de două ori. Zimbrul căzu din nou pe picioarele de dinapoi. Dragoş îi ieşi în faţă şi-l pocni din nou în frunte şi peste ochii roşii, bulbucaţi de furie. De astă dată fiara se prăvăli, dând un muget înfiorător, aşa cum viteazul vânător nu mai auzise până atunci.</p>
               <p rend="justify">Sări de pe cal, îşi trase pala de la brâu, o prinse cu amândouă mâinile şi, ţintuidu-i ceafa, îi despică gâtul pe jumătate.</p>
               <p rend="justify">În clipa următoare îi sosiră şi tovarăşii de vânătoare în cap cu cnezii ţinuturilor ce priveau înfioraţi, fără să le vină totuşi a crede nemaipomenita vitejie a faptei.</p>
               <p rend="justify">— Tăiaţi-i capul de tot şi aduceţi-l cu voi! Restul, la frigare. Molda?</p>
               <p rend="justify">Veni Radu cu ea în braţe, plângând ca un copil.</p>
               <p rend="justify">— Măria ta, a fost greu lovită de fiara năprasnică, n-a mai avut putere să-noate până la mal şi s-a înecat în râu.</p>
               <p rend="justify">Dragoş se-ncruntă, o mângâie pe capul neînsufleţit şi îşi scrâşni dinţii, spre a-şi împiedica lacrimile să-i vină în ochi. Oftă adânc şi şopti cu mare durere:</p>
               <p rend="justify">— Cel mai bun, cel mai drag şi cel mai credincios prieten al meu.</p>
               <p rend="justify">Oştenii tăiară capul zimbrului de tot; apoi îl puseră în suliţe şi-l purtară pe sus cu mare greutate, spre a-l vedea toată suflarea şi a se linişti pentru totdeauna.</p>
               <p rend="justify">Când suliţaşii se opriră în cele din urmă în faţa lui Dragoş, voievodul grăi:</p>
               <p rend="justify">— Satul acesta al oamenilor care m-au oprit, cerându-mi să-i scap de năprasnicul bour, să se numească Boureni.</p>
               <p rend="justify">— Aşa sa fie în veci de veci! spuseră oamenii, zvârlindu-şi căciulile în sus cu mare bucurie.</p>
               <p rend="justify">Atunci cneazul Mirislău făcu un pas înainte şi, plecându-se cu adânc respect, vorbi:</p>
               <p rend="justify">— Îngăduie-ne şi nouă, doamne, să ne rostim cu evlavie şi dragoste o dorinţă!</p>
               <p rend="justify">— O ascultăm, cinstite boierule!</p>
               <p rend="justify">— Iacă, măria ta, care este: văii acesteia dintre Siret şi râul Moldova să i se zică de aci înainte „Câmpul lui Dragoş”, spre aducere-aminte a măreţei fapte de vitejie a luminăţiei tale!</p>
               <p rend="justify">Zâmbind cu plăcere, voievodul se înclină în semn de încuviinţare, iar toţi cei de faţă izbucniră în urale şi strigăte:</p>
               <p rend="justify">— Aşa să fie în veci de veci!</p>
               <p rend="justify">Asemenea însufleţire cinstită, de nimeni poruncită, nu mai văzuse voievodul din Maramureş în viaţa sa. Ridică mâna, spre a-i potoli şi spuse:</p>
               <p rend="justify">— Pregătiţi în luminişul de acolo cele de trebuinţă pentru a frige bourul şi alte vânaturi. Daţi cep poloboacelor cu vin şi umpleţi bărdacele, spre a cinsti cum se cuvine cele două mari izbânzi ale noastre. Voi veni şi eu cu tovarăşii mei, după ce vom da înapoi pământului pe cel mai bun, credincios şi iubit tovarăş al meu de vânătoare. Vroiesc eu însumi să arunc cel dintâi pumn de ţarină în groapa ce o vom săpa la rădăcina acestui mesteacăn rătăcit printre brazi!</p>
            </div>
            <div type="div2" rend="P4">
               <head>Capitolul III.</head>
               <subtitle>Spre zări de ţară nouă.</subtitle>
               <p rend="justify">D  upă ospăţul vânătoresc de la marginea câmpului cei purta acum numele, lângă apa Moldovei, cnezii ţinuturilor se înfăţişară lui Dragoş, şi cel mai vârstnic dintre ei – boierul Cantemir – grăi cu multă dragoste şi căldură în glas:</p>
               <p rend="justify">— Mărite doamne şi cinstită adunare, măcar că semenii mei m-au ales să ridic cuvântul, eu la vorbă nu mă prea pricep. Mai uşure mi-e a mânui spada!</p>
               <p rend="justify">— Totuşi, cinstite boierule Cantemir, îl întrerupse Dragoş, zâmbind subţire, dacă domnia-ta te pricepi a învârti pala asemeni cuvântului, precum ne-ai dat dovadă, să ştii că eşti de toată lauda!</p>
               <p rend="justify">— V-aduc mulţămită pentru bunăvoinţa ce-mi arătaţi şi mai vârtos recunoştinţă din partea oamenilor de baştină ai acestor frumoase ţinuturi, pentru vitejeştile fapte ale măriei tale şi ale oamenilor, în fruntea cărora te afli, stăpâne! Şi spre a nu lungi prea mult vorba, că lucru fără de folos este, te rugăm, mărite doamne, noi, eu, toţi ai noştri, să rămâi aci pentru totdeauna, să ne fii voievod şi drept judecător tuturor şi să ne aperi ţara şi mai departe de cotropirea vrăjmaşilor.</p>
               <p rend="justify">Un murmur de încuviinţare se ridică din mulţimea care izbucni în urale de se cutremură văzduhul.</p>
               <p rend="justify">— Uraaa, uraaa, trăiască Dragoş-Vodă, uraaa…!</p>
               <p rend="justify">Dragoş ridică dreapta, cerând tăcere, spre a putea răspunde:</p>
               <p rend="justify">— Dar eu sunt voievod de Maramureş, ţinutul dinspre soare-apune şi miazănoapte de această ţară!</p>
               <p rend="justify">— Doamne, să nu te superi – vorbi din nou Cantemir – cunoaştem aceasta prea bine, numai că Maramureşul nu-i nici a zecea parte din pământul ce noi ţi-l punem la picioare ca să-l stăpâneşti şi să-l ocârmuieşti cu marea vitejie, înţelepciune şi vrednicie ce le-ai arătat. Şi acolo îl poţi lăsa pe fiul măriei tale, Sas Vodă, sau pe altul din ţara Ardealului, c-or fi destui dornici de această aleasă cinste!</p>
               <p rend="justify">După care, zâmbind, bătrânul boier adaogă:</p>
               <p rend="justify">— Şi apoi, slăvite doamne, locuri frumoase şi pline de negrăit farmec ca ale noastre, cu ape limpezi, cu văi adânci şi răcoroase, cu munţi fără genuni, cu pajişti verzi, cu câmpii mănoase, cu păduri umbroase şi vânat din belşug, cu toate aceste minunate daruri aruncate aci cu nemiluita de Dumnezeu la un loc, cu greu să se găsească în alte părţi ale lumii! Aşa că întru mulţi ani să trăieşti şi să domneşti, măria ta!</p>
               <p rend="justify">Şi întorcându-se către mulţimea de norod ce aştepta cuvântul de încuviinţare al domnului, ridică braţul în sus şi văzduhul clocoti din nou de strigăte puternice.</p>
               <p rend="justify">— Întru mulţi ani să domneşti, măria ta! Trăiască Dragoş-Vodă! Uraaa…!</p>
               <p rend="justify">Voievodul îşi scoase de pe cap cuşma de samur cu pană verde, îşi netezi pletele-i negre corb, oftă din adânc şi spuse, înfiorat de o dulce bucurie:</p>
               <p rend="justify">— Vă doresc din toată căldura inimii mele să trăiţi şi voi, dragii mei, şi să mă ajutaţi cu nădejde din toate puterile la greaua sarcină ce mi-aţi pus-o astăzi pe umeri!</p>
               <p rend="justify">În dimineaţa aceea de toamnă întârziată, măria sa Dragoş-Vodă coborî în încăperea cea mare a casei sale, puţin cam îngândurat.</p>
               <p rend="justify">Laţcu îl aştepta de multă vreme răbdător, dar parcă puţin îngrijorat că vodă trimisese după el aşa de dimineaţă.</p>
               <p rend="justify">— Să trăieşti, măria ta! îl întâmipnă el cu grabă, înainte ca Dragoş să fi închis uşa.</p>
               <p rend="justify">— Bună dimineaţa, boier Laţcule! şi, văzând că bătrânul îi cată întrebător în ochi, adaogă: Iată de ce te-am sculat cu noaptea-n cap. Cată ca astăzi chiar să purcedem la o treabă pe care era bine s-o facem mai de mult!</p>
               <p rend="justify">— Care, măria ta?</p>
               <p rend="justify">— Să ne aducem din Maramureş aci, cât mai degrabă, pe toţi ai noştri şi agoniseala noastră. Casele pot rămâne sănătoase – zâmbi vodă – dar ce-i în ele se cade a se afla aci, în ţara nouă, cât mai curând. Vremea e încă frumoasă, într-adevăr, dar de la o zi la alta se poate strica. Vor începe ploile de toamnă, vuiturile, şi apoi ninsoarea.</p>
               <p rend="justify">Aşa că, boier Laţcule, fii bun, rogu-te, şi grijeşte domnia-ta, de aducerea alor noştri şi a celorlalte chiar astăzi!</p>
               <p rend="justify">— Am înţeles, slăvite stăpâne! Ascult şi mă supun!</p>
               <p rend="justify">— Către prânz, te aştept să-mi dai veşti de ce ai făcut!</p>
               <p rend="justify">În urma poruncii boierului Laţcu, Radu Bradu şi Costea, însoţiţi de două pâlcuri de călăraşi, făceau calea-ntoarsă spre Maramureş, plini de voioşie.</p>
               <p rend="justify">— Bine de tine, Radule – spuse Costea, zâmbind cu înţeles, că-i aduci casa boierului Laţcu!</p>
               <p rend="justify">— Cum aşa, că nu prea înţeleg?!</p>
               <p rend="justify">— Păi eu am marea cinste de a o-nsoţi pe doamna lui Dragoş-Vodă şi de a-i purta de grijă pe drum, pe când tu… ai marea bucurie de a-i ţine de urât domniţei Dana!</p>
               <p rend="justify">— Ce folos, frate Costeo?! O bucurie trecătoare! Am s-o-nsoţesc pe drum o zi, două… şi apoi? Însemnat lucru este cine o va însoţi toată viaţa! Cine ştie cine-i e hărăzit? Dar mai bine să vorbim despre altceva!</p>
               <p rend="justify">La întoarcerea în ţara de la Siret călătorii avură parte de o zi posomorâtă. Vremea se stricase dintr-o dată. Vântul începuse să bată cu asprime dinspre miazănoapte, alungând norii plumburii, fără să-i risipească.</p>
               <p rend="justify">Cu toată vremea rea, se hotărâse plecarea, de teamă ca au cumva să se-nrăutâţească şi mai tare.</p>
               <p rend="justify">În faţa convoiului mergeau călări şase oşteni voinici. După ei, trei căruţe pline cu vârf, în care se aflau lucrurile boierului Laţcu.</p>
               <p rend="justify">În urma lor venea rădvanul domniţei Dana, tras de doi cai albi, puternici, plini de neastâmpăr. În dreapta rădvanului, lângă fereastra deschisă, călărea Radu Bradu, căutând să-şi strunească din timp în timp armăsarul care-şi lua avânt, neobişnuit cu mersul domol al trăsurii.</p>
               <p rend="justify">În al doilea convoi, ce venea la o depărtare de vreo sută de paşi, se afla avutul lui Dragoş-Vodă şi doamna acestuia, însoţită de Costea şi slujitorii de casă.</p>
               <p rend="justify">Se înserase şi la cea dintâi aşezare omenească mai arătoasă se hotărâse popas pentru masă şi odihnă, când fulgere scurte, ca nişte săgeţi de foc frânte, spintecară cerul întunecat. Peste câtăva vreme bubuituri îndepărtate turburară liniştea ce se lăsase peste locuri. De sus se auzi un freamăt uşor ce vestea ploaia; şi deodată se porni o răpăială, de parcă s-ar fi auzit o sută de tobe laolaltă. Şi picături mari şi grele se revărsară asupra pământului, căzând în băşici plesnitoare.</p>
               <p rend="justify">Caii zvâcniră înfioraţi de apa ce-i pişcă şi porniră mai cu nădejde. Apoi începură să-şi scuture coamele, voind parcă să înlăture umezeala ce le venise pe neaşteptate!</p>
               <p rend="justify">— Grozavă ploaie! spuse Dana, scoţând o clipă capul pe fereastră şi retrăgându-l repede.</p>
               <p rend="justify">— Domniţă Dana, îndrăzni Radu, e bine să închizi ferăstruica până trece ploaia. Prea vine năvalnic şi s-ar putea să te ude!</p>
               <p rend="justify">— Şi apoi, ce? se alintă fata.</p>
               <p rend="justify">— Boierul Laţcu mi te-a dat în straşnică pază şi doresc să nu ţi se întâmple nici o neplăcere.</p>
               <p rend="justify">Radu nu mai auzi zgomotul făcut de fereastra închisă, căci, chiar în aceeaşi clipă, un trăsnet năprasnic căzu la zece paşi de rădvan pe un brad înalt, ce înfrunta cerul. Lumina orbitoare şi bubuitul groaznic le luă tuturor, pentru o clipă, văzul şi auzul.</p>
               <p rend="justify">Calul lui Radu, strâns aprig între genunchii călăreţului, se opri brusc şi-ţi puse capul în piept încordat, aşteptând parcă o nouă dezlănţuire a firii.</p>
               <p rend="justify">Dar caii de la rădvan, înspăimântaţi la culme, se ridicară amândoi deodată în două picioare cu oişte cu tot şi apoi se avântară în întunericul drumului, cătând să scape de bradul care, cuprins de flăcări, ardea ca o torţă uriaşă.</p>
               <p rend="justify">Radu lăsă frâul moale, îşi înfipse pintenii în burta catului şi-l îndemnă;</p>
               <p rend="justify">— Hai, Fulger… după ei!</p>
               <p rend="justify">Calul sforăi supus, îmbucurat că se simte călărit de un stăpân de nădejde şi porni cu aşa iuţeală, de vuia aerul în jurul său.</p>
               <p rend="justify">Rădvanul se-ndepărtase binişor. Cu toate umbrele înserării, ochii ageri ai lui Radu îl vedeau totuşi şi-l urmăreau. Îşi îndemnă calul cu desnădejde:</p>
               <p rend="justify">— Hai, Fulger, fratele meu, că de nu i-o luăm înainte, e prăpăd!</p>
               <p rend="justify">Calul, înţelegând parcă desperarea stăpânului, se încordă din răsputeri şi ţâşni săgeată, se apropie de rădvan nechezând, trecu de el şi, ca şi cum călăreţul i-ar fi spus ce are în gând, porni să alerge alături de ceilalţi cai.</p>
               <p rend="justify">Radu, într-o frântură de clipă, văzu cu groază că pe capra rădvanului nu mai e nimeni. Mânătorul căzuse cine ştie unde.</p>
               <p rend="justify">Atunci, cu o iuţeala nemaipomenită, tânărul oştean îşi desprinse picioarele din scări, se ridică în genunchi pe şa şi se aruncă pe spatele celor doi cai, prinzând hăţurile şi trăgându-le cu îndârjire, într-un strigat îngrozitor, de clocotiră văile:</p>
               <p rend="justify">— Ho, zmeilor, ptruuu, voinicilor!</p>
               <p rend="justify">Caii se proptiră în pământ cu picioarele de dinainte, de parcă s-ar fi aflat pe un gheţuş, şi se opriră loviţi în spate de rădvan.</p>
               <p rend="justify">Radu sări jos şi deschise în grabă uşa. Cu părul vâlvoi, cu faţa ca ceara şi cu ochii măriţi de groază, mişcându-şi buzele în neştire şi voind să vorbească, fără totuşi să poată rosti un cuvânt, măcar, Dana se prăbuşi în braţele lui Radu, hohotind de plâns.</p>
               <p rend="justify">Când porni diu nou la drum, rădvanul avea trei cai: lângă cei doi ai rădvanului fusese legat şi Fulger. Iar pe capră se afla acum lângă Radu, care mâna, domniţa Dana.</p>
               <p rend="justify">Degeaba se împotrivise tânărul oştean şi-i spusese că nu se cuvine ca o fată de mare boier să stea pe capră alături de mânător, zadarnic o rugase să stea în rădvan la adăpost şi să aibă încredere în el, că nu se mai poate întâmplă nimic de aci înainte, că fata îi răspunse cu dârzenie:</p>
               <p rend="justify">— Dar s-ar fi căzut, jupân Radule, ca o fată de mare boier să moară din pricina unor cai nărăvaşi înăbuşită într-o cutie pe roate? Şi apoi îmi place pe capră, ca să văd înainte tot ce se-ntâmplă. Şi de va avea cineva ceva de spus, voi răspunde eu, iar domnia ta nu vei fi de nimic învinuit.</p>
               <p rend="justify">Radu ridicase din umeri fără să mai slomnească un cuvânt. Dar după muţenia îndelungată ce o suferise, fata avea acum chef de vorbă. Spuse mai departe, fără să ţină seama de tăcerea flăcăului:</p>
               <p rend="justify">— Să-i dai, rogu-te, din partea mea, calului domniei tale o traistă plină cu ovăz… Sau orz… Ce-i place mai mult?</p>
               <p rend="justify">— Şi unul… şi altul! grăi Radu.</p>
               <p rend="justify">— Prea bine! Cum îl cheamă?</p>
               <p rend="justify">— Fulger, domniţă Dana!</p>
               <p rend="justify">— Hm, cam ciudat nume pentru un cal… Pesemne că el a atras fulgerul către noi! glumi fata.</p>
               <p rend="justify">— Da' de unde, râse flăcăul Aşa l-a botezat boierul Laţcu… E fratele mai mare al lui Trăsnet!</p>
               <p rend="justify">— Aşa? Cel pe care i l-a răpit tătarii în luptă?</p>
               <p rend="justify">— Întocmai! Acela îl întrecea pe Fulger la fugă!</p>
               <p rend="justify">— Ce spui? De-acea e tata atât de nemângâiat de pierderea lui…</p>
               <p rend="justify">— Ce să-i faci? Aşa e la război… Se pierd ei oamenii, dar un cal?!</p>
               <p rend="justify">— Atunci, ne-am înţeles… Să mă chemi şi pe mine când o fi să-i dai ovăzul! Şi să nu care cumva să-i spui tatii de păţania mea. Că e în stare să mă ţină închisă-n casa de teamă să nu mi se mai întâmple ceva!</p>
               <p rend="justify">Sfintele sărbători ale Crăciunului îi apucaseră pe toţi românii maramureşeni, oamenii de credinţă ai lui Dragoş-Vodă, în ţară nouă. Şi acum erau hotărâţi toţi să lucreze cu multă râvnă şi nădejde la grabnica lor gospodărire şi mai vârtos însă la aşezarea unor noi temelii pe pământul ce-i primise cu atâta dragoste.</p>
               <p rend="justify">Hotărâse dintru început măria sa Dragoş-Vodă ca cetatea de scaun a ţării să fie la orăşelul Baia, ce se afla pe malul stâng al râului Moldova, întrucât era această aşezare mai frumoasă şi mai cuprinsă decât toate celelalte: case mari şi arătoase cu multe caturi, biserici cu turle semeţe şi strălucitoare, străzi largi şi bine pietruite.</p>
               <p rend="justify">Apoi, Vodă îşi alese dintre boierii vechi ai ţării şi cei noi ai săi sfatul domnesc, şi la cea dintâi a lor adunare se ridică şi grăi adânc mişcat, cu tremur în glas:</p>
               <p rend="justify">— Iubiţi boieri şi buni prieteni, Dumnezeu să ajute noii noastre întocmiri şi să ne ferească de cotropiri, molime, viituri de ape, foc, trăsnet şi cutremur… şi de toate relele câte mai sunt pe pământ. Aceste pline de neasemuit farmec ţinuturi, pre câte am oblicit, au fiecare numiri de sine stătătoare. Aşa, am aflat că ele se numesc; voievodatul Sepeniţului, cnezatul Câmpulungului şi al Vrancei, precum şi al Dorohoiului şi al Vasluiului, sau al Trotuşului şi al Băii, în care ne aflăm noi astăzi, şi pe a cărei cetate de seamă am hotărât a fi cetatea de scaun a ţării.</p>
               <p rend="justify">Dară iată că această nouă ţară nu poartă nici un nume pe dea-ntregul ei. Cată dar a i-l da noi astăzi acuma chiar! Şi, dacă-mi îngăduiţi să-i fiu eu naş, am să mă bucur din inimă.</p>
               <p rend="justify">— Dorinţa măriei tale, doamne – răspunseră toţi sfetnicii din divan într-un glas – este poruncă pentru noi toţi. Te rugăm dar a ne spune şi nouă numele ce i l-ai ales.</p>
               <p rend="justify">— Îndelung am cugetat în fel şi chip asupra alegerii acestui nume şi am socotit că cel mai nimerit este să-i zicem Moldova, după numele râului la care am răpus zimbrul!</p>
               <p rend="justify">Atunci, boierii toţi ca la o poruncă neauzită, se ridicară în picioare şi strigară cu mare însufleţire:</p>
               <p rend="justify">— Măria ta, într-adevăr acest nume este tare frumos la rostire: Moldova! Bubuie parcă a luptă şi a biruinţă, de s-ar părea că azvârli de aici, de pe pământ, un buzdugan ce se izbeşte şi răsună în bolta cerului. Moldova!</p>
               <p rend="justify">— Aţi grăit tare frumos, boieri dumneavoastră, întocmai unor adevăraţi vrednici şi viteji ostaşi, precum şi sunteţi! le răspunse Dragoş-Vodă mulţumit. Apoi adaogă: Iar drept stemă a Moldovei am cugetat că nimic nu poate fi mai potrivit decât capul zimbrului!</p>
               <p rend="justify">— Prea bine ai cugetat, măria ta! grăiră toţi boierii. Aşa să fie în veci de veci! Trăiască Dragoş-Vodă!</p>
               <p rend="justify">Domnul se ridică şi spuse înfiorat, ca o şoaptă de rugăciune:</p>
               <p rend="justify">— Trăiască Moldova!</p>
               <p rend="justify">În seara aceea se făcu, în casele boierului Cantemir, un ospăţ mare, ce ţinu până la ziuă. Dragoş-Vodă le dăduse a înţelege tuturor că cel dintâi sfetnic al său este boierul Laţcu, care cu toate că se aşteptase la această aleasă cinste din partea domnului, se îmbujorase la obraji ca un prunc proaspăt scăldat, măcar că la vârsta lui putea fi bunic.</p>
            </div>
            <div type="div2" rend="P4">
               <head>Capitolul IV.</head>
               <subtitle>Primăvară nouă între două suflete.</subtitle>
               <p rend="justify">P  este o săptămână de la această petrecere sosea Anul Nou. Dragoş-Vodă avusese grijă să-i poftească pe toţi sfetnicii, pe boierii ceilalţi ai ţării, precum şi pe toţi oamenii săi de credinţă, la masa de la miezul nopţii.</p>
               <p rend="justify">— Doresc – spusese măria sa – ca cel dintâi An Nou al domniei mele, ce ne soseşte în această ţară nouă, să ne găsească pe toţi laolaltă. De astă dată vor fi alături de noi şi doamnele, jupânesele şi jupâniţele noastre, spre a ne simţi cât mai bine împreună. Apoi, după cel dintâi ceas al anului, ele se vor duce în cămările lor, iar noi vom rămâne în ale noastre singuri, ca să putem glăsui după pofta inimii, fără pricină de oprelişte!</p>
               <p rend="justify">Atunci boierul Laţcu, mâna dreaptă a voievodului, spuse:</p>
               <p rend="justify">— Doamne, jupânul Bale, carele a fost răpit de tătari, încă n-a sosit acasă. Pre cât se arată semnele, neputând împlini încă galbenii ce i se cer ca răscumpărare, abia spre sfintele Paşti dacă-i vor da drumul. Mă rog măriei tale: binevoieşte a îngădui să fie chemate la această cinstita masă de Anul Nou şi jupâneasa Neaga şi jupâniţa Bălaia ale lui Bale, care sărmanele, din pricina pacostei ce s-a abătut asupra lor, stau singure şi oropsite la Câmpulung.</p>
               <p rend="justify">Dragoş-Vodă îi prinse mâna boierului Laţcu şi-i răspunse bucuros:</p>
               <p rend="justify">— Îţi mulţămesc, Laţcule, că te-ai gândit la aceasta. E bine să şi faci precum ai spus. Atât pentru cele două femei, cât şi pentru că scumpa ta fiică va avea la masa noastră o aleasă tovărăşie în jupâniţa Bălaşa, care-i este, pre cât am aflat, bună prietenă.</p>
               <p rend="justify">Laţcu clătină din cap cu uimire şi grăi:</p>
               <p rend="justify">— Şi aceasta o ştiai, măria ta?</p>
               <p rend="justify">— Un domn, Laţcule, trebuie să cunoască şi să ştie totul, chiar şi cele ce s-ar părea mărunte şi neînsemnate. Mai ales e bine a cunoaşte prieteniile ce se leagă şi se dezleagă; s-ar putea ca unele să nu fie folositoare ţării; dar nu despre aceasta e vorba acum!</p>
               <p rend="justify">— Atunci, mărite doamne?</p>
               <p rend="justify">— Atunci, boier Laţcule, fă ce vei crede domnia ta de cuvinţă ca aceste doua Bălciţe să fie cu noi la masa din noaptea Anului Nou.</p>
               <p rend="justify">Aşa se făcuse că acum boierul Laţcu îngrijea de chemarea de la Câmpulung a jupânesei Neaga şi a jupâniţei Bălaşa.</p>
               <p rend="justify">Când auzise de bunăvoinţa lui Dragoş-Vodă, Dana izbucnise în ţipete de bucurie, bătându-şi pălmuţele şi pornind a juca zglobie prin odaie.</p>
               <p rend="justify">— Îţi pare bine, fata tatii? o mai întrebă, de prisos, Laţcu, aşa cum mulţi, de multe ori, pun întrebări fără de rost, la care răspunsul le e în faţă.</p>
               <p rend="justify">— Nici nu se putea să-mi faci o bucurie mai mare, tăicuţă! se opri fata din joc, venind să-l îmbrăţişeze.</p>
               <p rend="justify">— Toate bune, spuse bătrânul boier, dar întrebarea e acum cine pleacă la Câmpulung… să le aducă? Până-n Anul Nou mai sunt doar şase zile.</p>
               <p rend="justify">— Tăicuţă, grăi fata, vremea e frumoasă, omătul căzut deunăzi s-a aşezat în strat subţire şi e bătătorit ca-n palmă, tocmai bun pentru sanie. M-aş repezi eu… Tare aş dori să fac o preumblare, că de mult n-am mai ieşit din curte!</p>
               <p rend="justify">Laţcu dădu din cap, stând la îndoială:</p>
               <p rend="justify">— Hm! De-abia venişi din Maramureş. Şi-apoi, mai e teama… Drumul e lung.</p>
               <p rend="justify">— Nu prea lung şi nici prea anevoios… şi e gata făcut de aci, de la Baia, până la Câmpulung; au trecut şi trec mereu sănii şi care; numai neguţătorii de ar fi şi tot e destul!</p>
               <p rend="justify">— Puica tatii dragă, numai pe tine te am la viaţa mea, şi dacă, Doamne fereşte, s-ar întâmpla ceva, mi-aş lua zilele!</p>
               <p rend="justify">— Să meargă încă o sanie cu noi, cu oşteni aleşi pentru vreo primejdie! Tătarii s-au mai potolit, iar de tâlhari n-am auzit prin părţile acestea.</p>
               <p rend="justify">— Nu de ei mi-e teamă acum, ci să nu se strice vremea la întoarcere şi să nu iasă lupii. Dacă se stârneşte vreun viscol pe drum, ce vă faceţi? oftă el. Dar, ca să nu-ţi stric plăcerea, fie! Am să ţi-l dau să te însoţească pe cel mai destoinic şi mai de credinţa oştean al meu!</p>
               <p rend="justify">— Cine, tăicuţă? abia îndrăzni să întrebe Dana, cu gura pe jumătate şi tremur în glas.</p>
               <p rend="justify">— Radu Bradu! răspunse Laţcu.</p>
               <p rend="justify">Şi inima fetei porni a se zbate dureros în pieptu-i gingaş de fecioară, iar glasu-i amuţi pentru câteva clipe.</p>
               <p rend="justify">Cerul dinaintea zorilor era ca sticla. Stelele, spuze de aur, licăreau în adâncimea de nepătruns a depărtării, de-ai fi zis că-s nişte licurici în întunericul pădurii. Şi, printre ele, steaua numită de ţărani „Căţeluşa vânătorului” scânteia întocmai unei nestemate cu focuri roşii, albastre şi galbene, de nu ţi-ai mai fi luat ochii de la ea, ci ai fi stat s-o priveşti aşa, în neştire. Iar la marginea zării, îşi arunca lumina rece, fără sclipiri, „Luceafărul de ziuă”, căruia poporul îi spunea „Steaua păstorului”, căci după ea se călăuzeau în drumurile lor păstorii.</p>
               <p rend="justify">În curtea boierului Laţcu era de astă dată o forfotă mai mare decât atunci când se pregăteau de vânătoare. Acum pornea la drum fiică-sa Dana, la care ţinea mai mult decât la ochii din cap.</p>
               <p rend="justify">Fata ceruse să plece două sănii; boierul Laţcu hotărâse trei: în cea dintâi aveau să meargă vânătorii cei mai ageri, gata să întâmpine orice dihanie li s-ar fi ivit în cale, în a două călătorea Dana, iar sania o mâna Radu; în a treia, încărcată cu sape, hârleţe, cazmale şi topoare, erau patru oşteni de nădejde ai Laţcului.</p>
               <p rend="justify">Totul era gata de plecare; se mai aştepta cuvântul de pornire al boierului care zăbovea la vorbă cu Radu.</p>
               <p rend="justify">Dana, îmbrăcată într-o scurteică verde, căptuşită cu blană roşiateci de vulpe şi înfofolită cu o broboadă albă de lână groasa, se aşezase în leagănul săniei şi dădea semne de nerăbdare.</p>
               <p rend="justify">La fel de nerăbdători erau şi caii, care-şi pocneau copitele nou potcovite în gheţuşul drumului şi sforăiau, aruncând pe nări aburi ce se ridicau în văzduh ca nişte trâmbe de fum.</p>
               <p rend="justify">Deodată, în aerul rece de iarnă, se auzi puternic şi limpede glasul grăbit al boierului Laţcu:</p>
               <p rend="justify">— Ah, cum de nu m-am gândit?! Să se ia şi patru dulăi şi încă trei cai, câte unul legat în spate la fiecare sanie. Nu se ştie ce se poate întâmpla. Câinii, în sănii, nu pe jos!</p>
               <p rend="justify">Porunca stăpânului se îndeplini în grabă.</p>
               <p rend="justify">— Şi acum – adaose boierul – drum bun, feţii mei, să veniţi sănătoşi cu toţii şi Dumnezeu să v-ajute!</p>
               <p rend="justify">Radu sări în sania din mijloc şi prinse hăţurile cu stânga, iar cu dreapta îşi scoase cuşma neagră de miel nefătat.</p>
               <p rend="justify">Laţcu veni lângă sanie, mângâie cu duioşie braţul fetei şi, privindu-l ţintă pe Radu, îi spuse:</p>
               <p rend="justify">— Mai e nevoie să-ţi spun ceva, Radule?</p>
               <p rend="justify">Flăcăul îşi puse mâna pe inimă şi se plecă dinaintea bătrânului, fără să răspundă nimic. Apoi smuci hăţurile, strigând:</p>
               <p rend="justify">— Dii, zmeii tatii, hai şi Doamne-ajută!</p>
               <p rend="justify">Salbele cu zurgălăi de argint, prinse la gâtul cailor, sunară limpede şi lin într-un clinchet de veselie şi săniile se pierdură în zarea ce începuse să se roşească, urmate de privirea înlăcrimată a bătrânului boier, care, cu toată tăria lui, îşi simţea inima strânsă de îndoială.</p>
               <p rend="justify">De la Baia porniră în sus, spre miazănoapte, călăuzindu-se după malul stâng al râului Moldova. Câmpulungul se afla pe malul cel drept al râului ce se vărsa în Moldova, şi Radu hotărâse să facă vad tocmai la sosire, unde apa se îngusta, era mai mică, mai bine îngheţată şi mai uşor de trecut.</p>
               <p rend="justify">Curând începu să se crape de ziuă, şi umbrele nopţii fură alungate de săgeţile vii de lumină ale soarelui rece de iarnă.</p>
               <p rend="justify">Dana şedea în dreapta lui Radu, care ţinea hăţurile cu stânga, iar cu dreapta mânuia biciul înflorat. Nu scotea o vorbă; îi era parcă teamă că rostirea vreunui cuvânt ar putea să-i destrame fericirea ce i se cuibărise, caldă, în sufletu-i potopit de o năvalnică bucurie.</p>
               <p rend="justify">Radu întoarse capul către ea şi spuse cu sfială:</p>
               <p rend="justify">— Iartă-mi întrebarea: ţi-e frig cumva, domniţă Dana?</p>
               <p rend="justify">Dana, înfofolită în broboada albă ca zăpada ce o înconjura, părea un copilaş proaspăt scăldat. Îşi întoarse şi ea ochişorii-i de cărbune, încondeiaţi de gene negre, şi răspunse:</p>
               <p rend="justify">— Nu, jupân Radule, mă simt cum e mai bine! Mult mai bine decât în rădvan, întări ea.</p>
               <p rend="justify">Aburii înălţaţi uşor din gura lor se împletiră în văzduhul îngheţat. Radu îndrăzni să mai spună:</p>
               <p rend="justify">— Acum nu, că de-abia am pornit la drum, dar de ţi-o fi, te rog să-mi spui, domniţă!</p>
               <p rend="justify">— Ţii cumva altă broboadă ascunsă-n sanie? îl necăji Dana.</p>
               <p rend="justify">Dar Radu zâmbi şi nu mai răspunse.</p>
               <p rend="justify">Se luminase bine; drumul era neted şi caii mergeau uşor, strănutând uneori şi împroşcându-i pe cei doi călători cu stropi de spumă albă.</p>
               <p rend="justify">De la un timp, nimeni nu mai scoase o vorbă. Era o linişte apăsătoare şi începuse să le fie urât de atâta tăcere. Nu se auzea decât şuieratul tăios al tălpilor ce alunecau pe zăpadă, tropăitul înfundat al copitelor repezite din plin pe zăpada îngheţată şi clinchetul vesel al clopoţeilor.</p>
               <p rend="justify">Sufletul lui Radu era potopit de o mie de gânduri; şi o mie de întrebări îi fluturau pe buze. Se hotărî la una din cele o mie, deschise gura s-o rostească, dar nu ieşi decât aburul cald ce se risipi în aerul rece al dimineţii.</p>
               <p rend="justify">Şi-n sufletul Danei era aceeaşi frământare. Dar se cuvenea oare ca ea, fiica celui mai mare boier al Moldovei, al aceluia ce venea îndată după domnul ţării, să stea prea mult de vorbă cu un bărbat care nu era decât oştean al tatălui ei? Viteaz, puternic, iscusit şi blând într-adevăr, pe cât se părea, acest flăcău, dar totuşi un fel de slujitor al părintelui ei. Că era ţinut în cinste şi poftit la mesele lor, de-a valma cu oamenii de vază ai ţării, era altă socoteală; însă el tot slujitor se numea că este. Dar vezi că dintre toţi ceilalţi, boierul Laţcu numai în el avusese încredere să i-o dea în grijă pe fiică-sa. Şi ea, cu toate aceste gânduri potrivnice între ele, ce se învălmăşau, neliniştind-o, se simţea atrasă de acest flăcău blând, îi era milă de el, îi făcea plăcere de câte ori îl vedea, de câte ori avea prilejui să-i răspundă la bună ziua sau sa schimbe o vorbă-două cu el, iar când nu-l vedea o zi, era mâniată pe ea însăşi că simte nevoie să-l vadă totuşi şi caută să născocească un prilej pentru aceasta.</p>
               <p rend="justify">Şi se hotărî să tacă, prefăcându-se că a cuprins-o somnul.</p>
               <p rend="justify">I-a trebuit mult Danei până să le înduplece pe cele două femei să primească a veni la masa de Anul Nou a lui Dragoş-Vodă. Că, ziceau ele, şi pe bună dreptate, cum le-ar tihni petrecerea, când îl ştiau pe boierul Bale prins la duşmani şi, poate, în primejdie de moarte? Însă Dana le spusese că nu e bine să-l înfrunte pe măria sa Dragoş-Vodă, care dă cel dintâi ospăţ prietenilor, de când e domn în Moldova.</p>
               <p rend="justify">Şi au pornit înapoi, spre Baia, jupâneasa Neaga, luând şi un poloboc mare cu vin rubiniu, despre care se spunea în acele părţi de ţară că e grozav de bun, făcându-te să uiţi de toate necazurile numai după două pahare.</p>
               <p rend="justify">Dar iată că, de data aceasta, drumul de la întoarcere nu s-a mai asemănat cu cel de la venire. Şi dacă Dana ar fi ştiut ce o aşteaptă nu s-ar mai fi urnit cu atâta uşurinţă, ci ar fi făcut Anul Nou şi fără de buna sa prietenă Bălaşa Bale.</p>
               <p rend="justify">Primejdia s-a ivit numai la un sfert din drum depărtare de Baia. Spre spaima călătorilor, cerul s-a întunecat pe neaşteptate cu puţin înainte de amiază. Şi deodată s-a pornit o ninsoare cum nimeni dintre ei nu-şi amintea să mai fi văzut vreodată: cădeau fulgi mari, groşi, de ai fi zis că cineva din înaltul cerului scutură asupra pământului, dintr-un sac uriaş, flori de măr în mănunchiuri. Omătul se aşternu gros în câteva ceasuri şi dintr-o dată începu să bată un vânt tăios, spulberând ninsoarea căzută şi făcând troiene greu de străbătut. O dată cu vântul, frigul se lăsă mai pătrunzător, începu să înţepe şi să taie răsuflarea. De văzut nu se mai vedeau decât perdele de zăpadă, prin care era cu neputinţă să treci, fără să te înăbuşi.</p>
               <p rend="justify">Caii se opriră sforăind, cu teamă. De înaintat nu mai era cu putinţă. Dana strigă, sugrumată de viscolul necruţător:</p>
               <p rend="justify">— Radule, mă-năbuş!</p>
               <p rend="justify">Flăcăul sări în zăpada înaltă şi strigă:</p>
               <p rend="justify">— Daţi-vă repede jos, deshămaţi caii şi întoarceţi săniile cu talpa dincotro bate vântul! Apoi adăpostiţi-vă în culcuşul acesta… până trece prăpădul. Caii priponiţi-i cu funii lungi şi lăsaţii în voie, că ştiu ei să se apere singuri. Repede!</p>
               <p rend="justify">O  ridică de subsuori pe Dana şi-o puse uşor lângă un copac. Le ajută să coboare şi pe cele două jupânese Bale, care priveau amuţite de groază. Deshămă în grabă caii şi, cu o putere ce nu şi-o ştiuse nici el până atunci, răsturnă sania, trântind-o spre un dâmb din marginea drumului. Apoi o cuibări pe Dana şi pe prietenele acesteia, el aşezându-se mai la o parte şi aşteptând dezlănţuirea urgiei cereşti.</p>
               <p rend="justify">Tovarăşii lor de drum făcură aceleaşi lucruri – pe cât gândeau ei – aşa, ca să se afle în treabă şi să nu spună că n-au întreprins nimic pentru apărare; dar erau încredinţaţi că nu vor mai apuca Anul Nou.</p>
               <p rend="justify">Aşa trecu ca un ceas de vreme, când deodată viscolul, ce bătuse necontenit cu aceeaşi tărie, se potoli ca prin farmec pe neaşteptate, tot aşa după cum venise.</p>
               <p rend="justify">Ninsoarea conteni, cerul se lumină uşor şi călătorii tocmai începuseră să răsufle uşuraţi, când deodată nişte urlete îndepărtate le îngheţă de-a binelea sângele în vine.</p>
               <p rend="justify">— Lupii! strigară toţi cu groază nestăpânită într-un glas.</p>
               <p rend="justify">Caii începură să necheze neliniştiţi şi să-şi umfle nările, iar cei patru câini se porniră şi ei pe urlete prelungi şi înfiorătoare.</p>
               <p rend="justify">Radu îi sudui să tacă, şi câinii, înţelegători ai primejdiei de moarte, se potoliră îndată.</p>
               <p rend="justify">— Urletele vin din 'napoia noastră! strigă Radu. Săniile pe tălpi, caii în ham, să pornim cât mai degrabă, că altminteri e mare primejdie şi nu ştiu cum vom scăpa!</p>
               <p rend="justify">Cu o iuţeală, pe care numai teama de moarte o putea da, totul era gata de plecare. Dar de-abia porniseră, că-n capătul drumului, în depărtare, se zăriră zece-douăsprezece luminiţe, ce se apropiau cu iuţeală.</p>
               <p rend="justify">Fără să mai ţină seama de nimic, Dana îi cuprinse braţele flăcăului ce mâna sania şi-i striga îngrozită:</p>
               <p rend="justify">— Ce facem, Radule? Nu ne lăsa!</p>
               <p rend="justify">Îmbărbătat de cuvintele fetei, tânărul oştean răspunse cu tărie:</p>
               <p rend="justify">— Domniţă Dana, ai încredere în mine! Am să încerc tot ce se poate face în asemenea grea împrejurare. Şi apoi, cum o mai vrea Dumnezeu. Însă fără jertfă nu se poate, chiar de-ar fi să înfrunt mânia boierului Laţcu!</p>
               <p rend="justify">— Numai la asta să nu te gândeşti!</p>
               <p rend="justify">Radu struni o clipă caii şi-i făcu loc săniei ce-l urma să treacă înainte. Apoi îşi luă spada, dădu hăţurile Danei, care înţelese, şi le primi cu dârzenie. Se strecură în spatele săniei şi, cu o lovitură dibace dată pe dedesubt, tăie beregata calului ce-i urma sania. Acesta se prăbuşi fără să icnească măcar. Zăpada se înroşi îndată de sângele ce gâlgâia ca dintr-un izvor din gâtul calului rămas fără suflare.</p>
               <p rend="justify">Lupii, care ajunseseră sania, se năpustiră asupra hoitului şi începură să rupă înnebuniţi de foame, în timp ce săniile se îndepărtau cu grabă pe drumul ce ducea la cetatea de scaun, Baia.</p>
               <p rend="justify">Se înserase de mult. Boierul Laţcu, care şi aşa aştepta îngrijorat, cu sufletul la gură, întoarcerea fetei văzând viscolul ce se pornise şi că nici un semn nu se arăta, înnebuni de-a binelea. Când viforniţa cumplită era în toi, porunci să-i pună patru dintre cei mai puternici cai la sanie, îşi luă pe cei mai voinici slujitori, îşi aruncă şuba pe el şi porni în întâmpinarea călătorilor.</p>
               <p rend="justify">Dar abia se îndepărtase de castel, că inima i se umplu de o mare bucurie. Din depărtare auzi sunând zurgălăii cunoscuţi ai săniilor sale.</p>
               <p rend="justify">— Ah, slavă, domnului – strigă el – dar hai înainte, dacă tot am pornit!</p>
               <p rend="justify">Însă, până să se dezmeticească din bucuria cea mare ce-l copleşise dintr-o dată, încât i se muiaseră picioarele, iată că-i ieşiră în cale săniile îndelung aşteptate. La strigătul lui groaznic: „Staţi!” caii, fără a mai fi struniţi de mânători, cunoscând glasul stăpânului lor, nechezară prelung şi se opriră brusc, bătând cu copitele zăpada afânată.</p>
               <p rend="justify">Ochii boierului Laţcu cătară setoşi sania de la mijloc, din care mâinile vânjoase ale lui Bradu, fără a mai ţine socoteală de nimic, o ridicară pe Dana ca pe un fulg şi o aruncară în braţele larg deschise, care se strânserî de mai s-o înăbuşească la piept.</p>
               <p rend="justify">— Dana, fata tatii, prin ce ai trecut tu?</p>
               <p rend="justify">— De nu era jupân Radu, tăicuţă, oftă ea adânc, nu ne mai vedeam niciodată, aşa, să ştii!</p>
               <p rend="justify">Laţcu se opri, încruntându-se puţin, dădu din cap şi nu răspunse nimic. Apoi se trezi în el simţul de ospitalitate şi, Iăsând-o pe fată, alergă Ia jupâneasa Neaga şi jupâniţa Bălaşa şi cuprinzându-le de mijloc, le împinse spre sania lui.</p>
               <p rend="justify">— Hai, acum până acasă vă duc eu!</p>
               <p rend="justify">În ciuda iernii grele ce se abătuse asupra Moldovei, primăvara anului 1360 venise timpurie. Un soare neaşteptat de puternic topise gheaţa şi zăpada în câteva zile, şi în luna lui Prier verdeaţa se întinsese în ţara întreagă.</p>
               <p rend="justify">În dimineaţa aceea frumoasă, boierul Laţcu plecase din vreme la palatul lui Dragoş-Vodă, fiind chemat de cu seară la un sfat de taină.</p>
               <p rend="justify">Vremea se încălzise binişor. Albinele cutezaseră să-şi părăsească ştiubeiele şi să înceapă colinda.</p>
               <p rend="justify">Dana ieşise în grădină cu un taler plin de răsaduri de flori pe braţe. Şi, ca din senin, se ivi lângă ea Radu, care se înclină, îi luă în grabă talerul din mână şi grăi cu glasul sugrumat:</p>
               <p rend="justify">— Sărutăm dreapta, domniţă Dana!</p>
               <p rend="justify">— Bună dimineaţa. Radule! De ce eşti aşa de tulburat?!</p>
               <p rend="justify">— Nu te-am mai văzut de vreme îndelungată atât de aproape… şi doream de mult să te văd şi mai ales să-ţi vorbesc.</p>
               <p rend="justify">— Iată, ţi s-a îndeplinit dorinţa. Te ascult!</p>
               <p rend="justify">Radu oftă, surâzând cu sfială, şi spuse:</p>
               <p rend="justify">—… Acum… domniţă Dana, că eşti gata să mă asculţi, nu mai ştiu ce să-ţi spun… Dar toată iarna am stat de vorbă cu domnia ta… în gând… în ceasurile mele grele de veghe!</p>
               <p rend="justify">— Şi atunci? întrebă fata cuprinsă de mirare.</p>
               <p rend="justify">— Atunci… îmi dai voie să te ajut la răsaduri?</p>
               <p rend="justify">— Asta nu e o treabă pentru un oştean viteaz ca domnia-ta, jupân Radule, dar dacă vrei… poftim…!</p>
               <p rend="justify">— Mi-ar fi plăcut să sădim împreună un stejar aci, în fundul grădinii… şi să-i spunem… „stejarul Danei”.</p>
               <p rend="justify">Pe buzele fetei înflori un surâs, ce-i adânci şi mai mult cele două gropiţe care-i împodobeau obrajii.</p>
               <p rend="justify">— De ce nu „stejarul lui Radu”?</p>
               <p rend="justify">— Mai bine, „stejarul Danei şi-al lui Radu”. Măcar stejarul să ne lege, îndrăzni flăcăul… dacă altminteri… toate ne stau în cale!</p>
               <p rend="justify">— Ce voieşti a spune cu aceasta, jupân Radule? se opri fata cuprinsă de o tulburare neaşteptată!</p>
               <p rend="justify">Dar în aceeaşi clipă simţi că nu sunt singuri, tresări şi se-ntoarse repede. Lângă ei, răsărise ca din pământ doica.</p>
               <p rend="justify">— Ce e, mamă doico? întrebă fata nemulţumită. Nu-mi amintesc să te fi chemat!</p>
               <p rend="justify">— Am crezut că poate ai nevoie cumva de ajutor la răsaduri! şopti doica mieros.</p>
               <p rend="justify">— La fel a crezut şi jupânul Radu… şi s-a înşelat. Pot grădinări şi singură!</p>
               <p rend="justify">Şi zicând aşa, îi părăsi pe amândoi, îndreptându-se spre brazdele proaspăt săpate, ce-şi aşteptau florile.</p>
            </div>
            <div type="div2" rend="P4">
               <head>Capitolul V.</head>
               <subtitle>Fuga.</subtitle>
               <p rend="justify">Slujba bisericească se sfârşise şi credincioşii ieşeau din biserica de la Baia cu spatele, închinându-se încă o dată cu cruci mari, înainte de a porni spre casă.</p>
               <p rend="justify">Dar de data asta, la ieşirea din sfântul lăcaş, nu se mai aflau pe nicăieri cerşetori, care de obicei împânzeau treptele zidirii şi curtea acesteia.</p>
               <p rend="justify">Aflâudu-se că va veni la sfânta slujbă măria sa voievodul Dragoş cu doamna şi moştenitorul său Sas-Vodă cu domniţa lui, Mitropolitul dăduse straşnică poruncă să nu se mai vadă ţipenie de milog, că-i prăpăd, nu-i mai spală pe preoţi şi slujitori nici toată apa Siretului.</p>
               <p rend="justify">Aşa se făcuse că atât la sosirea, cât şi la plecarea de la biserică nu-l întâmpinase pe domnul ţării nici o mână întinsă şi nu se auzise nici o vorbă linguşitoare de cerşală.</p>
               <p rend="justify">Măria sa poftise a se întoarce la palat pe jos în această duminică de Florii. Poporenii erau bucuroşi să-l urmeze în drumul său, înconjurându-l cu mare dragoste, fără să îndrăznească a-i striga urături de nici un fel.</p>
               <p rend="justify">Le plăcuse mai cu scamă că vodă, neştiind ce să facă cu mlădiţa verde de salcie sfinţită, ai cărei mâţişori pufoşi se răsfăţau asemeni unor podoabe de smaragd, o împletise la mânerul în cruce al spadei sale şi-i ţinea astfel bună tovărăşie preafrumosului său inel cu piatră verde.</p>
               <p rend="justify">Alaiul domnesc nu era mare. În frunte mergeau Dragoş-Vodă de vorbă cu boierul Laţcu; după ei veneau Sas-Vodă cu boierul Bale, care scăpase din robia tătarilor, apoi boierii Cantemir şi Mirislău şi, după ei, la o depărtare de câţiva paşi, veneau agale doamnele lui Dragoş-Vodă, Sas-Vodă şi jupânesele boierilor pomeniţi.</p>
               <p rend="justify">Cum era şi firesc, femeile sporăvăiau despre cozonacii înalţi cu nuci şi stafide, lucraţi în lapte, unt şi miere, despre ouăle roşii încondeiate şi despre mieii păstraţi şi hrăniţi cu mare grijă, spre a fi jertfiţi şi băgaţi la cuptor, în ajunul marii sărbători creştineşti.</p>
               <p rend="justify">Iar boierii vorbeau despre luptele ce-i aşteptau cu tătarii, care începuseră să scoată iarăşi capul pe la margini de ţară.</p>
               <p rend="justify">Dragoş-Vodă se opri o clipă în loc şi-i spuse boierului Laţcu, dar aşa, ca să audă toţi cei din urmă:</p>
               <p rend="justify">— Preacinstite şi iubite al meu sfetnic, stând azi la sfânta slujbă a Floriilor, ca să-ţi spun drept, mi-a fugit gândul de la cântările popilor, dar ca să mi-l închin tot Domnului Dumnezeu!</p>
               <p rend="justify">— Cum aşa, mărite stăpâne? se miră Laţcu, că nu pricep!</p>
               <p rend="justify">— Iată cum – zâmbi Dragoş-Vodă. Mi-am preumblat ochii pe toată întinderea dinlăuntru a bisericii acesteia din Baia… şi am privit cu multă luare-aminte, şi iarăşi am privit-o şi…</p>
               <p rend="justify">Aci vodă se opri.</p>
               <p rend="justify">— Şi? îndrăzni Laţcu să întrebe.</p>
               <p rend="justify">— Şi nu prea-mi place. Mult mai frumoase şi mai arătoase sunt cele papistaşe!</p>
               <p rend="justify">— Sunt, măria ta, e drept! făcu plin de obidă Laţcu, sunt, că pe acelea le ajută Papa de la Roma, pe când pe ale noastre le facem noi, care suntem sărăciţi de războaiele şi jafurile cotropitorilor. Dar bun e Dumnezeu, ne-o ajuta şi nouă să ridicăm zidire mândră şi falnică spre pomenirea neamului românesc şi a noastră a tuturor!</p>
               <p rend="justify">— Ei, taman la asta m-am gândit, boier Laţcule, că ar trebui să-mi leg şi eu domnia de o asemenea sfântă zidire, precum făcură Basarabii în Ţara Românească, vecină nouă. Şi aşa, până una alta, şi până ce om face aci în Baia un sfânt lăcaş, potrivit cu cetatea noastră de scaun, vroi să ridic la Olovăţ o biserică nu prea mare, dar care să amintească despre mine în veac… Şi unde să fie şi gropniţă pentru mine şi tot neamul meu, când ne va veni veleatul la fieştecare!</p>
               <p rend="justify">— La Olovăţ zici, măria ta? întrebă Laţcu.</p>
               <p rend="justify">— Ai auzit bine, boierule. Place-mi târguleţul acesta mult şi mă desfăt la privirea lui, ori de câte ori mă duc să-l văd. Şi aş vroi să am acolo un lăcaş de închinare, odihnă şi cugetare!</p>
               <p rend="justify">— Prea bine, slăvite stăpâne! Am să aleg câţiva dintre oamenii mei de nădejde, care să nu se îndeletnicească un timp decât cu această treabă, ţinând din scurt pe aceia ce vor ridica biserica.</p>
               <p rend="justify">Când sosi acasă, boierul Laţcu fu întâmpinat ca niciodată, de doica fetei, care se ţinu după el de la poartă, până la uşa casei.</p>
               <p rend="justify">Dana privea pe fereastră şi văzu cum doica se înalţă, pe cât poate, ca să ajungă la urechea boierului Laţcu, iar pe acesta cum se apleacă din toată înălţimea sa, spre a prinde ce-i spune doica.</p>
               <p rend="justify">Şi se înfioră când îl văzu încruntându-se şi întrebând-o răstit de câteva ori.</p>
               <p rend="justify">De cum intră în casă, porunci slujitorului ce-l aştepta înclinat să-l cheme de îndată pe Radu.</p>
               <p rend="justify">Şi până să vină cel chemat, Laţcu se aşeză la masa pusă din vreme în cerdacul casei, îşi turnă o cană de ţuică tare şi o dădu pe gât cu mare poftă dintr-o dată, cutremurându-se apoi, şi făcând: „Haaaaa, că minunată mai e şi zeama asta de prune!” Şi, îndemnând-o pe Dana, care trebăluia prin preajmă-i, îi spuse cu şiretenie:</p>
               <p rend="justify">— Tu nu sorbi un strop, fata tatii, să vezi cum îţi toarnă foc în sânge?!</p>
               <p rend="justify">— Nu-mi place, tăicuţă! zâmbi fata în silă. Asemenea licori nu-s pentru fete şi nici pentru neveste!</p>
               <p rend="justify">În clipa aceasta se arătă în capătul pridvorului Radu, care făcu o plecăciune şi aşteptă. Boierul Laţcu îl simţi că a sosit, dar îl mai lăsă să aştepte, gândindu-se cum să înceapă vorba. Apoi, ridicându-şi capul dintr-o dată, îl întrebă cu mirare:</p>
               <p rend="justify">— A… ai venit?</p>
               <p rend="justify">Radu îşi înclină capul în tăcere, furând-o cu coada ochiului pe Dana, care încremenise, presimţind că va urma ceva neplăcut pentru ei amândoi.</p>
               <p rend="justify">În sfârşit, Laţcu deschise din nou gura:</p>
               <p rend="justify">— Te-am luat cumva de la vreo treabă? Ce făceai?</p>
               <p rend="justify">— Eram prin grădină, măria ta!</p>
               <p rend="justify">Laţcu îl privi batjocoritor şi-l întrebă rânjind:</p>
               <p rend="justify">— Căutai cumva un loc potrivit să sădeşti un puiet de stejar?</p>
               <p rend="justify">Fără să vrea, cei doi tineri îşi aruncară priviri întrebătoare, apoi amândoi îşi lăsară ochii în podele, ca de o mare vină.</p>
               <p rend="justify">Bătrânul se ridică în picioare şi grăi de astă dată apăsat:</p>
               <p rend="justify">— Jupân Radule, astăzi la biserică, măria sa Dragoş-Vodă mi-a amintit făgăduinţa sa de a fi naşul de cununie al fetei mele… şi m-a întrebat ce am de gând cu ea?… Că, după câte ştie măria sa, aşteaptă să-i fie cinstiţi gineri… Aci Laţcu se opri o clipă şi continuă, apăsând şi mai tare pe cuvinte: O seamă de feciori de boieri… şi de la noi, din Moldova… şi din Ţara Românească… şi din Ardeal…</p>
               <p rend="justify">— Şi domnia ta ce i-ai răspuns, tăicuţă? îndrăzni Dana, cu sufletul la gură.</p>
               <p rend="justify">— Eu i-am răspuns, fată dragă – rânji boierul, privindu-l ţintă pe Radu, care încremenise lângă uşă, simţind că i s-au înfipt în suflet şi i se răsucesc o sută de cuţite – i-am răspuns – repetă bâtruiul – că nu pot porni nunta, până nu-l am înapoi pe armăsarul meu Trăsnet, răpit de tătari… întrucât vroiesc ca la nuntă să călăresc pe el împodobit cum se cuvine a fi calul unui boier ca mine. Aşa că, Radule… rugămintea mea către tine aceasta este: să pleci mâine, în zori după Trăsnet… şi să nu te întorci fără el!… Iar, între timp, noi vom griji şi de alegerea unui soţ potrivit pentru jupâniţa Dana!</p>
               <p rend="justify">Pe fată o podidiră lacrimile şi abia se stăpâni să nu izbucnească în hohote de plâns.</p>
               <p rend="justify">Radu rămăsese ameţit o clipă numai. Îşi înghiţi cu greu nodul care i se pusese în gât şi răspunse cu sfială:</p>
               <p rend="justify">— Măria ta… şi stăpâne, cine poate şti pe unde se mai află acuma Trăsnet… şi ce mai e cu el? A trecut doară atâta vreme la mijloc de când ţi l-au răpit mârzacii în luptă. De-ţi trebuie un cal asemenea lui… ia-l pe Fulger!</p>
               <p rend="justify">— Nu, nu, ridică Laţcu mâna dreaptă, ca şi cum s-ar fi apărat de o primejdie… nu… pe Fulger ai să călăreşti tu ca vornicel la nuntă!… Eu îl vreau pe Trăsnet, care e mai tânăr şi mai ager! Deci, ne-am înţeles… Fără să mai pierdem vremea cu vorbe goale… mâine-n zori pleci după Trăsnet… Du-te sănătos!… Nu mai am nimic a-ţi spune!</p>
               <p rend="justify">— Aş avea eu, stăpâne!</p>
               <p rend="justify">— Ce?</p>
               <p rend="justify">— Îngăduie să mă-nsoţească şi Costea, tovarăşul meu de vânătoare. Aceasta nu e treabă de un singur om!</p>
               <p rend="justify">— Fie!</p>
               <p rend="justify">Pe drumul prăpăstios ce ducea către hotarul de miazănoapte al Moldovei, înaintau la pas domol doi călăreţi tineri ce păreau, după straiele lor, a fi neguţători. Într-adevăr, un al treilea cal, ce venea cuminte după ei, fără a fi ţinut de frâu, avea în spinare o tolbă mare, bine legată în pânze şi frânghii, în care, de bună seamă, se afla marfa neguţătorilor.</p>
               <p rend="justify">— Ai mai fost vreodată prin ţinuturile tătăreşti, Radule? întrebă cel care mergea al doilea în şir.</p>
               <p rend="justify">— Nu, frate Costeo, dar cu voia Domnului am să mă descurc! Numai să dăm de urma lui Trăsnet!</p>
               <p rend="justify">— Mi-e teamă c-o să fie tare greu! Cine ştie pe ce mâini o fi încăput?</p>
               <p rend="justify">— Cată să-ntrebăm mai întâi de geambaşi… De la ei putem afla câte ceva… Şi ţinta călătoriei noastre la tătari e cum ne-am înţeles.</p>
               <p rend="justify">— Oricum, frate Radule, grea sarcină ţi-a aruncat pe umeri boierul Laţcu! Pe cât mă taie capul, eu socot că ţi-a pus gând rău… şi că, ce mai la deal, la vale… vrea să te piardă… asta e!</p>
               <p rend="justify">— Eh! oftă Radu, dând din cap. O fi vrând el, dar nu şi eu! M-am făcut oare vinovat de ceva?</p>
               <p rend="justify">— Eu, în locul tău, aş fi dat bir cu fugiţi, vorba ăluia!</p>
               <p rend="justify">— De n-ar fi fost la mijloc Dana, poate că-mi luam câmpii… Dar mi-e tare dragă fata asta, care ar fi râs de mine aflând că mă sperii de căutarea unui cal! Am şi eu mândria mea, măcar că ştiu că nu pot trage nici un fel de nădejde.</p>
               <p rend="justify">— Atunci la ce bun să-ţi primejduieşti viaţa, aşa, de-a surda?</p>
               <p rend="justify">— Ştiu şi eu? zâmbi Radu îndurerat şi îşi îndemnă calul, care parcă domolise prea mult pasul: Hiii, puiule, că ne aşteaptă Trăsnet!</p>
               <p rend="justify">De cum intrară în ţinuturile tătăreşti, Radu fu numai ochi tot drumul, ca să ţină minte totul la întoarcere, care nu se ştia cum va fi.</p>
               <p rend="justify">Trecură prin câteva sate sărăcăcioase, cu case mici, aproape bordeie de chirpici, întrebând în dreapta şi-n stânga de neguţători de cai şi geambaşi.</p>
               <p rend="justify">Şi toţi îi îndreptau înainte, către cetatea unde se afla Mârza, cel mai vestit geambaş cunoscut în părţile tătăreşti, de la care lua cai chiar şi hanul.</p>
               <p rend="justify">După o zi de mers cu mici popasuri, mai mult de cercetare, decât de odihnă şi mâncare, iată că li se arătă în faţa ochilor o câmpie mare, pe care troscotul crescuse în voie, împestriţat pe ici şi colo cu flori de muşeţel.</p>
               <p rend="justify">Iar la marginea câmpiei se înălţa un zid, care nu putea fi altul decât acela al cetăţii căutate de călători.</p>
               <p rend="justify">Plini de nerăbdare de a ajunge nai repede, cei doi tineri îşi îndemnară caii şi-n scurtă vreme se aflară în faţa porţii străjuite de către doi suliţaşi ce aveau şi hangere la brâu.</p>
               <p rend="justify">— Suntem neguţători de stămburi şi mătăsuri de la Polonia, deschide Radu vorba. Avem marfă bună şi dorim să cumpărăm cai tătăreşti… Cunoaşteţi cumva vreun geambaş la care să găsim ce ne trebuie? Plătim bine! Şi, ca să-i dovedească pe cum că ceea ce spune el nu-s vorbe de clacă, neguţătorul deschise o pungă şi puse în mâna păzitorilor câţiva bănuţi de argint.</p>
               <p rend="justify">Ochii tătarilor sclipiră bucuroşi, iar cel mai bătrân le deschise repede poarta şi, arătându-le cu dreapta o uliţă, le spuse:</p>
               <p rend="justify">— O luaţi drept pe uliţa asta, până ajungeţi la geamie, apoi faceţi la stânga, şi o să vedeţi nişte case mai arătoase! Întrebaţi de Mârza geambaşul; nimeni în toată ţara nu are cai ca ai lui; o să fiţi mulţămiţi.</p>
               <p rend="justify">— Şi voi la fel… la întoarcere! le făgădui Radu bucuros.</p>
               <p rend="justify">Norocul călătorilor că Mârza era acasă. Un om scund, dar voinic, bine legat, tuciuriu la faţă şi cu priviri piezişe, pline de răutate.</p>
               <p rend="justify">Când Radu începu să-i spună povestea cu stămburile lui, Mârza îl opri scurt cu mâna şi-i grăi:</p>
               <p rend="justify">— Nu-mi trebuiesc pânzeturi şi nici nu mă priveşte ce fel de negoţ faceţi, drumeţilor! Eu cumpăr şi vând cai, dar cai buni, pe sprinceană, nu gloabe, nici mârţoage… Văd că sunteţi pe trei cai… cai buni ce-i drept… Vreţi să vindeţi, sau să cumpăraţi?</p>
               <p rend="justify">— Să cumpărăm, preacinstite jupâne! răspunse Radu, bătându-i inima. Ne-ai făcut cinstea să spui despre caii noştri că sunt buni. Noi însă dorim să cumpărăm alţii… sau măcar unul şi mai bun decât aceştia. Şi stăpânul nostru, cel mai mare neguţător din Polonia, ar vrea un cal negru, dacă se află. Bun de călărie…</p>
               <p rend="justify">Mârza stătu o vreme pe gânduri, închizându-şi şi mai mult ochii-i spălăciţi, se trase de sfârcul mustăţii drepte, apoi zise:</p>
               <p rend="justify">— Veniţi la grajduri… să vedeţi! şi o porni înainte, cu neguţătorii şi cu vreo trei slujitori după el.</p>
               <p rend="justify">Deschise larg uşa, care scârţâi prelung, şi-i făcu pe caii ce ronţăiau ovăz să-şi întrerupă mâncatul şi să-şi întoarcă uşor capetele.</p>
               <p rend="justify">Ferestrele mari lăsau să pătrundă lumina în voie, aşa că se vedeau bine toţi caii. Radu trecu alene şi-i privi. Trăsnet nu se afla printre aceştia. Veni lângă Mârza.</p>
               <p rend="justify">— Ei… ce zici? îl întrebă geambaşul. Nu-ţi place niciunul?</p>
               <p rend="justify">— Ba, ca să-ţi spun drept, toţi sunt frumoşi şi voinici, dar nu e ce-ar dori stăpânul meu! Nu mai ai şi alţii?</p>
               <p rend="justify">— Cum? Din toţi ăştia nu-ţi alegi niciunul? făcu Mârza nemulţumit.</p>
               <p rend="justify">— Îţi spusei că panul meu ar vrea un cal negru… aşa că…</p>
               <p rend="justify">Mârza se-ncruntă o clipă şi spuse cu neaşteptată răutate:</p>
               <p rend="justify">— Bine, dar! Pofteşte, rogu-te încoace… Mai am un armăsar, care s-ar putea să-ţi fie pe plac… Îl ţin singur într-un grajd anume făcut pentru el…</p>
               <p rend="justify">Radu tresari şi întrebă cu sufletul la gură:</p>
               <p rend="justify">— De ce?</p>
               <p rend="justify">— Aşa… că-i de rasă aleasă! îi răspunse în batjocură şi cu ciudăţenie în priviri Mârza, şi se opri în faţa unui grajd mic din lemn de stejar. Deschideţi uşa şi scoateţi armăsarul, grăi el slujitorilor.</p>
               <p rend="justify">Doi tătari, având în mâini unul o ţepuşă, şi altul un cnut pătrunseră în micul grajd şi, peste o clipă, Radu şi Costea auziră un nechezat puternic, care le îngheţă sângele în vine. Era nechezatul lui Trăsnet.</p>
               <p rend="justify">Flăcăii se dădură la o parte să facă loc şi-şi puseră capetele în piept, de teamă să nu fie recunoscuţi de cal şi să-i trădeze, astfel, fără voia lui.</p>
               <p rend="justify">Dar Trăsnet ieşi pe uşa grajdului falnic între cei doi slujitori, cu gâtul încordat. Trecu pe lângă ei, părând că nu-i bagă în seamă, deşi Radu simţi că a tresărit o frântură de clipă, dar s-a stăpânit, înţelegând că se petrece ceva ciudat.</p>
               <p rend="justify">— Ei, îl întrebă Mârza pe Radu. De acesta ce zici, neguţătorule?</p>
               <p rend="justify">— Într-adevăr, recunoscu Radu, într-adevăr pare a fi un cal deosebit. Cât ceri pe el?</p>
               <p rend="justify">Aci, tătarul izbucni într-un râs nestăpânit, la care-i ţinură hangul toţi slujitorii săi făcându-l pe Trăsnet să-şi întoarcă frumosul său cap cu stea în frunte.</p>
               <p rend="justify">— Ţi-l dau de pomană dacă eşti în stare să te ţii pe spatele lui… nu mai mult, ci cât număr eu până la zece!</p>
               <p rend="justify">— Cum aşa?! se prefăcu mirat foarte Radu. Ce fel de neguţătorie poate fi aceasta?</p>
               <p rend="justify">— Este aşa cum este! Văzuşi ce grajd i-am făcut? De stejar! Ai mai pomenit domnia ta grajd de stejar la un cal? Şi ştii de ce? Că pe cel dinainte, de brad, l-a spart cu copitele… N-am pomenit cal mai nărăvaş… Şi pân-acum, nimeni n-a fost în stare să-l călărească… Pe toţi i-a trântit şi i-a călcat în copite. Acest cal negru îl are pe satan în el, s-o ştii de la mine.</p>
               <p rend="justify">— Dar de unde-l aveţi? se prefăcu Radu mirat.</p>
               <p rend="justify">— I l-a luat chiar fiul hanului acum un an, în luptă, unui boier moldovean bătrân şi neputincios! Pesemne că de aia-l şi purta calul… Ori cu el, ori fără el în spate, totuna-i era.</p>
               <p rend="justify">— Ha, ha, ha! se făcu Radu că râde ca poftă. Şi acum domnia ta vrei să-mi rupă şi mie oasele?</p>
               <p rend="justify">— Aşa-i că nu te-ncumeţi? Pe doi slujitori de-ai mei i-a lăsat schilozi. Ai putea totuşi să-ncerci, dar mai înainte să-ţi dau un sfat prietenesc râse din nou Mârza.</p>
               <p rend="justify">— Care?</p>
               <p rend="justify">— Spune-i prietenului domniei tale să-ţi sape şi groapa! şi geambaşul se porni din nou pe râs ca de-o glumă bună.</p>
               <p rend="justify">— Ba iacă asta n-o fac! râse şi Radu, că doar n-o să mă lăsaţi dumneavoastră ne-ngropat. Însă încercarea n-o pot face aci, în curte… sau pe uliţele cetăţii. Să ieşim pe câmpie… Cu un cal nărăvaş nu se ştie niciodată la ce te poţi aştepta… şi n-aş vrea să mă dea de ziduri.</p>
               <p rend="justify">— Unde pofteşti! strigă Mârza. Puneţi-i şaua! Sfârşitul tot acelaşi va fi, ţi-o spun eu… Hai la câmpie!</p>
               <p rend="justify">Cei doi slujitori porniră cu frumosul cal înainte, iar după ei tot alaiul. Costea călare, la pas, şi ceilalţi după cai. Se opriră în faţa porţii. Radu le făcu semn tătarilor să lase calul slobod. Îl fulgeră cu privirile pe Costea, care-nţelese şi luă frâiele celorlalţi doi cai. Apoi Radu îşi făcu o cruce mare şi şopti: „Doamne-ajută!” îşi scuipă în palme şi le frecă una de alta şi făcându-şi vânt, fără să pună piciorul în scară, sări pe el uşor, îl bătu pe gât cu dragoste şi strigă: „Hai, Trăsnet, flăcăul tatii!… hiii, ca vântul şi ca gândul, vorba din basme!”</p>
               <p rend="justify">Şi Trăsnet, slobozind un nechezat puternic şi pătrunzător, îşi încorda gâtul şi ţâşni ca din arc, urmat de Costea cu ceilalţi cai, care porniră în goană nebună ca să nu se lase mai prejos. Tătarii rămaseră încremeniţi. Când înţeleseră în sfârşit, ce se-ntâmplase, călăreţii erau prea departe şi ar fi fost prea târziu ca să-i mai ajungă cu vreun cal, oricât de iute ar fi fost acela.</p>
               <p rend="justify">Când intrară Radu şi Costea cu cei patru cai pe poarta castelului din Baia, boierul Laţcu era în pridvor cu Dana, făcând haz de o cloşcă ce scosese boboci de raţă şi privea mirată la ei.</p>
               <p rend="justify">Pe cal fiind, Radu îşi scoase cuşma cu pană verde şi grăi:</p>
               <p rend="justify">— Sărutăm dreapta şi bun găsit! Iată, boierule, mă-nclin cu slujba-ndeplinită. Trăsnet este iarăşi acasă!</p>
               <p rend="justify">Dana îşi duse mâna la inimă şi se făcu roşie ca macul, iar Laţcu holbă ochii, nevenindu-i să creadă şi se repezi la cal, răsfirându-i coama neagră, corb. Apoi îl sărută pe ochi.</p>
               <p rend="justify">Radu sări din şa drept în picioare. Costea descălecă şi el, dând caii în grija unui slujitor.</p>
               <p rend="justify">Bătrânul boier veni apoi lângă Radu şi-i spuse zâmbind, măcar că nu-i venea:</p>
               <p rend="justify">— Bine că venişi, jupân Radule! Odihneşte-te, odihneşte-te, dragul meu, ca să prinzi noi puteri, că am a-ţi încredinţa altă treabă voinicească, pe care numai tu o poţi duce la îndeplinire.</p>
               <p rend="justify">— Care anume, boierule? întrebă Badu, tremurând şi stăpânindu-şi cu greu mânia ce începuse să-i clocotească în vine!</p>
               <p rend="justify">— E, făcu Laţcu nepăsător, un gând mai vechi de-al meu, poate năstruşnic, dar care, înfăptuit, i-ar pune în mirare pe toţi vânătorii noştri… şi chiar pe măria sa Dragoş-Vodă…!</p>
               <p rend="justify">— Dar care, boierule? stărui Radu, bănuind că la ceva uşor nu se putea aştepta.</p>
               <p rend="justify">Laţcu păru că se gândeşte câteva clipe, apoi spuse alene:</p>
               <p rend="justify">— Iacă, m-am cam săturat să tot folosim şoimi la vânătoare… Şi m-am gândit că pentru vietăţi mai mari, cu blană, foarte nimeriţi ar fi vulturii!</p>
               <p rend="justify">Radu tresări puternic şi se dădu un pas înapoi:</p>
               <p rend="justify">— Vulturii, măria-ta?!</p>
               <p rend="justify">— Da, ai auzit bine, vulturii am zis, că se găsesc sumedenie în creierii munţilor noştri… fie vulturi-codalbi sau zăgani… sau pleşuvi… sau şi mai bine pajere… Da, da, să-mi prinzi doi pui de pajeră… şi să-i înveţi la vânătoare…, că tu te pricepi mai bine decât toţi!</p>
               <p rend="justify">— Dar cine-a mai pomenit, măria-ta, vulturi învăţaţi la vânătoare? Şoimii sunt altceva, dar vulturii…?! se uimi Radu.</p>
               <p rend="justify">— Dacă n-a pomenit pân-acu', o să pomenească de-aici înainte! Mâine, nu; dar poimâine pleci după vulturi… Carpaţii gem de ei.</p>
               <p rend="justify">Radu îşi ridică privirile întrebătoare asupra Danei, care-i răspunse din ochi îndurerată. Apoi se răsuci pe călcâie, fără să mai spună o vorba şi plecă. Costea îl urmă de îndată şi, când fu încredinţat că nu-i poate auzi nimeni, îi şopti:</p>
               <p rend="justify">— Acum ai înţeles că vrea să te piardă? Păi când te-ar prinde vulturoaica la cuib, te-ar păli cu aripile şi ţi-ar scoate ochii cu clonţul. Câţi păstori îndrăzneţi am văzut eu orbiţi de vulturi!</p>
               <p rend="justify">— Pe mine n-o să mă orbească, fii fără grijă! îi răspunse Radu înfuriat.</p>
               <p rend="justify">— Aşadar, tot ai de gând să te duci?</p>
               <p rend="justify">— Nu ştiu încă bine ce am să fac. Cu Trăsnet ne-a ajutat norocul, isteţimea şi iuţeala lui. Şi apoi şi mie îmi era tare drag calul ăsta şi-mi lipsea! Dar ca eu să fiu orbit de vulturi, şi să rămân milog la curtea lui Laţcu… şi apoi să-şi dea fata după cine ştie ce fecior de neam, numai fiindcă-i de neam… De! Asta n-o mai pot îndura. Şi-arunci…</p>
               <p rend="justify">— Atunci… nu cumva să faci vreo prostie?!</p>
               <p rend="justify">— Am să-ţi urmez sfatul, orice s-ar întâmpla!</p>
               <p rend="justify">— Să fugi?</p>
               <p rend="justify">— N-am încotro, frate Costea! Cu timpul am să mă liniştesc… am să uit, cum o vrea Dumnezeu! Dar ca să-şi bată Laţcu joc de mine mai departe nu mai vreau cu nici un chip!</p>
               <p rend="justify">A  treia zi, boierul Laţcu trimise un slujitor să-l cheme pe Radu; dar în locul lui veni starostele de vânători foarte neliniştit:</p>
               <p rend="justify">— Măria ta, jupân Radu nu se află nicăieri!</p>
               <p rend="justify">— Cum aşa?! se-ncruntă bătrânul înspăimântător la vedere. N-a lăsat vorbă unde s-a dus?</p>
               <p rend="justify">— Nu, boierule. Aseară, după cină, am mai stat de vorbă puţin şi apoi ne-am dus la culcare; ne-am spus „noapte bună” ca de obicei şi azi m-am gândit, când nu l-am văzut pe nicăieri, că s-o fi dus la pajere, după cum îl auzisem vorbind deunăzi.</p>
               <p rend="justify">— Fără să stea de vorbă cu mine mai înainte?! se răsti Laţcu. Dacă voi nu ştiţi ce-i cu el, să vă spun eu: a fugit! Şi de nu mi-l aduceţi aci cât mai degrabă viu sau mort, vă spânzur de grinda casei pe toţi, ca să fiţi pildă şi pentru alţi nemernici. Haida, cară-te de aci şi decât să te întorci fără de Radu, mai bine să te arunci în Bistriţa.</p>
               <p rend="justify">— Am înţeles, înalte stăpâne!</p>
               <p rend="justify">— Vezi ce cal lipseşte din grajd! Şi să puneţi câinii de vânătoare pe urmele lui. Ha, ha, ha, râse în silă boierul, asta-i bună, zău aşa, câinii învăţaţi de Radu să adulmece vânatul după miros de astă dată or să-l prindă pe el însuşi. Mai mare râsul de aşa poznă nemaipomenită. Dar el şi-a făcut-o singur. Ce a căutat, va găsi. Du-te!</p>
               <p rend="justify">Andrei, starostele de vânători, şi Şandru, ajutorul lui, erau amândoi buni prieteni cu Radu şi se găseau în mare zbucium sufletesc: chiar ei să fie trimişi cu cei mai buni vânători şi cu câinii după fugar?!</p>
               <p rend="justify">— Ce facem, Andrei, cum o scoatem la capăt cu povestea asta nenorocită? întrebă Şandru.</p>
               <p rend="justify">— N-avem încotro, trebuie să ne facem datoria, trebuie să-l prindem, că altminteri sunt în joc viaţa noastră, femeile şi copiii noştri! Ce putem face alta? Numai să dăm de el! oftă cu grijă Andrei.</p>
               <p rend="justify">— Trebuie să dăm! Cred că Radu o să umble mai mult noaptea, ca să nu dea de bănuit. Ei, noi vom merge fără preget şi ziua şi noaptea!</p>
               <p rend="justify">— Uşor de vorbit, dar greu de îndeplinit. Păi crezi că te mai poţi ţine pe picioare, omule, dacă ai să umbli o zi în şir călare? Vai de capul tău! Fără de popas nu se poate. Vorba e încotro s-o pornim după el? Iată, câinii nu-i adulmecă nici o urmă. Nici pomeneală de copite, nicăieri. Să ştii că a învelit cu paie şi cârpe copitele calului şi s-a tot dus! Pas' de-l găseşte. Dar stau şi mă gândesc că… spre răsărit, la tătari nu s-a putut duce; la miazăzi, în Ţara Românească, de asemenea. Nu s-a putut îndrepta decât înapoi spre Maramureş, unde are prieteni!</p>
               <p rend="justify">— Isteţ eşti, măi Andrei! Aşa trebuie să fie, precum zici. Deci, hai să apucăm pe drumul care ne-a adus din Maramureş în Moldova şi nu se poate să nu dăm de el sau măcar de urmele lui pe undeva.</p>
               <p rend="justify">În seara următoare, venind dinspre „Câmpul lui Dragoş”, trecu prin satul Boureni un călăreţ trudit, plin de praf şi sudoare, care i se scurgea pe obraz lăsându-i dâre murdare. Întrebă de casa şoltuzului şi ceru a vorbi cu stăpânul, care, când auzi că e căutat de om de la domnie, ieşi îndată.</p>
               <p rend="justify">— Bună seara, jupâne şoltuz! grăi călăreţul</p>
               <p rend="justify">— Bine-ai venit, jupâne! răspunse şoltuzul. Cu ce-ţi pot fi de folos?</p>
               <p rend="justify">— Iată care-i nevoia ce mă mână la domnia ta: sunt trimis de măria sa Dragoş-Vodă tocmai la Maramureş să caut şoimi pentru vânătoare. Mi-i tare degrabă, dar calul meu, măcar că-i vârtos precum se vede, a obosit. Ţi-l las până mă întorc şi te rog a-mi da altul odihnit!</p>
               <p rend="justify">— Apoi dacă-i numai atât, treaba e făcută! grăi şoltuzul. Cai ca ai mei se ştie că nu are nimeni în Boureni. Poftim să-ţi alegi şi umblă sănătos! Să ştii, însă, că nu mi-e ruşine nici cu calul domniei tale. Da' acolo-n traista aceea ce se zbate?! întrebă omul cu uimire.</p>
               <p rend="justify">— Ha! râse în silă călăreţul. Un biet vătui, care mi-a căzut în mână în drumul meu prin pădure. Îmi prinde bine la drum lung, că n-am timp să mai vânez, în goana mea după şoimi.</p>
               <p rend="justify">— Aşa, aşa! făcu omul. Măcar că ţi-ai luat şi arcul şi tolba cu săgeţi şi văd că şi securea o ai la spate.</p>
               <p rend="justify">— Ca să fie la orice nevoie, jupâne şoltuz!</p>
               <p rend="justify">— Aşa, aşa, încuviinţă din nou şoltuzul. Iacă, poftim alege-ţi calul care-ţi place şi pune-l pe al domniei tale în locu-i!</p>
               <p rend="justify">Pe aceleaşi meleaguri, puţin bătute de oameni în cursul unui an, se ivi la scurtă vreme după trecerea călăreţului nostru, un pâlc de oşteni pe cai vânjoşi, având cu ei şi o haită de câini.</p>
               <p rend="justify">Păreau că sunt în căutarea cuiva: mergeau la pas şi asmuţeau clinii încoace şi încolo, doar vor adulmeca vreo urmă.</p>
               <p rend="justify">Deodată, unul dintre ei, ce părea a fi căpetenia, tresări la auzul unui nechezat prelung şi parcă îndurerat.</p>
               <p rend="justify">— Staţi pe loc! strigă el cuprins de fiori. Dacă nu mă înşeală auzul…</p>
               <p rend="justify">Dar n-apucă să-şi sfârşească gândul că nechezatul se auzi din nou, de astă dată mai puternic, de parcă ar fi fost înţeles de calul ce voia să le dea de veste că se află prin apropiere.</p>
               <p rend="justify">— Dacă nechezatul ăsta nu-i al lui Fulger, armăsarul lui Radu, eu îmi pun capul pe trunchiul din faţa noastră şi nu-l mai iau de-acolo! S-o luăm pe poteca din dreapta să vedem unde ne duce! grăi înfierbântat oşteanul de adineauri.</p>
               <p rend="justify">Drumul îi scoase de îndată chiar la intrarea în satul Boureni.</p>
               <p rend="justify">Ceata se opri din nou şi aşteptă. Şi pentru a treia oară se auzi nechezatul puternic al calului.</p>
               <p rend="justify">— Nu mai e nici o îndoială, spuse Sandu. Ai dreptate, Andrei. E Fulger!</p>
               <p rend="justify">Şi pâlcul porni grăbit, lăsând în urmă-i un nor de praf.</p>
               <p rend="justify">Ca atraşi de o presimţire se opriră în faţa casei şoltuzului.</p>
               <p rend="justify">Andrei se apropie călare de poartă şi bătu cu mânerul spadei de trei ori. În aceeaşi clipă chiar se auzi din nou nechezatul cunoscut şi stăpânul casei se ivi de după un nuc rămuros cu tulpina groasă cât doi oameni voinici.</p>
               <p rend="justify">— Bună vremea, prietene! zise Andrei. Bucuroşi de oaspeţi?</p>
               <p rend="justify">— Apăi, zâmbi şoltuzul, spre a vă răspunde la această întrebare, va mai întâi să ştiu ce fel de oameni vor să-mi intre în casă!</p>
               <p rend="justify">— Aşa-i! Pe scurt, suntem oşteni de-ai boierului Laţcu şi căutăm un fugar!</p>
               <p rend="justify">— Prea bine; vă doresc să-l prindeţi cât mai degrabă; dar ce v-a făcut să credeţi că l-aş adăposti eu cumva, de v-aţi oprit taman la casa mea?!</p>
               <p rend="justify">— Aşa-i şi asta! Am auzit un nechezat care credem că este al unui vestit armăsar, pe nume Fulger, călărit de fugarul căutat!</p>
               <p rend="justify">— S-ar putea să fie! E adevărat că în grajdul meu se zbuciumă un preafaimos armăsar străin de ai mei; călăreţul acestuia însă a plecat de mult!</p>
               <p rend="justify">— Cum aşa?</p>
               <p rend="justify">— Calul îi era istovit de drum; omul mi-a spus că-i de la domnie şi umblă după şoimi; m-a rugat să-i împrumut alt cal pe care o să mi-l înapoieze la întoarcere. Asta-i toată tărăşenia. Şi acu, poftiţi să vedeţi calul!</p>
               <p rend="justify">— Ba, mai bine fii bun, rogu-te şi adă-l domnia-ta încoace!</p>
               <p rend="justify">— Păi, tocmai asta e pozna, că nu pot,… nu se lasă,… e cal nărăvaş, care nu ştie decât de stăpânu-său! se văită şoltuzul.</p>
               <p rend="justify">— Taman ca frate-său Trăsnet! râse Şandru. Cai de soi, româneşti! Hai la grajd.</p>
               <p rend="justify">Fulger îi întâmpină cu un nechezat plin de veselie şi nu mai avu astâmpăr. Andrei îl bătu pe greabăn cu palma, îi puse căpăstrul uşor şi-l scoase afară.</p>
               <p rend="justify">— Prietene, îi grăi Şandru, şoituzului, îţi făgăduim a-ţi aduce înapoi calul dumitale. Noi pe acesta îl luăm, vezi că ne cunoaşte şi ne ascultă ca pe stăpânii lui. Până atunci, primeşte calul acesta care ne e de prisos… şi rămâi cu bine!</p>
               <p rend="justify">— Mergeţi sănătoşi şi să ştiţi că eu vă aştept cu calul meu; văd că nu mă pot împăca bine cu ai domniilor voastre!</p>
               <p rend="justify">— Te mai rugăm un lucru, ca să ne uşurezi sarcina. Ştii cumva încotro a apucat-o fugarul ce-l căutăm?</p>
               <p rend="justify">— Dacă mi-o fi grăit adevărul sau m-a amăgit nu pot şti, dar el mi-a spus că l-ar fi trimis măria-sa Dragoş-Vodă tocmai la Maramureş, după şoimi de vânătoare! Aşa o fi…, n-o fi aşa, Dumnezeu ştie! Dar domniile voastre porniţi încotro veţi crede de cuviinţă şi fiţi sănătoşi!</p>
               <p rend="justify">Andrei îl privi repede pe Şandru şi strigă:</p>
               <p rend="justify">— Văzuşi, măi, frate Şandrule, că am cugetat bine? N-avea încotro s-o apuce decât spre Maramureş! Ce mai aşteptăm dar?</p>
               <p rend="justify">Rămâi sănătos, om bun, şi să ne vedem cu bine!</p>
               <p rend="justify">Şoltuzul rămase în pragul porţii, alături de calul lăsat de oşteni şi urmări pâlcul care stârni din nou un nor alburiu de praf, ce se risipi şi se pierdu în zare, până nu se mai văzu nimic.</p>
               <p rend="justify">Dimineaţa era senină şi caldă ca o zi de vară timpurie. Călăreţul străin înainta anevoie, la pas, pe drumul colţuros de stâncă ce mergea către Maramureş. Se găsea încă în Ţara Moldovei. Abia trecuse Bistriţa prin vad, când deodată îi ajunse la urechi un zvon îndepărtat de lătrături cunoscute. Inima începu să-i bată cu putere în neştire.</p>
               <p rend="justify">„Au pus câinii pe urmele mele! îşi zise el. Câinii învăţaţi de mine! Noroc că m-am gândit că se poate întâmpla asta!”</p>
               <p rend="justify">Sări sprinten de pe cal, îl luă de frâu şi-l ascunse, priponindu-l în dosul unui desiş de brazi şi tufe de ienuper.</p>
               <p rend="justify">„Aşa, grăi mai departe călăreţul, vorbind cu sine însuşi, şi acum să poftească să mă prindă! Să ne aţinem aci, lângă stânca asta învelită în muşchi verde. Dacă vin pe urmele mele, trebuie să treacă, pe la mijlocul pajiştei. Să vedem acum dacă câinii mei n-au uitat ce i-am învăţat!”</p>
               <p rend="justify">Se ascunse în spatele stâncii la timp. Îndată lătrăturile se auziră aproape şi la mijlocul pajiştei se arătară copoii boierului Laţcu, adulmecând cu boturile la pământ. Şi-n clipa următoare, ca din senin, ţâşni un iepuraş, care o luă la goană prin faţa haitei.</p>
               <p rend="justify">Câinii, înnebuniţi la vederea vânatului, porniră săgeată după el. Călăreţii, care nu avuseseră vreme să vadă după ce aleargă câinii, crezură că aceştia au simţit puternic urma fugarului şi se năpustiră călări după ei. Iar fugarul sări în dosul desişului, încălecă şi o porni mai departe prin rariştea de brazi Dar şiretlicul lui fu dibăcit numaidecât. Nu degeaba călăreţii ce-l urmăreau fuseseră tovarăşii lui de vânătoare.</p>
               <p rend="justify">— Asta-i una de-a lui Radu, îmi pun mâna în foc! spuse Andrei râzând totuşi, măcar că fusese păcălit.</p>
               <p rend="justify">— Mă tem şi eu; semne că-i prin apropiere!</p>
               <p rend="justify">— Dacă-i aşa, după el mai departe!</p>
               <p rend="justify">— Ian staţi pe loc şi ascultaţi! strigă Costea. Auziţi tropotul unui cal la pas?</p>
               <p rend="justify">Oamenii îşi ascuţiră urechile şi prinseră într-adevăr zgomot de copite bătute rar.</p>
               <p rend="justify">— Nu poate fi decât Radu! spuse Andrei. Într-acolo, degrabă.</p>
               <p rend="justify">Caii vânătorilor erau obişnuiţi cu muntele. Călcau uşor, cu capul în jos, alegând pietrele şi înaintând cu grijă. Deodată în faţa lor se ivi călăreţul străin.</p>
               <p rend="justify">— Radule! strigă Şandru, Radule, fratele meu, stai pe loc!</p>
               <p rend="justify">Dar Radu îşi înfipse cu înverşunare pintenii în burta calului, care se ridică în două picioare, nechezând dureros şi se avânţi în codru.</p>
               <p rend="justify">În aceeaşi clipă însă, câinii, care-şi recunoscuseră stăpânul, porniră valvârtej, scheunând de bucurie, şi-i înconjurară calul cu lătrături vesele, împiedicându-l să meargă mai departe. Atunci Radu sări din şa şi o luă la fugă, căutând scăpare printre steiuri şi brazi.</p>
               <p rend="justify">Andrei îi striga, punându-şi mâinile la gură:</p>
               <p rend="justify">— Radule, avem poruncă să te aducem înapoi viu, sau mort. E-n joc şi viaţa noastră, nu numai a ta. Fii cuminte şi stai pe loc! Tu eşti unul, iar noi, zece; tot nu poţi scăpa din mâinile noastre în cele din urmă, orice ai face!</p>
               <p rend="justify">La aceste vorbe, Radu, cugetând că Andrei are dreptate, se opri, le ieşi în faţă, abia stăpânindu-şi lacrimile de ciudă, şi le spuse cu obidă:</p>
               <p rend="justify">— Ah, de ce nu s-a deschis în faţa mea o genune ca să m-arunc în ea şi să sfârşesc odată cu viaţa asta plină de năpastă!</p>
               <p rend="justify">— Suie-te pe cal şi hai, înapoi, Radule! Şi nu deznădăjdui! îl îmbărbăta Şandru. Am auzit şi eu o vorbă rămasă de la înţelepţii bătrâni din vechime: chiar atunci când ţi-ai pierdut cea de pe urmă nădejde, tot să nu-ţi pierzi nădejdea!</p>
               <p rend="justify">— Hm! râse cu amărăciune Radu, ce puţin se potriveşte câteodată vorba cu fapta. Viaţa le dă pe amândouă peste cap. Aş vrea să-l văd pe înţeleptul care a scornit această vorbă în locu-mi… şi să-l întreb; la ce i-ar folosi nădejdea lui cea de pe urmă?!</p>
               <p rend="justify">Când Radu intră în curtea boierului Laţcu, între Şandru şi Andrei, cu mâinile slobode, ca orice om liber, stăpânul casei îl aştepta tremurând de mânie. Ridică pumnul şi voi să-l lase năprasnic asupra tânărului, dar un ţipăt de la fereastra de sus îl făcu să se-ntoarcă brusc şi să rămână cu braţul în aer. Capul Danei dispăru din fereastră şi boierul se stăpâni, amintindu-şi deodată că acestui om îi datoreşte viaţa fetei sale, ce-i era atât de dragă.</p>
               <p rend="justify">Urlă totuşi ca un scos din minţi către cei doi starosti de vânători:</p>
               <p rend="justify">— De ce nu l-aţi legat?</p>
               <p rend="justify">— La ce să-l legăm, boierule? răspunse Andrei supărat, dacă s-a dat în mâinile noastre de bună voie. Doar n-o să mai fugă!</p>
               <p rend="justify">— N-o să mai fugă, pentru că o să stea la butuc. Acuma chiar, în faţa casei, ca să-l vadă toţi cei ce vor trece pe aci şi să le fie învăţătură de minte!</p>
               <p rend="justify">De sărbătorile Paştelui, la casa boierului Laţcu era masă mare. Din nou această petrecere avea să fie cinstită de măria sa Dragoş-Vodă şi ai săi.</p>
               <p rend="justify">Dinaintea prânzului începuseră să sosească la curtea Laţcului rădvane trase de câte patru cai, cu boierii poftiţi la marea sărbătoare de primăvară.</p>
               <p rend="justify">Şi toţi boierii şi jupânesele ce soseau îl priveau pe Radu pus cu braţele şi picioarele în butuc, ca şi când n-ar fi văzut nimic, şi intrau nepăsători în casa, fără să-ntrebe măcar ce e cu el.</p>
               <p rend="justify">Într-un târziu sosiră şi domnul cu ai lui, îndelung aşteptaţi de toată suflarea. Dar iată că, de îndată ce intră pe poarta mare, înaltă şi grea de stejar, Dragoş-Vodă dete cu ochii de Radu în butuc şi se opri, încruntându-se nemulţumit.</p>
               <p rend="justify">— Ce-i cu Radu în starea aceasta, boier Laţcule? făcu vodă grabnică întrebare boierului, care-i ieşise în întâmpinare.</p>
               <p rend="justify">— A fugit de la casa mea ca un lotru de codri, ca să nu-mi îndeplinească o poruncă şi, pentru această mârşavă faptă, l-am osândit precum se vede!</p>
               <p rend="justify">— De când stă astfel?</p>
               <p rend="justify">— Numai de ieri, măria ta!</p>
               <p rend="justify">— Şi nu socoţi domnia ta că-i prea mult să mai steie şi astăzi? Într-o zi de mare sărbătoare creştinească, aşa precum este aceasta ce o prăznuim?</p>
               <p rend="justify">— Şi fiul mea de ar fi greşit astfel, răspunse cu semeţie Laţcu, i-aş fi dat aceeaşi pedeapsă, măria ta, spre a fi pildă de îndreptare şi altora.</p>
               <p rend="justify">— Într-o zi de mare sărbătoare, boierule, când toată lumea mănâncă, bea şi se veseleşte, se cade a fi mai îngăduitori, mai iertători cu semenii noştri. Eu nu aş putea să stau tihnit la masa domniei tale, ştiind pe cineva că zace în butuc ca un tâlhar de drumul mare. Cu atât mai mult, boierule, cu cât acesta este Radu, care, precum bine ştim cu toţii, a făcut întotdeauna mult pentru casa dumitale, purtându-se mai frumos ca mulţi fii adevăraţi şi buni prieteni. Iar dacă a fugit, nu ştiu, zău, dacă nu a avut şi un pic de dreptate. Socot că m-ai înţeles! mustăci vodă.</p>
               <p rend="justify">— Cum nu se poate mai bine, înalte stăpâne! Să fie dezlegat Radu de îndată! porunci boierul Laţcu.</p>
               <p rend="justify">— Şi să poftească, aşa, ca întotdeauna, la masa noastră! adaogă vodă, smucindu-şi fruntea în sus şi pornind spre intrarea în casa.</p>
            </div>
            <div type="div2" rend="P4">
               <head>Capitolul VI.</head>
               <subtitle>Viaţa lui Dragoş-Vodă în grea cumpănă.</subtitle>
               <p rend="justify">Iscoadele moldovene aduseră ştirea că, de astă dată, în fruntea hoardelor tătăreşti venise însuşi hanul lor, Ghirai.</p>
               <p rend="justify">Oştile se ciocniră în Ţara de Sus, pe un loc larg dinainte de Dorohoi şi bătălia fu mai crâncenă ca niciodată. Hanul nu intrase în luptă, el privea călare de pe un dâmb, strigându-le alor săi cuvinte de îmbărbătare. Dragoş-Voda îşi împărţise oastea în patru cete în cap cu el însuşi şi cu câte un boier de credinţă, printre aceştia socotindu-l şi pe Bale.</p>
               <p rend="justify">Tătarii, urcaţi călări pe un deal uşor înclinat, îşi dădură drumul la vale în urlete ce te înfiorau până în măduva oaselor, prăvălindu-se ca nişte bolovani vii asupra moldovenilor, care, văzându-i că vin năprasnic în clipa potrivită, după obiceiul lor, se rupseră în două şi-i prinseră pe duşmani ca-ntr-un cleşte uriaş. Sunau scuturile de loviturile spadelor, dar răsunau şi tidvele cotropitorilor sparte de ghioagele moldovene; cele mai multe capete se prăbuşeau în ţărână, bolborosind cuvinte neînţelese.</p>
               <p rend="justify">— Nu vă lăsaţi, copii! strigă Dragoş înfierbântat la culme, tăind în dreapta şi în stânga cu paloşul său mare şi greu.</p>
               <p rend="justify">Dar acela care se întrecuse pe sine însuşi şi-i lăsase pe toţi muţi de uimire fu Radu. Fulger, calul său, se lupta aproape tot timpul în două picioare; iar el, mânuind cu agerime două spade, făcuse prăpăd.</p>
               <p rend="justify">Deodată îşi struni calul şi apoi se repezi înainte ca dus de vânt. Boierul Laţcu era în primejdie de moarte. Trei tătari îl înconjuraseră şi erau gata să-l doboare, căci bătrânul istovit abia se mai apăra. Şi marea mirare a lui Radu era făptul că în preajma lui Laţcu, văzând aceasta, se afla boierul Bale, crezut prieten şi care totuşi nu se gândea să-i sară în ajutor, aşteptând parcă să vadă ce se întâmplă.</p>
               <p rend="justify">O  clipă de ar mai fi trecut, şi Laţcu ar fi fost pierdut pentru totdeauna. Dar chiar în clipa aceea se ivi ca din senin Radu, care, din două lovituri numai, isprăvi cu cei trei tătari şi îndrăzni să-i strige lui Bale, fără să-i pese de ce va urma:</p>
               <p rend="justify">— Ce-asteptai boierule Bale, de stăteai aşa, nepăsător?</p>
               <p rend="justify">Apoi, îndreptându-se spre Laţcu, spuse:</p>
               <p rend="justify">— Hai, stăpâne, ajunge de-astă dată!</p>
               <p rend="justify">Laţcu se lăsă dus ca un copil şi de abia mai putu să îngaime:</p>
               <p rend="justify">— Îţi mulţumesc, Radule!</p>
               <p rend="justify">Dar Radu nu mai avea timp să asculte mulţumiri. Văzu cu groază cum hanul Ghirai ridică mâna şi din spatele dâmbului se iveşte o nouă oaste proaspătă, odihnită, gata de luptă. Şi, lăsându-l pe Laţcu la adăpost, porni chiuind ca la nuntă:</p>
               <p rend="justify">— Uiu, iu, iu, pe ei, măi, nu vă lăsaţi! Aci să le săpăm mormântul!</p>
               <p rend="justify">Îmbărbătaţi de vitejia fără de seamăn a lui Radu, porniră toţi moldovenii cu o îndârjire nemaipomenită. Înspăimântaţi de înverşunarea neaşteptată a acestora şi de vederea capetelor ce zburau în toate părţile, tătarii rupseră şirurile şi se întoarseră, rupând-o la fugă.</p>
               <p rend="justify">Dar hanul ajunsese să coboare dâmbul şi iată că se găsi faţă în faţă cu boierul Bale. Ridicară amândoi spadele, le încrucişară, dar niciunul, nici altul nu cuteză să lovească. Ba lui Radu, care ar fi dorit să-l înfrunte el pe han, i se păru că cei doi vrăjmaşi schimbă câteva vorbe, îşi mai ciocnesc spadele de câteva ori şi se îndepărtează unul de altul, fără nici o noimă.</p>
               <p rend="justify">„Aci nu e lucru curat!” îşi spuse Radu. „Oare Dragoş-Vodă o fi văzut aceasta?”</p>
               <p rend="justify">Dar măria sa nu avea vreme să privească cum se bat ceilalţi, că trebuia să le ţină piept la doi tătari, care se năpustiseră asupra lui.</p>
               <p rend="justify">Şi iată că, la un nou semn al hanului, tătarii, prefăcându-se că fug îngroziţi, părăsiră câmpul de bătălie.</p>
               <p rend="justify">Lui Radu i se păru că nici de astă dată nu-i lucru curat şi îşi făgădui să fie cu multă luare-aminte.</p>
               <p rend="justify">La întoarcere, boierul Bale caută să se ţină mai pe lângă Radu. În apropiere de Bale, când caii lor se găsiră, în sfârşit alături, Bale îi şopti!</p>
               <p rend="justify">— Să-ţi spun drept, jupân Radule, te credeam mai isteţ!</p>
               <p rend="justify">— Şi ce te face să crezi că te-ai înşelat?</p>
               <p rend="justify">— Te mirai că n-am sărit să-l scap pe boierul Laţcu, primejduindu-mi eu viaţa mea, pe care o socotesc mai preţioasă decât a lui? Ci eu mă mir de domnia ta că ai sărit să-l scapi!</p>
               <p rend="justify">— De ce?</p>
               <p rend="justify">— Poate că te mai pune din nou la butuc, când i-o veni bine! rânji bătrânul boier.</p>
               <p rend="justify">Radu clătină din cap cu amărăciune şi răspunse:</p>
               <p rend="justify">— Toane de bătrân, boierule Bale!</p>
               <p rend="justify">— Hm! îşi strânse buzele cu dispreţ boierul Bale, dând din cap şi răsfirându-şi barba albă cu degetele-i butucănoase. Păcat că Laţcu nu ştie să preţuiască aşa cum se cuvine un om ca tine, Radule!</p>
               <p rend="justify">Aci, tânărul oştean izbucni, cuprins de o mare mânie, şi spuse cu buzele strânse, în şoaptă:</p>
               <p rend="justify">— Ca să vezi şi domnia ta, boierule Bale, pe cine şi-a ales vodă mare sfetnic! Ptiu! şi Radu scuipă cu scârbă în praful drumului şi înverşunat îşi vărsă năduful mai departe: pe altul mai priceput nu-l găsea, parcă nu mai erau atâţia şi atâţia boieri de seamă, mult mai destoinici decât el.</p>
               <p rend="justify">Bale nu-şi mai încăpea în piele de bucurie că Radu rosteşte asemenea cuvinte despre Dragoş-Vodă şi Laţcu. Ar fi voit să spună şi el ceva în sprijinul celor rostite de flăcău, dar rămase uimit peste măsură, auzindu-l pe tânărul ostaş că dă viu grai chiar gândurilor sale:</p>
               <p rend="justify">— Păcat că măria ta erai pe atunci prins la tătari; poate altfel s-ar fi făcut lucrurile în ţară. E, dar bun e Dumnezeu! oftă Radu, ridicând privirea spre cer.</p>
               <p rend="justify">— Şi eu spun despre tine, Radule, că să fi fost tu omul meu, ehei!</p>
               <p rend="justify">Radu nu-i dădu pas să isprăvească şi-l întrebă repede:</p>
               <p rend="justify">— Nu zău, chiar ai dori aceasta, boierule Bale?</p>
               <p rend="justify">— Ehei, răspunse bătrânul surâzător, ţi-ar pune Dumnezeu mâna în cap; dar am stat prea mult de vorbă împreună… şi să nu dăm de bănuit. Daca vrei, treci mâine seară pe la mine!</p>
               <p rend="justify">— Hei, aş trece eu, boierule, dar sunt ţinut tare strâns de când am fugit. La ce să le spun că vin la curtea măriei tale? Îmi trebuie o pricină!</p>
               <p rend="justify">— Am să te cer eu Laţcului, spunându-i că vreau să te cercetez asupra unor căţelandri de copoi, dacă face să-i păstrez sau nu pentru vânătoare.</p>
               <p rend="justify">— Aşa da, că altminteri, să-ţi spun drept, mă cam tem, şi nu de alta, dar n-aş vrea să mor până nu-i las puţin sânge stăpânului.</p>
               <p rend="justify">Bătând în pinteni de bucurie, bătrânul boier îşi spuse încântat de dibăcia lui:</p>
               <p rend="justify">— Al meu e Radu. De acuma pot păşi neabătut pe calea mult dorită.</p>
               <p rend="justify">A  doua zi se înfăţişă la curtea boierului Laţcu un slujitor domnesc, care-i spuse marelui sfetnic că e poftit dimpreună cu Radu la palat.</p>
               <p rend="justify">Încălecară şi porniră amândoi deodată. Tot drumul de la el de acasă până la curtea domnească, Laţcu nu vorbi decât atâta, şi asta mai mult ca pentru sine însăşi:</p>
               <p rend="justify">— De ce ne-o fi chemat vodă pe amândoi?</p>
               <p rend="justify">Dragoş-Vodă nu le puse prea mult răbdarea la încercare, că, îndată ce-i văzu pe fereastră, îi întâmpină cu braţele deschise, îi pofti să şadă şi le spuse surâzând:</p>
               <p rend="justify">— Iată care-i pricina acestei chemări cu noaptea-n cap! Radu Bradu, destoinic oştean al domniei tale, boier Laţcule, a dovedit multă pricepere şi deosebită vitejie în lupta noastră cu tătarii. Aceste alese însuşiri ale lui se şade a fi cu cinste răsplătite de către toţi şi mai vârtos de către domnul ţării. De aceea am hotărât să fac căpitan de oaste şi să-l iau de aci înainte în slujba mea la palat!</p>
               <p rend="justify">Radu se făcu tot flăcări de fericire. Dar Laţcu, schimbându-se fără rost de pe un picior pe celălalt, grăi nemulţumit:</p>
               <p rend="justify">— Nu e prea tânăr, măria ta?</p>
               <p rend="justify">— La fel de tânăr a fost şi când ţi l-a adus înapoi pe Trăsnet şi ieri, când te-a scăpat de la moarte! Şi apoi, boierule, vitejia n-are vârstă. Eu îi cunosc bine toate isprăvile. E om de nădejde!</p>
               <p rend="justify">Dana şedea cu capul aplecat pe gherghef şi lucra adâncită în gânduri. Deodată tresări la zgomotul făcut de nişte paşi uşori, ce n-ar fi dorit să fie auziţi.</p>
               <p rend="justify">Când ridică privirea întrebătoare, în faţa ei era Radu.</p>
               <p rend="justify">— Mă iartă dacă te turbur din lucru, domniţă Dana, dar am venit să-mi iau rămas bun…!</p>
               <p rend="justify">Fata surâse cu tristeţe şi răspunse:</p>
               <p rend="justify">— Am aflat de slujba cu care te-a cinstit vodă! Căpitan de oaste e ceva, jupân Radule… La mai mare îţi urez din tot sufletul.</p>
               <p rend="justify">— Să te-audă Cel de sus! Acum însă, grăi de astă dată Radu cu o neaşteptată îndrăzneală şi nerăbdare, acum cred că-i pot vorbi tatălui domniei-tale… despre noi doi pe şleau, neted!</p>
               <p rend="justify">— Mi-e teamă! E aşa de îndârjit! Mai aşteaptă, rogu-te!</p>
               <p rend="justify">— Ba nu, domniţă! Trebuie s-o lămurim acum, ca să ştiu ce-mi rămâne de făcut! Chiar acum mă duc la dânsul!</p>
               <p rend="justify">— Radule, nu, nu încă.</p>
               <p rend="justify">Dar tânărul nu mai răspunse, urcă în grabă scările şi pătrunse în odaia bătrânului sfetnic.</p>
               <p rend="justify">— Sărutăm dreapta, cinstite boierule!</p>
               <p rend="justify">Laţcu mormăi ceva ce voia a fi bună ziua. Apoi ridică la el ochii întrebători.</p>
               <p rend="justify">— Am venit să-mi iau rămas bun!</p>
               <p rend="justify">— Mergi sănătos!</p>
               <p rend="justify">— Şi mai am a spune ceva, măria ta! Şi anume că, după cum bine ştii, preacinstita fiica a domniei tale, Dana, îmi este tare dragă şi te rog să mi-o dai de soţie!</p>
               <p rend="justify">Bătrânul rămase ca trăsnit. Nu se aştepta la o asemenea îndrăzneaţă cerere. Fu câteva clipe descumpănit; nu ştia ce să facă: să se înfurie, sau să se stăpânească? Acum în faţa lui era căpitanul de oaste Radu Bradu şi nu oşteanul său. Râse cam cu gura altuia şi răspunse molcom, batjocoritor:</p>
               <p rend="justify">— Ţi-o dau, căpitane…</p>
               <p rend="justify">— Mi-o dai?! ţipă fericit Radu.</p>
               <p rend="justify">— Ţi-o dau… când ai să-mi aduci inelul de aur cu smaragd de pe mâna lui Dragoş-Vodă!</p>
               <p rend="justify">Radu se-ncruntă de acest joc al bătrânului şi grăi:</p>
               <p rend="justify">— Dar cum o să ajung eu vreodată să am acest preţios inel din strămoşi al măriei sale Dragoş-Vodă?! Asta e cu neputinţă!</p>
               <p rend="justify">— La fel ca şi Dana să-ţi fie soaţă, căpitane Radule!</p>
               <p rend="justify">Casa din Baia, unde trăgea boierul Bale, când treburile ce le avea la domnie îi cereau să fie în cetatea de scaun, nu era prea arătoasă, dar avea în faţă o grădină mare şi bogată, plină cu tot soiul de pomi roditori şi flori cu nemiluita. Îşi alesese într-adins această locuinţă, pentru că putea să vadă bine de la fereastră pe aceia care-i intrau în curte şi mai ales să-i împiedice uşor de a veni în casă la nevoie, dacă sosirea lor nu era dorită.</p>
               <p rend="justify">Radu găsi poarta deschisă şi câinii legaţi. Nici pomeneală de vreun slujitor, nici în preajma casei, nici la cuhne şi nici la grajduri.</p>
               <p rend="justify">— Măi, să fie! se miră Radu, s-ar spune că spre a te păzi bine, trebuie să te lipseşti mai întâi de paznici. Boierul Bale nu vrea să vadă şi să ştie nimeni de venirea mea? Sau pe altcineva vrea el să-l ferească de a fi văzut?! Să fiu cu mare băgare de seamă: aci nu se petrec lucruri curate!</p>
               <p rend="justify">Cât îl năpădiseră aceste gânduri, îi fu destul ca să ajungă la uşa casei ce se deschise uşor, fără a scârţâi, de cum puse mâna pe clanţa groasă şi grea de fier. Şi-n faţa lui se ivi surâzător chiar stăpânul casei, boierul Bale, care-i spuse:</p>
               <p rend="justify">— Bine ai venit, căpitane Radule!</p>
               <p rend="justify">— Bună seara, boierule, şi bine te-am găsit! Ai şi aflat?</p>
               <p rend="justify">— De azi-dimineaţă până acum? Măcar că ţi se cuvenea mai mult după lupta de deunăzi cu tătarii.</p>
               <p rend="justify">Radu dădu din cap cu amărăciune:</p>
               <p rend="justify">— Aşa socoteam şi eu, boierule! Dar şi Dragoş-Vodă, ca şi fostul meu stăpân… Au crezut că dacă mă face căpitan de oaste o să mă socotesc în al nouălea cer! He, he, ştiu eu ce le-ar trebui ăstora, oftă el.</p>
               <p rend="justify">Bale stătu puţin la îndoială: „Oare, cugetă el, ceea ce spune Radu e adevărat, sau se preface?” Şi-l întrebă neted:</p>
               <p rend="justify">— Ascultă, căpitan Radule, mă iartă că sunt nevoit să m-amestec în trebile domniei tale de suflet. Dar cum se potriveşte dragostea ce o ai pentru Dana, fiica Laţcului, cu ura ce o arăţi pentru tată-său?</p>
               <p rend="justify">Radu îşi ridică fruntea, îl privi ţintă pe Bale şi rosti, strâmbându-şi buzele într-un rânjet de mânie:</p>
               <p rend="justify">— Află, cinstite boierule, că eu trebuie să-mi iau gândul de la această fată, care, după cum mi-a dat a-nţelege tată-său, nu-i de nasul meu!</p>
               <p rend="justify">— Cum aşa?! vroi să afle mai mult Bale.</p>
               <p rend="justify">— Cbiar astăzi, după ce vodă m-a făcut căpitan de oaste, am crezut că i-o pot cere pe fie-sa de soţie… Ştii ce mi-a răspuns? Că mi-o va da atunci când îi voi aduce inelul de pe mâna lui Dragoş-Vodă!</p>
               <p rend="justify">— Ha, ha, râse Bale, adică niciodată. Şi-a cam bătut joc de domnia ta, căpitane!</p>
               <p rend="justify">— Ce cam? Şi-a bătut joc bine! Asta, după ce m-a trimis în primejdie de moarte să i-l aduc pe Trăsnet şi după ce m-a pus la butuc! Şi ai mai vrea să-i iubesc? strigă Radu înfuriat. M-am acrit de ei şi de Dragoş cu bunătatea lui socotită ca de mere pădureţe, boierule, aşa să ştii!</p>
               <p rend="justify">Bale nu mai spuse nimic, ci, deschizând uşa grea de stejar, îl pofti pe Radu într-o încăpere mică, unde se mai aflau doi bărbaţi între două vârste.</p>
               <p rend="justify">După ce se aşezară în jilţuri. Bale grăi:</p>
               <p rend="justify">— Iubiţii mei oaspeţi, dumnealui este bine cunoscutul oştean Radu Bradu, de astăzi căpitan de oaste, totuşi un mare nedreptăţit atât de către fostul său stăpân, Laţcu, cât şi de către acela care se află în fruntea ţarii. Eu îl urmăresc de mult şi mi-am dat seama că dumnealui este omul care ne trebuie!</p>
               <p rend="justify">Radu îşi stăpâni tresărirea ce-l încercase o clipă şi grăi hotărât:</p>
               <p rend="justify">— Aşa e, boierule! Dar asta numai dacă mi se va da răsplata ce o merit. Eu, boierule, nu voi bani, ci să m-ajuţi să fiu şi eu în această ţară, dacă socoteşti că mi se cuvine, ceva mai mult decât un căpitan de oaste!</p>
               <p rend="justify">— Vei fi maimarele căpitanilor de oaste din Moldova! Şi ţi-o spun că asta numai de mâna ta atârnă!</p>
               <p rend="justify">Radu se ridică, bătu cu pumnul în masă şi spuse cu ochii în flăcări!</p>
               <p rend="justify">— Sunt omul măriei tale cu trup şi suflet! Porunceşte şi voi aduce la îndeplinire totul, dacă-mi stă în putinţă!</p>
               <p rend="justify">— Îţi stă, Radule. Dar vreau să ştii că nu suntem singuri în această luptă ce o vom purta pentru fericirea ţării noastre. Cum ţi-ai dat şi tu seama, după sfetnicii de taină ce şi-i alege nu Dragoş-Vodă este cel mai potrivit să cârmuiască Moldova…</p>
               <p rend="justify">— Şi nici marele său sfetnic Laţcu! adăugă Radu mânios, luându-i cuvântul.</p>
               <p rend="justify">— Precum ai spus. Aşa dară, vom căta să-i înlăturăm pe aceşti doi neisprăviţi cât mai degrabă, spre a-i da ţării un domn într-adevăr vrednic de ea!</p>
               <p rend="justify">— Şi bine ar fi ca acela să fie cine ştiu eu! făcu Radu, zâmbind către Bale.</p>
               <p rend="justify">— S-ar putea să ţi se împlinească dorinţa, căpitane. După ce tu vei face ce-ţi vom cere, iată de cine vom fi întăriţi.</p>
               <p rend="justify">Şi Bale deschise o uşă tainică, ce nici nu se bănuia a fi în perete, şi în odaie intră un tătar, după înfăţişare una din căpeteniile oştirii tătărăşti.</p>
               <p rend="justify">— Dumnealui – spuse Bale – este trimisul hanului Ghirai, care a primit bucuros să ne ajute, ca să-l ajutăm cândva şi noi la nevoie. Şi la un loc ascuns, numai de noi ştiut, aşteaptă oastea prietenă semnul nostru!</p>
               <p rend="justify">— De-i aşa, nimic nu ne poate întoarce din cale! strigă Radu plin de bucurie. Şi gândurile mele vor fi de asemenea îndeplinite. Spuneţi ce trebuie să fac, spre a-mi lua din timp toate măsurile?</p>
               <p rend="justify">— După cum am aflat, se pregăteşte peste câteva zile, o nouă vânătoare, că Dragoş-Vodă e mai mult vânător, decât domnitor! râse batjocoritor Bale, iar toţi ceilalţi îi ţinură hangul. La această vânătoare domnească, ştiu că lui Dragoş-Vodă îi place a-l avea lângă el – şi aci Bale îşi ţuguie buzele iarăşi a batjocură – pe marele sfetnic între sfetnici, Laţcu…</p>
               <p rend="justify">— Aşa e, boierule! întări Radu,</p>
               <p rend="justify">— Ce-ţi cerem noi? Să faci în aşa fel la vânătoare, ca să-i răzleţeşti pe cei doi buni prieteni de ceata celorlalţi vânători… să-i îndepărtezi, să-i atragi către un loc de prăpastie, iar noi ne vom ivi la timp potrivit, spre a le face vânt în adâncul genunii… şi Dumnezeu să-i ierte!</p>
               <p rend="justify">— Amin! glăsui Radu râzând. Ce-mi cereţi este cât se poate de uşor. Dar mai întâi să ştim codrii pe unde se va face vânătoarea, să ne gândim bine ce locuri sunt mai prielnice pentru buna aducere la îndeplinire a planului nostru, că de vom da greş cumva, moartea ni s-a tras tuturor!</p>
               <p rend="justify">— Tânăr eşti, Radule, dar ai grăit cu înţelepciunea unui bătrân!</p>
               <p rend="justify">Tânărul căpitan tăcu câteva clipe, parcă furat de gânduri. Bale îl întrebă îngrijorat:</p>
               <p rend="justify">— De ce ai rămas aşa?</p>
               <p rend="justify">— Mă gândesc – spuse Radu rar – dacă n-ar fi bine să-i ajutăm pe cei doi să păşească în genune, dându-le ghes cu două săgeţi bine ţintite din depărtare…</p>
               <p rend="justify">— Să ne mai gândim… şi om vedea care va rămâne ultima hotărâre!</p>
               <p rend="justify">Munţii răsunau de buciume şi sunete prelungi şi tremurătoare de corn. Bătăiaşii goneau vânatul înspăimântat către poiana luminoasă înconjurată de fagi, cu coroanele larg desfăcute şi umbroase. În partea dinspre apus se aţinteau trei vânători: doi, în puterea vârstei, bine legaţi, iar al treilea, tânăr şi subţire. Aceştia erau Dragoş-Vodă, marele sfetnic Laţcu şi căpitanul Radu. Pe lângă ei se tot învârteau boierul Bale şi încă vreo trei boiernaşi, care luau parte pentru întâia oară la o vânătoare domnească, aceasta în urma rugăminţii călduroase a lui Bale către Dragoş-Vodă.</p>
               <p rend="justify">Dar puţin mai sus, într-o peşteră ascunsă de o perdea deasă de brazi, aştepta o oaste pregătită de boierul Bale, să iasă când o auzi trei sunete scurte de corn. Făcuse aceasta, după ce se sfătuise îndelung cu Radu, cu tătarul trimis de han şi cu prietenii săi, duşmani de moarte ai voievodului Moldovei.</p>
               <p rend="justify">Radu îi spusese că nu e bine ca oastea, ce urma să desăvârşească cele începute de ei, să fie adăpostită în pădure, la vederea oricui. Aşa, în gura peşterii, nu se uita nimeni, şi oştenii puteau să aştepte nestingheriţi semnul hotărât.</p>
               <p rend="justify">Iată însă că, îndată după intrarea în peşteră a oştenilor lui Bale, deasupra stâncii de la intrare se iviră ca prin farmec, din necunoscut, vreo zece bărbaţi tot unul şi unul, înarmaţi până-n dinţi şi fiecare purtând câte un brad în braţe.</p>
               <p rend="justify">În poiană, Dragoş-Vodă dete semnul de începere al vânătorii, săgetând primul căprior ce-i trecu pe dinainte. Domnul se aplecă să vadă mai bine de câţi ani este după corniţe, când deodată boierul Bale puse cornul la gură, sună scurt de trei ori, apoi se repezi cu spada scoasă la vodă, iar slujitorii ce-l însoţeau porniră de asemenea cu spadele asupra Iui Dragoş-Vodă şi a lui Laţcu. Dar în aceeaşi frântură de clipa, Radu, ducându-şi degetele la gură, scoase un şuierat înfiorător şi cu palele în amândouă mâinile se ridică pe cal în picioare; sărind pe deasupra lui Vodă, căzu drept în faţa lui Bale, căruia îi reteză capul dintr-o lovitură, iar calul acestuia, nechezând înspăimântat, porni în goană cu călăreţul descăpăţânat, bălăbănindu-se în şa.</p>
               <p rend="justify">Apoi, Radu îl îmbrânci pe Dragoş-Vodă într-o tufă şi sări în apărarea lui Laţcu. Din două lovituri isprăvi cu ceilalţi patru oşteni duşmani.</p>
               <p rend="justify">Toate acestea se petrecuseră fulgerător, aşa încât, atunci când sosi oastea lui Dragoş, ce era ascunsă în brădet, treaba se terminase.</p>
               <p rend="justify">Dragos-Vodă veni râzând spre Radu şi-l îmbrăţişa cu dragoste:</p>
               <p rend="justify">— Dar cum se face, căpitan Radule, că oastea lui Bale, despre care mi-ai spus, nu s-a arătat la al treilea sunet de corn?</p>
               <p rend="justify">— Se află prinsă ca-n oală. Am avut eu grijă să pun la gura peşterii zece vânători de-ai mei, care i-au astupat cu trunchiuri de brazi şi au înţepat cu suliţele pe cei ce au îndrăznit să iasă. Acum eşti încredinţat, măria ta, ce urmărea jivina aceea spurcată de Bale, pe care iată-l prăbuşit mai încolo cu gâtul tăiat, păscând iarbă verde? L-ai văzut cum se năpustise asupra măriei tale? Şi credea că în aceeaşi clipă am să sar şi eu să-ţi iau viaţa, aşa după cum ne înţeleseserăm!</p>
               <p rend="justify">Domnul, cu ochii scăldaţi în lacrimi, îl îmbrăţişa din nou pe Radu şi-l strânse cu putere, sărutându-l pe amândoi obrajii şi spunându-i:</p>
               <p rend="justify">— Radule, fratele meu, cum să-ţi mulţămesc că mi-ai scăpat viaţa? De nu erai tu, acum mă aflam eu în locul lui Bale.</p>
               <p rend="justify">Radu zâmbi fericit şi răspunse cu sfială:</p>
               <p rend="justify">— Slăvite doamne, oare vorbele ce mi le-ai rostit, făcându-mi marea cinste de a-mi spune „frate” şi faptul că l-am păstrat ţării în viaţă pe voievodul său nu e destulă răsplată?</p>
               <p rend="justify">— Nu, Radule, grăi vodă cu tărie, nu! Se cade a-ţi răsplăti şi în altfel marea ta dragoste şi credinţă!</p>
               <p rend="justify">Şi vodă îşi privi spada, apoi cordonul cu cataramă de aur, junghiul vânătoresc cu plasele de aur încrustate cu pietre scumpe. Dădu din cap, spunându-şi sieşi: „Nu!” Deodată îşi trase din deget inelul de aur cu smaragd şi, întinzându-l lui Radu, îi spuse:</p>
               <p rend="justify">— Iată, mult iubitul meu, căpitan Radule, îţi dăruiesc această podoabă de mare preţ ce o am, după cum bine ştii, de la preavestitul împărat Ioniţă al românilor şi bulgarilor, şi să-l porţi sănătos, să-ţi aducă norocul dorit şi să te străduieşti prin vitejia ta a-l merita toată viaţa ce-ţi stă înainte!</p>
               <p rend="justify">Un freamăt de glasuri ce-l întrecea pe acela al frunzelor din codru se auzi în poiana înţesată de vânători. Boierul Laţcu holbase ochii cât cepele şi nu-i venea să creadă ce vede. Iar Radu îşi scutură capul, îşi plimbă mâna peste faţa-i lac de sudoare, se ciupi de degete şi se încredinţa în cele din urmă că totuşi nu visează. Apoi întrebă, adânc uimit:</p>
               <p rend="justify">— Mărite doamne, nu e prea mult? Acest inel, purtat până acum numai de oameni încoronaţi, să fie pus în degetul unui oştean ca mine, fie el şi căpitan de oaste?</p>
               <p rend="justify">— Radule, îl mustră Dragoş-Vodă, vrei şi mă superi acum? Dacă nu erai tu, acest inel îşi pierdea orice preţ pentru mine. Aşa, el este acum al aceluia ce a scăpat viaţa unui cap încoronat Şi e mult! Primeşte-l dară cu aceeaşi dragoste cu care eu ţi-l dăruiesc!</p>
               <p rend="justify">Radu îşi întinse mâna dreaptă către vodă, iar ochii şi-i aţinti pătrunzători asupra boierului Laţcu, care rămăsese ca prostit! Vodă îi puse lui Radu inelul în deget, apoi vru să-l îmbrăţişeze pentru a treia oară, dar tânărui căpitan se lăsă în genunchi şi, prinzându-i dreapta domnului, i-o sărută cu adâncă recunoştinţă şi evlavie. Apoi se întoarse la locu-i, puţin întristat.</p>
               <p rend="justify">— Se pare că nu eşti prea bucuros de darul ce ţi-am făcut, Radule? băgă de seamă vodă.</p>
               <p rend="justify">Privindu-l descumpănit, căpitanul răspunse răspicat:</p>
               <p rend="justify">— Aşa este, doamne, nu sunt prea bucuros; dar alta e pricina, decât aceea ce o crede măria ta!</p>
               <p rend="justify">— Doresc să aflu neîntârziat această pricină!</p>
               <p rend="justify">Radu îl privi din nou pe boierul Laţcu, care-i făcu un semn tainic cu mâna. Dragoş-Vodă, deşi se uita drept înainte, văzu semnul cu coada ochiului şi, încruntându-se puţin, grăi:</p>
               <p rend="justify">— Aci este ceva la mjiloc. Vreau să nu mi se ascundă nimic, dar nimic. Ai înţeles, căpitan Radule?</p>
               <p rend="justify">— Ascult şi mă supun, slăvite doamne! răspunse oftând tânărul. Iată pricina pentru care nu m-am putut bucura de acest nepreţuit dar, aşa după cum am simţit eu într-adevăr şi după cum s-ar fi cuvenit! Sunt câţiva ani bunişori de când mă aflu în slujba boierului Laţcu. Şi lumina vieţii mele aspre de oştean a fost în tot acest timp preacinstita şi frumoasa fiică a marelui sfetnic. Am cătat a-i sluji stăpânului meu cu toată dragostea şi credinţa, neprecupeţindu-mi viaţa chiar.</p>
               <p rend="justify">— Le ştim toate acestea! îl întrerupse Dragoş-Vodă.</p>
               <p rend="justify">— Păstrând această dragoste fără de prihană în sufletul meu, am visat şi eu, ca orice tânăr, la aleasa inimii mele şi, după multe chinuri şi îndoieli, abia când măria ta m-ai investit căpitan de oaste, am cutezat a i-o cere pe jupâniţa Dana de soţie.</p>
               <p rend="justify">— Şi?</p>
               <p rend="justify">— Şi boierul Laţcu mi-a răspuns răspicat că o să mi-o dea când îi voi aduce inelul ce împodobeşte mâna măriei tale, prea înălţate, doamne; adică, precât socoteam eu pe atunci, niciodată! Cum aş fi putut cuteza eu să cred, şi cum s-ar fi putut vreodată ca acest inel să fie în mâna mea… să fie al meu, şi eu să-l duc boierului Laţcu?</p>
               <p rend="justify">Domnul îşi ridică sprâncenele cu adâncă mirare şi se uită întrebător la Laţcu, nevenindu-i să creadă cele auzite. Dar acesta îşi plecă ochii şi nu îndrăzni să-i înfrunte privirile. Dragoş-Vodă râse către Radu şi-i grăi cu blândeţe:</p>
               <p rend="justify">— Iată, căpitan Radule, că în viaţă ne putem aştepta şi la lucruri neaşteptate totuşi.</p>
               <p rend="justify">— Aşa-i, strălucite stăpâne! Şi acum, iată de ce bucuria mi-a fost pe jumătate, că… nu mă prea îndur să-i dau inelul acesta de două ori preţios şi scump pentru mine: că a fost purtat de împăraţii Asăneşti şi apoi de măria ta. Mă găsesc în grea cumpănă şi nu ştiu cum s-o scot la capăt, numai să pot păstra inelul ce mi l-a dăruit domnul meu.</p>
               <p rend="justify">Un freamăt de nelinişte se ridică din mijlocul vânătorilor. Dragoş-Vodă ridică mâna şi spuse:</p>
               <p rend="justify">— Bănuiesc din ce pricină se lasă greu boierul nostru Laţcu, dar aci eu nu mai am nici o putere. Părintele este liber să hotărască, în deplină înţelegere cu fiica sa, care va fi cinstita mea fină. Dar eu socotesc că inelul ce ţi-am dăruit, căpitan Radule, nu-i de ajuns, întrucât el, nefiind un inel fermecat din basme, nici nu te poate face nevăzut, nici bogăţie la poruncă nu-ţi poate aduce! Acum, boierul Laţcu este legat de tine prin făgăduiala ce ţi-a făcut, de-i vei aduce inelul. Îl văd că încă şade pe gânduri şi-l ghicesc. Şi ca să-ţi răsplătesc cum se cuvine vitejia şi credinţa de care ai dat dovadă, să ştii că de azi înainte eşti căpetenia căpitanilor de oşti ale Moldovei şi te socotesc mâna mea dreaptă!</p>
               <p rend="justify">Proaspătul căpitan căzu în genunchi dinaintea domnului şi-i sărută din nou mâna. Domnul îl ridică şi-l îmbrăţişa, sărutându-l pe amândoi obrajii.</p>
               <p rend="justify">Apoi, privindu-l pe Laţcu cu adânc înţeles, îi grăi!</p>
               <p rend="justify">— Domnia ta, boier Laţcule, nu ai nimica de spus în această fericită împrejurare?</p>
               <p rend="justify">Laţcu zâmbi şi răspunse grăbit:</p>
               <p rend="justify">— Ba da, măria-ta! Inelul ce mi se cuvine i-l dăruiesc marelui căpitan Radu Bradu ca dar de nuntă din partea mea! Şi luându-l de braţ pe Radu, îi grăi cu nespusă blândeţe: Hai, ginere, că Dana ne-o fi aşteptând cu sufletul la gură!</p>
               <p rend="justify">Radu îi sărută dreapta apăsat şi-i răspunse fericit:</p>
               <p rend="justify">— Hai, tată socrule! Tot pe voia domniei tale a fost, că iată, la nuntă voi veni călare pe Fulger, dar nu ca vornicel, ci ca cinstit mire!</p>
               <trailer>SFÂRŞIT</trailer>
            </div>
         </div>
      </body>
   </text>
</TEI>
