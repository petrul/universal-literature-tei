<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Grigore Bajenaru</title>
            <author>Grigore Băjenaru</author>
         </titleStmt>
         <editionStmt>
            <edition>
               <date>2013-08-26T11:13:00</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
         <textClass>
            <keywords scheme="unknown">
               <list>
                  <item/>
               </list>
            </keywords>
         </textClass>
      </profileDesc>
      <revisionDesc>
         <listChange>
            <change>
               <name/>
               <date>2022-12-14T15:12:47.911830160</date>
            </change>
         </listChange>
      </revisionDesc>
   </teiHeader>
   <text>                       
      <body>
         <author>Grigore Băjenaru</author>
         <div type="div1">
            <head>Taina lui Mircea-Voievod</head>
            <div type="div2">
               <head>CUPRINS:/x/</head>
               <p rend="justify">CAPITOLUL I.</p>
               <p rend="justify">Ni se arată cum o grozavă întunecime de soare dintr-o zintâi de Ghenar, de-acum aproape şase sute de ani, tulbură multe minţi care până atunci păreau limpezi şi luminate. 3</p>
               <p rend="justify">CAPITOLUL II.</p>
               <p rend="justify">Se pune la cale o bătălie şi se pregăteşte o nunta. 3</p>
               <p rend="justify">CAPITOLUL III.</p>
               <p rend="justify">Apele nu se revarsă mari numai primăvara. 3</p>
               <p rend="justify">CAPITOLUL IV.</p>
               <p rend="justify">Dar şi revărsate, apele pot fi silite de către oamenii destoinici să intre în matca lor şi să-si urmeze cursul liniştit. 3</p>
               <p rend="justify">CAPITOLUL V.</p>
               <p rend="justify">Frământări înainte de marea vijelie 3</p>
               <p rend="justify">CAPITOLUL VI.</p>
               <p rend="justify">Condeiele lui Mircea-Vodă 3</p>
               <p rend="justify">CAPITOLUL VII.</p>
               <p rend="justify">Un groaznic jurământ din vremi apuse. 3</p>
               <p rend="justify">CAPITOLUL VIII.</p>
               <p rend="justify">În care viteazul sârb Marcu Crăişorul îşi arata scârba de a fi nevoit să lupte la Rovine în armia otomană, împotriva celor de-o lege cu el. 3</p>
               <p rend="justify">CAPITOLUL IX.</p>
               <p rend="justify">Vedem cu mâhnire că pentru cei mici la suflet şi duşmănoşi, viclenia şi deşarta dorinţă de îmbogăţire sunt mai presus de vitejie şi de dragostea de patrie. 3</p>
               <p rend="justify">CAPITOLUL X.</p>
               <p rend="justify">Regele Sigismund al Ungariei îi arată biruitorului de la Rovine cea mai mare cinste şi-i întinde, în restriştea în care se afla acesta, o frăţeasca mână de ajutor. 3</p>
               <p rend="justify">CAPITOLUL XI.</p>
               <p rend="justify">Aflăm cum Mircea-Vodă, uitând de o străveche vorba înţeleaptă, trece prin nenumărate şi grele peripeţii. 3</p>
               <p rend="justify">CAPITOLUL XII.</p>
               <p rend="justify">Ni se arată cum, nefiind luate în seama înţelepciunea şi priceperea în lupta a vitejilor şi încercaţilor Valahi cu Otomanii, marea cruciadă europeană, pornită împotriva acestora, este spulberata la Nicopole, precum pleava de vânt. </p>
               <p rend="justify">CAPITOLUL XIII</p>
               <p rend="justify">„Din Sfânta Monastire de la Nucet, citire” 3</p>
               <p rend="justify">CAPITOLUL XIV.</p>
               <p rend="justify">Îl cunoaştem aci şi pe noul domn de la Moldova, pre nume Alexandru, fiul lui Roman Vodă Muşat. 3</p>
               <p rend="justify">CAPITOLUL XV.</p>
               <p rend="justify">Aflam aci cum lui Mircea-Vodă i se iveşte, în sfârşit, prilejul îndelung aşteptat de a-i arăta principelui Musa al turcilor, marea sa recunoştinţă şi de a-si întoarce datoria faţă de acesta. 3</p>
               <p rend="justify">CAPITOLUL XVI.</p>
               <p rend="justify">Pe malul stâng al Oltului, o masă de piatra, tăiată de vremuri în stâncă, îl aşteaptă pe viteazul Mircea-Vodă şi ai săi să ospăteze.</p>
            </div>
            <div type="div2">
               <head>Capitolul I</head>
               <subtitle>Ni se arată cum o grozavă întunecime de soare dintr-o zintâi de Ghenar, de-acum aproape şase sute de ani, tulbură multe minţi care până atunci păreau limpezi şi luminate. </subtitle>
               <p rend="justify">ERA ÎNTÂI DE GHENAR, 1386, sărbătoarea sfântului ierarh Vasile cel Mare şi oamenii se aflau în întreaga Ţară Românească strânşi la petrecere, când, deodată, în liniştea desăvârşită ce cuprinsese întreaga fire, se porni o adiere primăvăratecă, neobişnuită şi ciudat de dulce pentru luna aceea de la mijlocul iernii.</p>
               <p rend="justify">Trecuseră aproape trei ceasuri şi jumătate de la nămiezi. La palatul domnesc de la Cetatea de Argeş, copiii de casă, la porunca lui Dan-Vodă, domnitorul ţării, deschiseră ferestrele, ca să pătrundă aerul tare, curat, rece, de afară şi să alunge duhoarea grea, răspândită de vin şi răsuflare omenească.</p>
               <p rend="justify">Încăperea în care se dădea ospăţul era mare; sfeşnice groase de argint cu luminări de ceară curată erau prinse în pereţi.</p>
               <p rend="justify">Sala avea o intrare largă cu uşi de tisă, bătute în fier şi două ieşiri în părţi; patru ferestre mari străjuiau cei doi pereţi ce se aflau faţă în faţă. După o bună şi chibzuită rânduială, femeile nu luau parte la oaspeţele bărbaţilor. Şi pe bună dreptate aceasta: de la câteva pahare de vin în sus limbile mesenilor prindeau a spune vorbe de măscară ce nu se cuvenea a fi auzite de urechiuşile femeieşti.</p>
               <p rend="justify">Dar dacă gingaşa făptură a semenului bărbătesc nu se arăta la petrecere, dibăcia, hărnicia şi priceperea ei se vădeau cu prisosinţă în tot ce se pregătise din belşug la acest ospăţ.</p>
               <p rend="justify">Mircea-Vodă, fratele vitreg al domnului, se ridică şi rosti cu multă bucurie în glas:</p>
               <p rend="justify">—  Rugăm pe măria sa Dan-Vodă, prea iubitul nostru frate şi domn, precum şi pe cinstiţii oaspeţi ai mesei noastre să binevoiască a gusta acum dintr-o aleasă şi dulce mâncare, întru înfăptuirea căreia îndelung s-a străduit prea cinstita şi mult iubita noastră mamă Calinihia-Doamna.</p>
               <p rend="justify">—  Să gustăm… Să gustăm! Strigară oaspeţii cu bucurie, dornici de a-si îndulci gura după atâtea fripturi de iepuri şi mistreţi ardeiate şi stropite cu sosuri drese cu piper ce le pişcaseră limba.</p>
               <p rend="justify">Dan-Vodă zâmbi cu mâhnire şi-i şopti fratelui său mai mic:</p>
               <p rend="justify">—  O, cât te fericesc, Mirceo, că Dumnezeu ţi-a ajutat să te bucuri de viaţa mamei tale. A mea m-a părăsit pe când mergeam de-a buşilea.</p>
               <p rend="justify">—  Dar şi măria ta te-ai bucurat de îngrijirea Doamnei Calinihia, răspunse Mircea zâmbind cu dragoste. Doar ea te-a crescut, împreună cu mine.</p>
               <p rend="justify">—  Şi pentru aceasta am să-i port recunoştinţă toată viaţa mea. Dar porunceşte acum să se aducă cele făgăduite mesenilor.</p>
               <p rend="justify">Mircea-Vodă făcu semn către una din uşile ce duceau spre cuhniile domneşti şi-ndată se iviră slujitori cu tăvi mari de argint în mâini din care se ridicau aburii plini de dulci miresme îmbietoare.</p>
               <p rend="justify">—  Iată, iubiţi oaspeţi, aci aveţi mere creţeşti coapte în aluat. Poftiţi, gustaţi şi, de vă plac, nu vă sfiiţi a mai cere, că în cuptoare se mai află din belşug.</p>
               <p rend="justify">Într-adevăr că această gustoasă şi dulce mâncare de încheiere a ospăţului plăcu mai mult decât toate celelalte. Era de o bunătate nemaiîntâlnită până atunci. Mărului i se scosese cu dibăcie, spre a nu fi stricat cumva în rotunjimea lui, miezul cu sâmburi şi-n loc fuseseră puse stafide cu miere şi scorţişoară. Apoi, se acoperise mărul cu aluat de făină frământată cu lapte, unt alb de bivoliţă şi ouă. Iar merele, astfel învelite, la scosul lor din cuptor, fuseseră opărite din belşug cu miere fierbinte.</p>
               <p rend="justify">La această deosebită mâncare, se aduse un vin dulce cu iz de tămâioasă.</p>
               <p rend="justify">Feţele tuturor erau pline de surâs şi voie bună, când deodată, lumina zilei, puternică şi aurie până atunci, începu să pălească, acoperită de o umbră ce se lăsa uşor, învăluind totul parcă într-o pătură cenuşie.</p>
               <p rend="justify">Adierea prinse apoi putere, se-ntări şi brusc se preschimbă-ntr-un vânt tăios, aspru, şuierător, care-ţi da fiori de nelinişte.</p>
               <p rend="justify">Orătăniile curţii domneşti începură a sburătăci de colo-colo, fără astâmpăr, negăsindu-si locul, cotcodăcind şi îndreptându-se spre coteţe la culcare; caii, cuprinşi de o grozavă tulburare băteau cu copitele în duşumele, nechezând speriaţi şi lovind uşile grajdului cu capul, spre a ieşi afară; pisicile miorlăiau înebunite de spaimă; iar câinii, cu ochii aţintiţi pe cer, urlau a pustiu, prelung şi înfiorător.</p>
               <p rend="justify">Şi astfel, în toiul zilei, se lăsă o noapte grea, întunericul se făcuse de nepătruns.</p>
               <p rend="justify">Un murmur de groază se ridică din mijlocul mesenilor care săriră în picioare, punând mâna pe mânerele spadelor, ca şi cum acestea ar fi putut înlătura grozava primejdie ce credeau că-i paşte.</p>
               <p rend="justify">—  Sfârşitul lumii!</p>
               <p rend="justify">—  Îngăimară boierii înspăimântaţi. Pedeapsa lui Dumnezeu pentru păcatele noastre! Se văd stelele strălucind mai aprig ca-n toiul nopţii. Priviţi pe fereastră!</p>
               <p rend="justify">Şi-atunci, se auzi glasul lui Mircea-Vodă:</p>
               <p rend="justify">—  Închideţi ferestrele şi aprindeţi făcliile. Staţi liniştiţi, boieri dumneavoastră, precum mă vedeţi că sunt şi eu şi măria sa Dan-Vodă.</p>
               <p rend="justify">—  Dar cum am putea sta nepăsători, măria ta, când soarele a pierit de pe cer, iar noi ne-am cufundat în întuneric, grăi cu obidă boierul Alăman, cel mai bătrân dintre toţi şi cu o barbă mare ca de patriarh.</p>
               <p rend="justify">În vremea aceasta, făcliile fuseseră aprinse şi aruncau o lumină tremurătoare pe pereţii înnegriţi de vreme şi fum. Acum grăi Dan-Vodă, ridicând mâna a tăcere:</p>
               <p rend="justify">—  Boieri dumneavoastră, nu-i nici o price de teamă şi nelinişte. Să-l rugăm pe prea cinstitul Filos-Logofăt, boierul nostru cel mai învăţat, să ne aducă lămurirea de cuviinţă, aşa cum o ştie şi domnia lui de la dascălii ce i-au luminat mintea cândva prin alte părţi de lume.</p>
               <p rend="justify">Atunci Filos-Logofăt spuse cu glas liniştit şi sigur de sine:</p>
               <p rend="justify">—  Până voi isprăvi de vorbit ce am a vă spune, cinstiţi boieri, lumina soarelui se va revărsa iarăşi asupra pământului. De mă veţi asculta cu luare aminte, vă veţi da seama că nu aveţi pricină să vă neliniştiţi. De câte ori n-aţi văzut nori negri care trec prin faţa soarelui şi-l întunecă, aruncând totodată umbră asupra pământului. Asta înseamnă oare că a pierit soarele de pe cer şi nu mai are putere să ne lumineze? Nu! Domniile voastre aţi văzut că soarele nu stă pe loc pe bolta cerească, ci de la răsărit se ridică în crugul cerului şi-apoi coboară spre apus. Asemenea şi luna îşi are mersul ei. Dar uneori luna se aşază în dreptul soarelui şi aruncându-si umbra asupra lui, îl întunecă pentru scurtă vreme, adică atâta cât îi stă în faţă. Aşa s-au petrecut şi acum lucrurile.</p>
               <p rend="justify">—  Oare aşa să fie?… Rostiră boierii neîncrezători.</p>
               <p rend="justify">—  Aşa şi necum altfel! Aceasta, în limba greacă a ţării mele de baştină se numeşte „eklipsis”, adică întunecime şi nu prevesteşte nimic rău.</p>
               <p rend="justify">—  Ba eu, după câte am aflat din bătrâni, ştiu că asemenea semne tocmai sunt prevestitoare de mari nenorociri! Se scutură ca de friguri boierul Coman.</p>
               <p rend="justify">—  Da, da, încuviinţă şi jupânul Baldovin. Ne aşteaptă molime, războaie şi omoruri! Mai bine să ne ferească Dumnezeu de ce va urma!</p>
               <p rend="justify">—  Acestea nu-s semne bune, boieri dumneavoastră, se căina şi vistierul Manciu. Cine ştie ce vremuri grele vom mai întâmpina?</p>
               <p rend="justify">—  Şi ce se va mai abate peste capetele noastre nenorocite! Oftă din adâncul rărunchilor pitarul Ghinea.</p>
               <p rend="justify">La care vorbe, Mircea-Vodă prinse a râde cu poftă şi spuse înveselit:</p>
               <p rend="justify">—  Dar nu băgaţi de seamă, boieri dumneavoastră, că-n timp ce vă văicăriţi ca nişte babe neputincioase, întunericul s-a şi risipit?</p>
               <p rend="justify">Ca la o poruncă, toţi boierii îşi întoarseră capetele spre ferestre, unde lumina se arăta aidoma ca-n revărsatul zorilor şi scoaseră un oftat prelung de uşurare:</p>
               <p rend="justify">—… Aşa e!</p>
               <p rend="justify">—  Întâmplatu-vi-s-a ceva, cinstiţi boieri?</p>
               <p rend="justify">—  Zice Mircea-Vodă, privindu-l cu coada ochiului pe Filos-Logofăt, prea bunul său prieten.</p>
               <p rend="justify">—  Ba, măriile voastre şi prea cinstite Logofete Filos, dădu răspuns boierul Alăman.</p>
               <p rend="justify">—  Ba, acum; dar nu se ştie ce va fi mai târziu.</p>
               <p rend="justify">—  Ce va fi – spuse cu glas tare Filos – vă-ncredinţez că nu va fi din pricina acestor eklipsis, cum v-am spus că se numesc, ci pentru că nu vom fi noi chibzuiţi şi nu vom şti să ne călăuzim paşii cum se cuvine.</p>
               <p rend="justify">—  Şi-acum, boieri dumneavoastră, spuse Dan-Vodă, să mai grăim şi despre trebile domniei, că doar de aceea ne-am adunat la această cinstită masă. Pohtiţi de vă aşezaţi, rogu-vă, din nou, în jilţuri. Nădăjduim că luna n-a izbutit să ne întunece şi nouă dreapta judecată şi că vom găsi calea cea mai bună de urmat, în sfatul ce v-am rugat să binevoiţi a mi-l da. Să-l ascultăm dară pe banul Radu Berivoescu.</p>
               <p rend="justify">Boierul numit de către Dan-Vodă să-si spună părerea se ridică sprinten din jilţul care parcă-l lenevise. Era un bărbat tânăr încă, falnic la înfăţişare şi bine legat.</p>
               <p rend="justify">Privi înainte-i la cei doi fraţi vitregi şi strânse puţin ochii-i vioi, încruntându-si sprâncenele, parcă spre a-i vedea mai bine.</p>
               <p rend="justify">Dan şi Mircea erau cam de-o vârstă şi crescuseră împreună la curtea răposatului Radu Negru-Vodă, fiul domnului de strălucită amintire Nicolae-Alexandru-Vodă.</p>
               <p rend="justify">Banul Radu Berivoescu nu se miră că, dintre toţi boierii, Dan-Vodă îi ceruse lui să-si spună părerea mai întâi. Nu se prea înţelegea cu tânărul domn, care i se părea grăbit întotdeauna a-si aduce la îndeplinire gândurile, fără a judeca mai adânc asupra lor.</p>
               <p rend="justify">Cumpănit, Banul Radu se lăsa greu, ceea ce nu-i era pe placul voievodului care, în cele din urmă, făcea tot ce-si pusese el în gând, fără a ţine seamă de sfatul boierilor.</p>
               <p rend="justify">„Câtă deosebire între aceşti doi fraţi”, cugetă boierul, „amândoi din acelaşi tată, dar având mame deosebite.”</p>
               <p rend="justify">Îşi aminti de stingerea din viaţă a Doamnei Ana, cea dintâi soţie a lui Radu-Negru-Vodă, îndată după naşterea lui Dan. Apoi, de căsătoria domnului văduv cu Calinihia Doamna, o grecoaică bizantină, frumoasă şi harnică fără pereche. Aceasta îi dărui doi feciori: pe Mircea şi pe Staicu, om cucernic şi de o mare bunătate, care trăia singuratec prin părţile Buzăului.</p>
               <p rend="justify">„Bine că lângă Dan-Vodă se află Mircea”, se gândi Banul Radu Berivoescu, „şi-l mai domoleşte uneori, că altminteri ar lua-o razna de tot. Ciudat! N-au pic de asemănare, nici la fire şi nici la înfăţişare”, îşi spuse el, privindu-i pe amândoi fraţii, ce-i stăteau în faţă: „cel dintâi, plin de neastâmpăr, iar al doilea, liniştit şi cu zâmbetul pe buze”.</p>
               <p rend="justify">Dan-Vodă era bălan şi cu ochi albaştri, scurt şi îndesat, de parcă ar fi cărat saci la moară toată viaţa; o bărbuţă rară şi o mustaţă pe oală îi încadrau faţa palidă, trasă şi îmbătrânită înainte de vreme.</p>
               <p rend="justify">Lângă el, sta zvelt şi respirând sănătate Mircea-Vodă: cu părul castaniu, lung, revărsat pe umeri în plete? Cu ochii căprui, arătând isteţime şi dârzenie, cu o mustaţă lungă adusă în jur şi frumos răsucită, după portul unguresc.</p>
               <p rend="justify">Dar gândurile fugare ale banului ţinură câteva frânturi de clipă; glasul lui se auzi limpede:</p>
               <p rend="justify">—  Măriile voastre şi cinstiţi boieri, în ţara vecină nouă, a Bulgariei, se petrec lucruri triste şi toate vin de la nepotolita sete de mărire, care, după cum spune jupân Staicu, fratele mai mic al măriilor voastre, este cel mai mare rău din lume!</p>
               <p rend="justify">—  Fii ceva mai lămurit, rogu-te, bane, îi ceru Dan-Vodă.</p>
               <p rend="justify">—  Adică, măria ta, acolo se luptă între ei, pentru câştigarea puterii, doi fraţi de acelaşi tată şi de alte mame. Cel mai vârstnic, ţarul Straţimir, unchiul măriilor voastre şi stăpân în părţile Vidinului, e hărţuit şi duşmănit de frate-său mai mic Sişman, domn peste Târnova, fosta cetate a împăraţilor Asăneşti şi până-n Balcani.</p>
               <p rend="justify">—  Acestea le ştim cu toţii, măre, bane, vorba e care-i părerea domniei tale: pe cine se cade să ajutăm noi, românii, în această luptă?</p>
               <p rend="justify">—  De bună seamă că pe ţarul Straţimir, care e nepotul de fiică al lui Basarab-Vodă cel Mare şi poartă-n vine acelaşi sânge ca măriile voastre.</p>
               <p rend="justify">—  Atunci?</p>
               <p rend="justify">—  Mă-ntreb eu pe bună dreptate: au de ce nu se înţeleg şi ei doi, precum măria ta cu Mircea-Vodă şi să domnească în pace împreună, că sfântă vorba: „Unde-s doi puterea creşte”.</p>
               <p rend="justify">—  Ce-ai face domnia ta, bane, în locu-mi? Moşul nostru Straţimir ne-a cerut ajutor. Şi fiică-sa, prea frumoasa mea vară Dragodana, mi-a trimis carte călduroasă, în care mă roagă ca pe Christos să nu-i părăsesc în această grea izbelişte în care se află ei, cu toţi ai lor.</p>
               <p rend="justify">Aci, boierii prinseră a zâmbi furiş pe sub mustaţă, întrucât ştiau că Dan-Vodă ţine foarte mult la vară-sa Dragodana, care era o tânără de o rară frumuseţe, vestită în Balcani, o adevărată domniţă din basme.</p>
               <p rend="justify">Şi banul Radu nu întârzie cu răspunsul plin de ascuns tâlc:</p>
               <p rend="justify">—  De-ar fi numai să zăreşti chipul gingaş şi plin de farmec al Dragodanei şi tot ar merita să mergem la Vidin, măria ta, numai că…</p>
               <p rend="justify">—  Numai că… Ce? Isprăveşte, bane, odată ce-ai început, grăi parcă ceva mai apăsat Dan-Vodă.</p>
               <p rend="justify">—  Ţi-o spun cinstit, doamne, mi-e teamă de viaţa măriei tale… Uzurpatorul acela de Sişman e mai tare decât Straţimir; se are bine acum cu otomanii, care au năpădit ţinuturile balcanice. Au nu ştiţi că Sişman a mers până acolo, încât, ca să se ia bine cu turcii i-a dat-o pentru haremul sultanului Amurat chiar pe soră-sa, prea frumoasa ţariţă Tamara? Şi când i-a venit bine, s-a întors iarăşi împotriva păgânilor. Şişman se pleacă după cum bate vântul.</p>
               <p rend="justify">—  Vreau să ştiu cuvântul domniei tale hotărât, bane. Pe al celorlalţi boieri îl ştiu de mult. Mergi sau nu mergi cu mine?</p>
               <p rend="justify">La această întrebare, banul Radu îşi umflă pieptul şi-nălţându-se pe călcâie, de-i trosniră oasele, spuse răguşit:</p>
               <p rend="justify">—  Dar oare s-ar putea altfel, măria ta? Numai că zarea lumii se arată tare tulbure… Şi din fundul ei năvălesc ca un puhoi de ape mari ce fac prăpăd în calea lor, otomanii. Noi n-avem nici aşa prea mulţi prieteni adevăraţi, ca să ne facem alţi duşmani. Şi-apoi, nu de viaţa mea mi-e teamă, ţi-am mai spus-o doar.</p>
               <p rend="justify">—  De-ar fi ca eu să mă pierd pe-acolo, spuse Dan-Vodă, aci va să rămână măria sa Mircea-Vodă pe deplin în scaunul domnesc. Dar când o rudă a mea de sânge îmi cere ajutor, eu nu pot face altcum.</p>
            </div>
            <div type="div2">
               <head>Capitolul II</head>
               <subtitle>Se pune la cale o bătălie şi se pregăteşte o nunta. </subtitle>
               <p rend="justify">NIŢU, COPILUL DE CASĂ cel mai iubit al lui Mircea-Vodă, făcu o plecăciune în faţa domnului şi spuse cu sfiala-i dintotdeauna:</p>
               <p rend="justify">—  Măria ta, a venit pisarul şi… Aşteaptă şi boierii chemaţi.</p>
               <p rend="justify">—  Să vină cu toţii deodată – grăi Mircea-Vodă cu blândeţă, încruntându-se ca de-o dureroasă amintire ce-i fulgeră gândurile adormite o clipită.</p>
               <p rend="justify">Uşa grea de stejar se deschise larg, scârţâind prelung şi răguşit, ca neunsă de un veac şi în pragul ei se iviră: banul Radu Berivoescu, marele spătar Boian şi Filos-logofăt, boierii cei mai de credinţă ai lui Mircea-Vodă, urmaţi de pisarul domnesc, care se opri lângă pervaz, aşteptând cu mâinile încrucişate.</p>
               <p rend="justify">—  Să trăieşti, măria ta! Răsunară puternic glasurile celor trei boieri.</p>
               <p rend="justify">—  Fiţi bine veniţi, boieri dumneavoastră. Mai înainte de a vă grăi, însă îngăduiţi-mi, rogu-vă, să stau puţin de vorbă cu pisarul. Apropie-te, Vâlcule.</p>
               <p rend="justify">—  La porunca măriei tale.</p>
               <p rend="justify">—  Ai vorbit cu meşterul pietrar?</p>
               <p rend="justify">—  Aşteaptă cuvintele ce trebuie să le cioplească în marmora aleasă de măria ta.</p>
               <p rend="justify">—  Scrie dară, pisare:</p>
               <p rend="justify">Vodă îşi ridică privirea în tavanul înnegrit de fumul lumânărilor şi tăria vremii, căutând parcă cuvintele ce avea să le rostească. Spuse apoi în şoaptă cu multă cucernicie: „Aici odihneşte robul lui Dumnezeu, sfânt răposatul Dan-Voievod, ce a pierit în luptă vitejească, pentru dreptate, credinţă şi prietenie, în ţară străină, în luna lui septembrie a anului de la Christos 1386. Şi de-a pururea fie pomenit cu tot neamul lui trecut la cele veşnice.”</p>
               <p rend="justify">Un oftat adânc încheie epitaful domnului. Pisarul abia îndrăzni să îngăimeze:</p>
               <p rend="justify">—  Am scris întocmai, măria ta.</p>
               <p rend="justify">—  Să văd. Aşa… Numele măriei sale Dan-Vodă, Domnul să-l odihnească cu drepţii, să fie scris cu slove mai mari decât celelalte. Şi când va fi asupra lucrului, să mă cheme meşterul pietrar şi pe mine, că nu mă supăr. Mergi sănătos.</p>
               <p rend="justify">Pisarul închise uşa încet după el, iar Mircea-Vodă îngândurat îşi pierdu privirea pe fereastra largă ce dădea în grădină, unde se răsfăţau în bătaia soarelui de vară tot soiul de trandafiri.</p>
               <p rend="justify">Oftând din nou domnul îşi mângâie fruntea cu mâna dreaptă, parcă spre a-si alunga mâhnirea ce-l stăpânea încă; apoi se-nturnă uşor către boierii care-l aşteptau în picioare, cu smerenia cuvenită.</p>
               <p rend="justify">—  Aţi zice că au trecut de-atuncea patru ani, boieri dumneavoastră? Întrebă Vodă, clătinându-si capul. Am cugetat că se cuvine a-i pune altă piatră pe locul său de veşnică odihnă, întrucât pe cea veche am aflat-o prea ştearsă de vânturi şi ploi.</p>
               <p rend="justify">—  Măria ta, într-adevăr Dan-Voievod şi-a încheiat viaţa mult prea devreme, dar ca un viteaz de frunte, măcar că Sişman a biruit – spuse cu năduf banul Radu Berivoescu. Dar îi va sosi şi lui vremea, fiţi fără grijă, aşa precum le-a venit întotdeauna văleatul tuturor acelora ce-au semănat vrajba, nedreptatea şi asuprirea.</p>
               <p rend="justify">Vodă dete din cap a încuviinţare şi spuse cu glasul obosit:</p>
               <p rend="justify">—  Iubiţilor mei boieri şi cei mai de credinţă ai mei prieteni, aşezaţi-vă pe aceste laviţe ale odăii mele de veghe şi socotiţi-vă ca la domniile voastre acasă. Aşa! Şi-acum să vă grăiesc pe şleau, aşa cum ne-au deprins străbunii.</p>
               <p rend="justify">—  Apăi, îl întrerupse spătarul Boian, mai marele oştirii, măria ta ştii că nouă nu ne-au plăcut niciodată ocolişurile şi vorbele meşteşugite, care-ntotdeauna vor să ascundă ceva de primejdie.</p>
               <p rend="justify">—  Dragul meu Boiane, continuă Mircea-Vodă, eu ştiu că mulţi boieri ce mi se arată binevoitori în faţă, şoşotesc în spate şi, dacă li s-ar ivi prilejul, nu s-ar trage înapoi de la un rău ce ar putea să mi-l facă.</p>
               <p rend="justify">—  Să nu se mai mire atunci şi nici să nu se mai văicărească – sări Filos-logofăt cu aprinderea-i de grec, ce nu şi-o putea stăpâni mai niciodată – să nu se mai mire, doamne, că, fără a fi pedepsiţi, precum ar merita, sunt ţinuţi mai la o parte şi priviţi doar cu neîncredere.</p>
               <p rend="justify">—  Noi îi ştim, mărite stăpâne, întări banul Radu, şi-i ţinem sub tainică supraveghere.</p>
               <p rend="justify">—  Vă mulţămesc şi-n inima mea să ştiţi că vă socotesc drept bunii mei fraţi şi cei mai de nădejde bărbaţi ai ţării, împreună cu vărul meu Dan, carele, fiind bolnav, n-a putut veni şi el.</p>
               <p rend="justify">Iată acum pentru ce v-am chemat la acest sfat de taină. Am a vă spune mai multe lucruri tare deosebite unele de altele.</p>
               <p rend="justify">—  Ascultăm, măria ta!</p>
               <p rend="justify">—  Rostiră într-un glas tustrei boierii deodată şi îşi pironiră privirile asupra lui Mircea-Vodă, aşteptându-i cu vie nerăbdare cuvântul.</p>
               <p rend="justify">Deşi trecuseră numai patru ani de la suirea sa în scaunul Ţării Româneşti, Mircea-Vodă îşi schimbase mult înfăţişarea. Era acum mai legat, mai tare parcă şi chipul său, deşi blând, arăta mai plin de bărbăţie, mai dârz, poate unde-si lăsase barbă, aşa precum se cuvenea să poarte un voievod în plină putere.</p>
               <p rend="justify">—  Iubiţii mei prieteni, cunoaşteţi cu toţi la fel de temeinic ca şi mine greutăţile cu care-am avut de luptat până acum şi cele ce ne stau în faţă încă. Gândindu-mă că după marea bătălie de la Câmpia Mierlei, Baiazid Sultan nu ne va lăsa liniştiţi, întrucât am cutezat a trimite şi noi atunci oaste românească împotrivă-i, am făcut înţelegerea de ajutor cu maiestatea sa Vladislav Iagelo al Poloniei.</p>
               <p rend="justify">—  Prea bine au fost chibzuite şi aduse la îndeplinire toate acestea, încuviinţară boierii.</p>
               <p rend="justify">—  Am împărţit întreaga ţară în judeţe, spre a-i purta de grijă mai bine şi mai îndeaproape; iar în fruntea lor am pus să privegheze ca judeţi, boieri de seamă, adevăraţi oameni de nădejde.</p>
               <p rend="justify">—  Şi acestea se cunosc, mărite doamne!</p>
               <p rend="justify">—  Ştiu, boieri dumneavoastră, ştiu! Dar aşa e vorba românească: spre a ajunge la locul ce-l ţintesc va să vă spun,… Să vă reamintesc la început toate acestea. Am cătat să grijesc şi de oaste, precum bine ştiţi, întrucât sunteţi cu toţii printre cele dintâi căpetenii ale ei.</p>
               <p rend="justify">—  Aşa este, slăvite stăpâne şi aceasta!</p>
               <p rend="justify">—  Şi-acum am ajuns unde doream. Am aflat că Baiazid Ilderim plănuieşte să ne calce ţara în curând. Oamenii mei de la Brusa şi Adrianopol mi-au trimis veste că-ndată ce-si va isprăvi trebile ce le mai are cu vecinii, sultanul va porni spre noi cu mare urgie.</p>
               <p rend="justify">—  N-are decât, măria ta! Sări de pe laviţă spătarul Boian, ridicând pumnii, îl aşteptăm cu braţele deschise, ca să-l îmbrăţişem ca ursul din codrii noştri pre vânătorul său.</p>
               <p rend="justify">—  Pesemne c-a uitat năbădăiosul Ilderim ce-a păţit tată-său Amurat Sultan cu sârbii!</p>
               <p rend="justify">—  Mârâi Filos-logofăt. El nu ştie poate că românii nu sunt mai prejos ca vitejie şi dragoste de ţară şi gata la orice jertfă, când e vorba să-si apere pământul strămoşesc!</p>
               <p rend="justify">Mircea surâse cu plăcere la înflăcărarea logofătului şi spuse liniştit:</p>
               <p rend="justify">—  Pesemne, Filos, precum domnia-ta bine zici. Dar noi cată a fi pregătiţi, ca să-l primim cum se cuvine unui mare sultan cu faima lui Ilderim.</p>
               <p rend="justify">—  Ne vom pregăti, măria ta! Se auzi şi banul Radu Berivoescu. Şi poate fi el cât de fulger o pohti, precum îi place a i se spune, că şi fulgerul ceresc cel mai puternic străluceşte şi trăsneşte doar atâta vreme cât ţine ploaia; dar când soarele răzbeşte norii şi stăpâneşte seninul, fulgerul s-a mistuit în genunile fără de fund ale cerului.</p>
               <p rend="justify">—  Bine-ai grăit, bane Radule şi tare aş dori să ţi se împlinească proorocirea, surâse domnul.</p>
               <p rend="justify">Şi iată că deodată înfăţişarea acestuia se schimbă şi mai mult. Îşi miji ochii, încreţindu-i la colţuri, într-un zâmbet de şiretenie şi spuse, cam cu sfială parcă, ceea ce nu-l prindea pe Mircea-Vodă:</p>
               <p rend="justify">—  Şi-acum alta, la care n-aş dori să vă aud că-mi răspundeţi că „ţara piere şi baba se piaptănă”.</p>
               <p rend="justify">Boierii se clătinară în jilţuri şi îşi ridicară sprâncenele a nedumerire; apoi ridicară şi din umeri, aşteptând nerăbdători. Domnul îi privea surâzând înveselit şi spuse mai departe:</p>
               <p rend="justify">—  Întrucât, prea iubiţii mei boieri, eu nu sunt babă, ci om în putere încă.</p>
               <p rend="justify">—  Iacă, măria-ta, că de astă dată nu mai pricepem o iotă. Binevoieşte, rogu-te, a ne lămuri – dădu răspuns Filos, ca cel mai apropiat domnului.</p>
               <p rend="justify">—  Dragii mei, socot că a sosit timpul să-mi iau doamnă, spre a lăsa şi eu ţării vrednici urmaşi, precum înaintaşii mei de cinstită pomenire.</p>
               <p rend="justify">—  Asta de mult am cugetat-o noi, luminate stăpâne şi ne miram foarte că nu te mai hotărăşti odată. Dar n-am îndrăznit a-ţi spune, spre a nu te supăra, răspunse banul Radu.</p>
               <p rend="justify">—  Şi cine va fi, măria ta, cinstita noastră stăpână şi fericita Doamnă a Ţării Româneşti?</p>
               <p rend="justify">—  Voi să afle mai degrabă Filos-logofăt.</p>
               <p rend="justify">Mircea-Vodă însă, îşi mângâie barba-i castanie, oftă şi grăi de astă dată în şoaptă, de parcă i-ar fi fost teamă să nu-l audă cineva din afară:</p>
               <p rend="justify">—  Vă rog să fiţi încredinţaţi, boieri dumneavoastră, că m-am gândit îndelung la prea frumoasele noastre domniţe şi jupâniţe şi vă spun cinstit, curat, că tare mi-ar mai fi dat inima brânci la unele dintre ele; însă treburile ţării îmi cer să-mi iau de soţie o domniţă dintre acelea ale vecinilor noştri.</p>
               <p rend="justify">—  Ah, ah, ah, luminate doamne, se căina Filos, nu mi-ar fi ruşine cu măria ta nici la filozofeştile adunări, unde cred că ai ţine tot fruntea, ca şi la cele politiceşti. Ci spune-ne o dată cine este aceea… Şi-ntru mulţi ani să ne trăiască!</p>
               <p rend="justify">—  E domniţa Mara de la sârbi, boieri dumneavoastră, fiica despotului Dobromir şi bună rudă a răposatului rege Lazăr, care a pierit la Câmpia Mierlei. E o fată crescută la curtea lui, în frica lui Dumnezeu.</p>
               <p rend="justify">—  Aha, făcu Boian, prea frumoasa şi buna prietenă a domniţei Dragodana.</p>
               <p rend="justify">—  Chiar ea, Boiane, încuviinţă Mircea-Vodă. Şi aş dori să ştiţi că la alegerea acestei domniţe cel mai greu cuvânt l-a avut, după inima mea, prea cinstita femeie ce mi-a dat viaţă, buna şi iubita mea maică, Doamna Calinihia.</p>
               <p rend="justify">—  Şiii, lungi cuvântul Filos, spre a chibziui bine cum să spună mai cuviincios… Atunci… Mărite doamne, pe când nunta?</p>
               <p rend="justify">—  Îndată ce va sosi domniţa-n ţară! Răspunse Mircea încet, de parc-ar fi rostit o taină.</p>
               <p rend="justify">—  Şiii, făcu la fel Filos, când soseşte-n ţară domniţa Mara?</p>
               <p rend="justify">—  Când va fi adusă! Spuse râzând de astă dată Mircea-Vodă.</p>
               <p rend="justify">—  Şi cine-o va aduce, doamne?</p>
               <p rend="justify">—  Aceia dintre prietenii mei care vor fi în stare să facă aceasta!</p>
               <p rend="justify">Aci, Boian izbucni, prefăcându-se supărat:</p>
               <p rend="justify">—  Că doar n-o trebui s-o furăm de la părinţi, aşa cum se obişnuieşte pe la noi câte-odată şi nici n-o fi cine ştie ce mare scofală să aduci o mireasă la mirele ei?!</p>
               <p rend="justify">—  Ba iată că de-astă dată, Boiane, este – întări Mircea-Vodă.</p>
               <p rend="justify">—  Cum aşa?</p>
               <p rend="justify">—  Se burzului mai marele oştilor.</p>
               <p rend="justify">—  Vezi că vară-mea, Dragodana, cunoscându-mi gândurile mi-a trimis răvaş, precum că sunt mulţi: atât dintre boierii sârbi, cât şi dintre ai noştri, ce nu doresc să se facă această cununie.</p>
               <p rend="justify">—  Şi-atunci?</p>
               <p rend="justify">—  Şi-atunci, călătoria domniţei Mara spre noi nu va fi lipsită de unele primejdii. Şi cum mie nu-mi dau răgaz trebile ţării să plec…</p>
               <p rend="justify">—  Plecăm noi – strigă Boian cu înflăcărarea unui flăcău de douăzeci de ani.</p>
               <p rend="justify">—  Aceasta e marea mea rugăminte, boieri dumneavoastră. Câţiva oameni de nădejde, însoţiţi de oşteni aleşi pe sprânceană şi…</p>
               <p rend="justify">—  Eu o aduc, doamne, îi luă din nou cuvântul din gură Boian, eu o aduc pe măria sa Mara, viitoarea doamnă a Ţării Româneşti.</p>
               <p rend="justify">—  De-i aşa, Boiane, atunci o socotesc ca şi adusă, grăi Mircea-Vodă râzând cu poftă şi deplină încredinţare.</p>
               <p rend="justify">—  Numai că am o mică rugăminte, adaogă Boian, să îngădui a ne însoţi la această gingaşă şi totuşi grea treabă, credinciosul măriei tale, căpitanul de oaste Petrovan, care ne va fi de mare ajutor.</p>
               <p rend="justify">—  De bună seamă, Boiane, eşti liber să-ţi alegi pe cine pofteşti dintre cei mai buni oşteni ai mei încuviinţă Mircea-Vodă. Apoi bătu de trei ori din palme şi-i porunci lui Niţu care se ivise de îndată în pragul uşii:</p>
               <p rend="justify">—  Niţule, spune-i, rogu-te, pivnicerului să aducă patru cupe şi o carafă din vinul păstrat de la naşterea mea.</p>
               <p rend="justify">—  Două! Strigă Boian, ridicându-si degetul arătător şi cel mijlociu ale mâinii drepte. Două carafe, Niţule!</p>
               <p rend="justify">Şi întorcându-si capul spre dreapta, spuse şăgalnic, cu oarecare sfială:</p>
               <p rend="justify">—  Iartă-mă că îndrăznii, stăpâne!</p>
               <p rend="justify">—  Ba nu te iert de loc, i-o întoarse Mircea-Vodă. Domnia ta să mă ierţi pe mine că am uitat cu ce băutor de seamă am de-a face. Şi-acum, boieri, să stăm de vorbă mai cu de-amănuntul despre călătoria domniţei Mara, care de pe acum vă aşteaptă nerăbdătoare la cetatea Niş.</p>
            </div>
            <div type="div2">
               <head>Capitolul III</head>
               <subtitle>Apele nu se revarsă mari numai primăvara. </subtitle>
               <p rend="justify">ERA ACEST STRĂVECHI ORAŞ, Niş, una din cele mai întărite cetăţi ale Serbiei, o adevărată fortăreaţă. Ridicat pe râul Nişova, cu zid gros împrejmuitor şi turnuri înalte cu creneluri şi foişoare de observaţie, având şi apă din belşug, precum şi subterane cunoscute doar de către localnici şi care răspundeau în păduri bătrâne de nepătruns, era cu neputinţă să fie cucerit de cineva, oricât de îndelungat ar fi fost asediul.</p>
               <p rend="justify">Dar dacă pe dinafară era de o cutremurătoare măreţie, aşa cum românii nu mai văzuseră cetăţi decât poate la Curtea de Argeş şi la Giurgiu, pe dinăuntru oraşul era şi mai grozav cu străzile lui drepte de piatră, cu casele înalte având două şi trei caturi, cu foişoarele de apă şi cu grădinile cu felurite soiuri de pomi roditori şi flori rare de toate culorile curcubeului. Pe calea cea mare a Nişului, ce străbătea cetatea de la răsărit la apus în linie dreaptă, mergeau agale, scârţâind din greu, trei care încărcate cu sare.</p>
               <p rend="justify">Sărarii, mergând pe jos, îndemnau caii scunzi, dar vârtoşi, mai mult din gură decât cu biciul; iar când îl foloseau îi îmboldeau cu codiriştea, nu-i plezneau cu şfichiul înflorat, spre a nu-i obosi şi mai mult.</p>
               <p rend="justify">—  Mai văzurăţi vreodată asemenea cetate măreaţă, fraţilor? Grăi cel mai vârstnic, că iată eu, măcar că m-apropiu de cincizeci de ani, mărturisesc cinstit că nu… Şi-am colindat ceva la viaţa mea! Zău că nu vă mint, dar parc-aş merge printr-o cetate din basme, aşa cum se spune, de pe tărâmul celălalt!</p>
               <p rend="justify">—  Nici nu-i de mirare, măre Dobre! Îi răspunse un bărbat în putere, foarte plăcut la înfăţişare, cu ochii negri ca tăciunele şi mustaţa în furculiţă. Nu-ţi aminteşti ce ne-a spus stăpânul, când am pornit la drum…: că aci, la Niş, e locul de naştere al aceluia care, mai târziu a fost Constantin cel Mare Împărat?</p>
               <p rend="justify">—  Aşa e, vere. Acum venii eu acasă!</p>
               <p rend="justify">—  Hei, bată-te norocul.</p>
               <p rend="justify">—  Râse cel de-adinioară.</p>
               <p rend="justify">—  Ba de mult plecarăm noi cu toţii de-acasă, să vedem însă cum ne-om înapoia! Şi-acu, ca să nu-mi uit vorba, era firesc ca marele împărat Constatin să aibă grijă de locul său de baştină.</p>
               <p rend="justify">—  Atunci are ceva ani, nea Boiane, ai?</p>
               <p rend="justify">—  Ceva, măi, nepricopsitule?! Păi cetatea asta e rămasă de la romani, răspunse râzând cu poftă acela căruia-i spuneau Boian. Pe-atunci i se zicea Naissus, aşa să ştii. Numai de la Constantin Împărat şi au trecut o mie şi mai bine de ani. Auzi, colo! Dar ian să mai lăsăm vorba; îmi pare c-am ajuns.</p>
               <p rend="justify">—  Şi mie, încuviinţă unul din sărari ce părea mai isteţ. După spusele celor de la straja porţii, aci trebuie să fie casa cu pricina.</p>
               <p rend="justify">Boian, care mergea în fruntea carelor, ridică biciul, fluturându-l o clipă şi strigă:</p>
               <p rend="justify">—  Ppptttrrruuu, caii! Hoo, zmeii tatii!</p>
               <p rend="justify">—  Ppttrruu! Se auzi repetat îndemnul de oprire de către ceilalţi.</p>
               <p rend="justify">Dinaintea lor se vedea o împrejmuire de zid de un stat de om înalt, iar înăuntru se ridica falnică o casă mare cu un cat, având tencuiala portocalie, iar ferestrele largi şi luminoase, vopsite-n verde, ca şi acoperişul de şindrilă măruntă. Casa era aşezată în mijlocul curţii, lăsând în faţă loc pentru grădina cu flori.</p>
               <p rend="justify">Boian îşi sumese iţarii, strângându-si brâul mai bine, tuşi spre a-si drege glasul, apoi prinse ciocanul de aramă şi bătu cu tărie în poartă de trei ori. Aşteptă răbdător şi, când auzi zgomot dinapoia zidului, îi spuse lui Petrovan:</p>
               <p rend="justify">—  Dă tu o gură pe sârbeşte c-a sosit sarea. Petrovan se trase doi paşi înapoi şi punându-si mâinile pâlnie la gură, strigă umflându-si bucile obrazului, de parc-ar fi suflat într-o trâmbiţă:</p>
               <p rend="justify">—  A sosit sarea! Deschideţi poarta mare! Dar nu se deschise decât un căpăcel la poarta cea mică, prin care priviră doi ochi iscoditori. Abia apoi scârţâi din ţâţâni poarta cea mică şi-n cadrul ei se arătă un slujitor tânăr cu spanga-n mână.</p>
               <p rend="justify">—  Fiu! Fiu! Fiu! Măăă, să fie-a naibii de treabă!</p>
               <p rend="justify">—  Fluieră Boian cu adâncă mirare. Ăştia se ferecă mai dihai ca la o monastire de maici. Mai strigă-i o dată, Petrovane, că poate e surd, sărmanul! Nu vezi cum se zgâieşte la noi?</p>
               <p rend="justify">Petrovan îi grăi mai tare decât s-ar fi cuvenit, fiind încredinţat că vorbind într-o limbă străină va fi mai bine înţeles astfel:</p>
               <p rend="justify">—  Fii bun, prietene şi spune-i domniţei Mara că a sosit sarea! Atât! Dar ceva mai repejor! Şi-i trase o înjurătură pe româneşte în hohotul de râs al tovarăşilor săi de drum.</p>
               <p rend="justify">Omul le trânti poarta-n nas şi se duse grăbit. Şi îndată după aceea se auziră răpăind pe treptele scării de sus nişte picioruşe repezi, ce mergeau mai grăbite decât vorbele ce le rostea stăpâna şi din care nimeni nu-nţelegea nimic.</p>
               <p rend="justify">Poarta mică se dete-n lături şi-n faţa sărarilor se ivi o fată aşa de frumoasă cum cei sosiţi cu carele credeau că putea fi numai Ileana Cosânzeana din basmele româneşti.</p>
               <p rend="justify">Boian abia-si stăpâni un fluierat de admiraţie şi se uită la Petrovan care înţelese şi spuse din nou în sârbeşte, de astă dată molcom:</p>
               <p rend="justify">—  Sărutăm dreapta, măria ta. Am sosit cu sarea după porunca ştiută şi, de s-ar putea, am voi să stăm puţin de vorbă.</p>
               <p rend="justify">—  Poftiţi de intraţi! Spuse fata cu un glas de parcă ar fi sunat o salbă de clopoţei de argint.</p>
               <p rend="justify">Sărarii intrară fără a-si lua ochii de la ea. Şi-ntr-adevăr că aveau ce privi. Era ca la şaptesprezece ani, înăltuţă, împlinită; avea faţa albă, părul castaniu şi ochii albaştri cum e cerul în cea dintâi zi senină de primăvară; mijlocul, cât să-l cuprinzi în două palme.</p>
               <p rend="justify">Mara o luase înainte şi spuse ceva în şoaptă slujitorului care aştepta cu gura căscată, neştiind ce să creadă că e cu cei nouă căruţaşi plini de praf şi sudoare.</p>
               <p rend="justify">Iar sărarii, după dânsa.</p>
               <p rend="justify">Ajunseră într-o odaie spaţioasă, cu ferestrele ca nişte mari ochi de lumină la care se vedeau în ghivece flori gingaşe din ţări străine. Pe de margini, laviţe cu scoarţe înflorate. Peretele din spre răsărit era străjuit de icoana sfântului ierarh Nicolae, făcătorul de minuni, cu o candelă aprinsă dedesubt. În mijloc, o masă mare şi grea de stejar afumat, la care-ar fi putut mânca peste treizeci de oameni.</p>
               <p rend="justify">Fata întinse mânuţa-i subţire şi albă ca de crin spre laviţe, făcându-le semn să şadă, ceea ce sărarii, obosiţi de mersul pe jos, făcură de-ndată, fără să aştepte a mai fi rugaţi a doua oară. Apoi, auziră că i se dă slujitorului o poruncă şi se bucurară foarte când Petrovan, tălmaciul lor, le spuse scurt: „Ne-aduce de băut, fraţilor!”</p>
               <p rend="justify">Şi-ntr-adevăr, că slujitorul se-ntoarse cu două femei tinere, frumos şi curat îmbrăcate, ce purtau două tăvi cu două carafe mari cât nişte donicioare şi nouă cupe, atâtea câţi oaspeţi erau, întrucât unei fete nu-i era îngăduit a bea sau a mânca laolaltă cu bărbaţii ce nu-i erau nici rude şi nici prieteni.</p>
               <p rend="justify">Dar nici nu apucară căruţaşii să bea până-n fund cupele ce le fuseseră umplute, că în odaie intră cu paşi grei şi apăsaţi un munte de om între două vârste, care le grăi cu multă bunăvoinţă:</p>
               <p rend="justify">—  Fiţi bine veniţi, cinstiţi oaspeţi! Spuneţi-mi, rogu-vă, cine e mai marele domniilor voastre?</p>
               <p rend="justify">Atunci se ridică Boian, punând pocalul pe masă şi grăi întinzând mâna-i aspră şi arsă de soare:</p>
               <p rend="justify">—  Eu, măria ta, marele spătar Boian, şi… Aci se opri zâmbind şi privi la fată cu nespus drag, acum peţitorul domniţei Mara pentru măria sa Mircea-Vodă, domnul Ţării Româneşti.</p>
               <p rend="justify">Uriaşul strânse mâna întinsă cu atâta voie bună şi grăi din nou:</p>
               <p rend="justify">—  Încă o dată, fiţi bine veniţi! Apoi strigă cu un glas ca de tunet:</p>
               <p rend="justify">—  O cupă şi pentru mine, spre a bea cu aceşti prea cinstiţi oaspeţi!</p>
               <p rend="justify">Slujitorul îndeplini de îndată porunca stăpânului şi rămase neclintit lângă uşă, spre a fi gata la alte porunci. El privea ţintă la domniţa Mara şi tresări când îl auzi pe despotul Dobromir că grăieşte încruntat:</p>
               <p rend="justify">—  Cunoaştem totul dinainte cum se cuvine şi ştim că sunt mulţi rău voitori ce nu văd cu ochi buni această legătură.</p>
               <p rend="justify">—  Le-om veni noi de hac, măria ta, răspunse hotărât Boian, dar ne e tare degrabă. Cu cât vom sfârşi mai repede treaba ce ni s-a încredinţat, cu atât mai bine pentru toţi. Dacă dormim cumsecade în această noapte, noi mâine suntem gata de întoarcere. Că, de venit, venirăm noi bine chiar, părând a fi nişte bieţi negustori de sare; dar la înapoiere n-o să mai meargă la fel de uşor. Aşa că să le facem pe toate cât mai degrabă, după cum spusei.</p>
               <p rend="justify">—  Prea bine, încuviinţă bătrânul. Şi vă-ntoarceţi tot cu carele?</p>
               <p rend="justify">—  Dar ce Dumnezeu să mai ducem în ele, mărită gazdă?</p>
               <p rend="justify">—  Se uimi Boian.</p>
               <p rend="justify">—  Cum ce?</p>
               <p rend="justify">—  Fu de astă dată rândul uriaşului să se mire. Câte ceva din zestrea miresei şi darurile de nuntă pentru prea cinstitul şi măritul meu ginere.</p>
               <p rend="justify">Aci, Boian izbucni într-un hohot de râs de zornăiră ferestrele şi cupele de pe masă. Şi cum tatăl fetei îl privea cu adâncă nedumerire, el îl lămuri de-ndată:</p>
               <p rend="justify">—  Păi s-ar putea să facem asemenea greşeală de neiertat? Dacă vom fi cumva opriţi în drum, ce vom spune, având cu noi aceste care pline de toate minunăţiile? Că suntem neguţători de mărunţişuri atât de deosebite unele de altele?! Las-că măria sa Mircea-Vodă este mulţămit să-i sosească mai bine mireasa fără zestre, decât zestrea fără mireasă. Şi-apoi, de vreţi, le puteţi aduce mai uşor măriile voastre, când o să veniţi la nuntă. Măcar că Mircea-Vodă are el destule şi de toate din belşug. Eu sunt încredinţat că vom fi urmăriţi, dacă nu pas cu pas, cel puţin pe-aproape. Doar se ştie, după cum spuseşi şi măria ta, că sunt mulţi potrivnici acestei căsătorii domneşti.</p>
               <p rend="justify">Aci, slujitorul de lângă uşă îşi muşcă fără de voie buzele şi schimbă, fără pricină, dintr-o mână în cealaltă, tava pe care adusese cupa pentru stăpânul său.</p>
               <p rend="justify">Despotul îngăimă cu adâncă uimire şi grijă:</p>
               <p rend="justify">—  Şi-atunci?</p>
               <p rend="justify">—  Porunca măriei sale Mircea-Vodă e alta pentru înapoiere.</p>
               <p rend="justify">—  Care?</p>
               <p rend="justify">—  Întrebă de astă dată cu nerăbdare Mara.</p>
               <p rend="justify">—  Spre a da cât mai puţin de bănuit vrăjmaşilor şi spre a ne apăra cât mai bine cu putinţă comoara de mare preţ ce o ducem cu noi…, (aci, fata îl privi pe tată-său cu coada ochiului şi-l văzu că zâmbeşte cu plăcere, ca şi ea de altfel), vom merge spre ţară pe alte căi decât la venire. Şi iată cum a chibzuit măria sa domnul nostru că e mai bine să facem spre a ne pierde urma de fiecare dată, de ne-ar fi cumva calea aţinută sau de se va lua cineva după noi.</p>
               <p rend="justify">Şi spătarul Boian îşi desfăşură pe de-a-ntregul planul de înapoiere, întocmit cu dibăcie, ca să le înlăture cât mai mult cu putinţă primejdiile la care se aşteptau şi care nu aveau să-i ocolească în această grea călătorie. De astă dată, peţitorii domniţei Mara, din sărari, se preschimbaseră în cinstiţi neguţători de cai ce mergeau în Ţara Românească spre a vedea câteva herghelii şi câţiva armăsari tretini, tare preţioşi pentru întrecerile la fugă, dar mai cu seamă pentru prăsilă.</p>
               <p rend="justify">În spatele convoiului venea trasă de doi cai înalţi, o căruţă acoperită cu două rogojini bine prinse de loitre, de n-ar fi putut ghici nimeni cam ce se află înăuntru. Mânătorul de pe capră plesnea de mama focului cu un bici înflorat, fără să-i pese de cutia pe roţi care sărea, troznind din încheieturi pe drumul plin de pietre, praf şi noroi.</p>
               <p rend="justify">Acum, călătorii erau în număr de treisprezece, cu patru mai mulţi ca la venire.</p>
               <p rend="justify">De la Niş, ei hotărâseră să meargă călare de-a lungul Timocului, în sus, până la Zaiciar; iar de aci, de va fi apa râului mare, cu pluta până în dreptul Negotinului, unde urmau să facă popas mare, înainte de a trece Dunărea, spre a intra în Ţara Românească.</p>
               <p rend="justify">Aceasta era socotită de ei calea cea mai scurtă şi mai lipsită de primejdii. Dar dacă ar fi bănuit câte peripeţii aveau să întâmpine, ar fi ales, de bună seamă, un drum cât mai lung, numai să fie scutiţi de atâtea neaşteptate şi primejdioase întâmplări. Pe la jumătatea drumului, între Niş şi Zaiciar, într-o luncă deasă, udată de apa Timocului, poposi în amurg un pâlc de şase călăreţi cu caii înspumaţi şi leoarcă de năduşeală. Oamenii erau şi ei toţi asudaţi de parcă i-ar fi muiat o ploaie grozavă, însă gurile le erau uscate şi abia mai puteau înghiţi în sec.</p>
               <p rend="justify">—  Trage plosca aia de la oblânc, Mihailo şi trece-o-ncoace, spuse unul din ei că ni s-au uscat gâtlejurile de-atâta goană!</p>
               <p rend="justify">Acel pe care-l numise Mihailo le-ntinse o ploscă pântecoasă, zugrăvită cu flori albastre şi roşii răspunzându-i:</p>
               <p rend="justify">—  De n-ar fi fost goana asta, n-am fi putut să le-o luăm înainte…</p>
               <p rend="justify">Bătrânul puse plosca la gură, gâlgâi de câteva ori cu poftă, o şterse cu podul palmei şi-o-ntinse tovarăşului său de-alături, oftând din adânc:</p>
               <p rend="justify">—  Apoi că nici aşa nu se ştie încă de ne-o fi truda cu vreun câştig. Rămâne de văzut. Românii sunt mai mulţi.</p>
               <p rend="justify">—  Da noi suntem mai aprigi şi mai iscusiţi ca ei, moş Petro! Îi răspunse Mihailo înciudat.</p>
               <p rend="justify">—  Cu românii nu se ştie niciodată de unde sare iepurele! Rămâne de văzut – îi repetă Petro. Şi-acum, jos de pe cai şi la pândă, că nu mai au nici ei mult până să se apropie. Dacă cele ce ni le-ai spus sunt întocmai, de bună seamă.</p>
               <p rend="justify">—  Întocmai aşa cum le-ai auzit.</p>
               <p rend="justify">—  Om vedea, oftă din nou Petro şi sărind de pe cal îşi îndemnă tovarăşii să fie gata.</p>
               <p rend="justify">Dar cei aşteptaţi nu erau chiar atât de departe cum ar fi voit poate urmăritorii lor din luncă, spre a se odihni în tihnă, a-si mai trage sufletul şi a chibzui ce aveau să facă.</p>
               <p rend="justify">Cam la jumătate de ceas de la popasul pe malul Timocului, urechea lui Mihailo prinse îndepărtat tropot de copite şi uruit de căruţă.</p>
               <p rend="justify">—  Auzi, moş Petro… Ei sunt! Noroc că s-a lăsat întunericul. Nu pot trece decât prin vâlceaua asta de mesteceni şi sălcii. Parcă s-au ivit la porunca noastră ulmii ăştia subţiri din părţi.</p>
               <p rend="justify">—  Bine, bine… Prea multă vorbă acum! Hai să ne-ascundem iute.</p>
               <p rend="justify">—  Nu ştiu ce e cu mine, se vaită Mihailo, de m-apucă un tremur al naibii.</p>
               <p rend="justify">—  Apăi de-om face aşa şi-n faţa lor, mai bine-i să ne lăsăm păgubaşi. Nu ştiu de n-am făcut eu rău că m-am luat după gura ta.</p>
               <p rend="justify">—  Ai să vezi, moş Petro, c-o să-ţi pară bine. Urma alege.</p>
               <p rend="justify">Bătrânul dădu din cap fără să mai răspundă. Apoi trecu în spatele unor aluni cu frunza deasă şi le strigă celorlalţi să facă la fel. Petrovan se simţea în al nouălea cer şi-l binecuvânta pe tată-său că în copilărie îl dăduse ucenic la un grădinar, sârb, unde stătuse trei ani încheiaţi. Acum vorbea sârbeşte aproape ca un om de baştină. Călărea alături de un flăcăiaş cu faţa smeadă şi zâmbitoare care nu mai înceta cu întrebările despre Ţara Românească.</p>
               <p rend="justify">După ei, veneau călare Boian şi alt flăcăiaş care parc-ar fi fost frate geamăn cu cel dintâi.</p>
               <p rend="justify">În faţa convoiului mergeau cu ochii în patru, doi oşteni sârbi, atât de voinici, încât abia li se găsiseră cai pe măsura lor. Dar nici aceştia nu li se potriveau prea bine. Ţi se părea că le atârnă picioarele pe păimânt, măcar că ei le ţineau în scări.</p>
               <p rend="justify">După Boian şi tovarăşul său, veneau românii, în număr de şapte, sporovăind şi glumind cu multă voie bună, de parcă s-ar fi simţit chiar de pe acum vornicei de nuntă domnească.</p>
               <p rend="justify">Cei doi sârbi, oamenii despotului Dobromir, fuseseră într-adins aleşi să meargă în frunte, atât pentru că erau bărbaţi puternici şi încercaţi în lupte, cât şi pentru că ştiau bine drumul.</p>
               <p rend="justify">Convoiul mergea lin, în trap uşor. Drumul era neted de-a lungul râului şi bine bătut, fără bolovani şi hârtoape. Dar iată că flăcăiaşul, tovarăş de drum al lui Petrovan, izbucni deodată într-un râs grozav, dar frumos, subţire şi gingaş, ca gâlgâitul unui izvor de munte. Iar Petrovan râdea şi el de mama focului.</p>
               <p rend="justify">Atunci, tânărul de lângă Boian îşi îndemnă calul cu pintenii înstelaţi şi se apropie de înaintaşi:</p>
               <p rend="justify">—  Hei, Muşato, spune-mi şi mie, rogu-te, de ce râzi cu atâta poftă, ca să râd şi eu?!</p>
               <p rend="justify">Muşata, buna prietenă şi însoţitoare a domniţei Mara, răspunse, icnind sub straiele bărbăteşti, ce-o prindeau de minune:</p>
               <p rend="justify">—  Auzi ce-i trece prin minte lui Petrovan? Cică-ndată ce-ajungem la Cetatea de Argeş, vrea să mă ceară măriei sale Mircea-Vodă, că el fără mine nu mai poate să trăiască!</p>
               <p rend="justify">—  Ce spui? Amarnic l-a mai fulgerat dragostea! Nici nu-i de minune cu o fată ca tine. Nu degeaba te-au botezat Muşata! Şi tu ce răspuns i-ai dat?</p>
               <p rend="justify">—  Că să mă ceară de la tine, că tu-mi eşti stăpână şi nu Mircea-Vodă.</p>
               <p rend="justify">Aci, Petrovan îşi întoarse capul, râzând şi el pe sub mustaţă şi grăi:</p>
               <p rend="justify">—  Iară eu, mărită domniţă, i-am întors vorba, spunându-i că odată ce vei fi cinstita doamnă a lui Mircea-Vodă, tot măria sa e stăpânul cel mare… Şi tot lui va să-i fie cerută.</p>
               <p rend="justify">Mara răspunse râzând şi ea:</p>
               <p rend="justify">—  Toate bune şi cum nu se poate mai adevărate, Petrovane, dar gânditu-te-ai adânc şi nu crezi că ar fi bine ca totuşi doamna lui Mircea-Vodă să pună o vorbă bună pe lângă cinstitul ei soţ?</p>
               <p rend="justify">Muşata ciripi iarăşi de astă dată, mai sigură:</p>
               <p rend="justify">—  Văzuşi, măre, Petrovane, că tot femeia e mai iscusită la astfel de treburi?</p>
               <p rend="justify">Boian rabdă ce rabdă şi-n cele din urmă izbucni, prefăcându-se supărat:</p>
               <p rend="justify">—  Da' spuneţi-mi şi mie despre ce e vorba, oameni buni?</p>
               <p rend="justify">Când tocmai deschisese gura să-i răspundă, Petrovan nu mai apucă să-i spună ce voia. Se auziră două urlete îngrozitoare şi cei doi oşteni sârbi, parcă săltaţi din şei de-o putere nevăzută, se treziră aruncaţi în faţa cailor ce căzuseră în genunchi unul lângă celălalt.</p>
               <p rend="justify">Convoiul se opri deodată, iar cei doi sârbi uriaşi ce fuseseră azvârliţi de pe cai, se ridicară fulger de la pământ, înfiorători la vedere şi cu spadele-n mâini, gata de luptă.</p>
               <p rend="justify">Şi iarăşi se auziră două urlete de mare mânie şi mai îngrozitoare decât cele dintâi.</p>
               <p rend="justify">Românii nici n-avură timp să se dezmeticească sau să se avânte şi ei în luptă, că totul se terminase în câteva clipite.</p>
               <p rend="justify">Patru dintre tâlhari erau la pământ, iar ceilalţi doi se zbăteau cu grumazul prins ca-n cleşte în degetele de fier ale sârbilor.</p>
               <p rend="justify">—  Staţi! Ţipă Mara ridicând dreapta. Păstraţi-i vii! Vreau să vorbesc cu ei, să aflu din partea cui ne vine atâta mârşăvie. Aduceţi-i la mine. Ce s-a-ntâmplat?</p>
               <p rend="justify">—  Au retezat de la pământ doi copaci şi i-au aşezat de-a lungul locului pe unde trebuia să trecem. Caii nu i-au văzut, s-au împiedecat şi ne-au aruncat din şa, spuse unul.</p>
               <p rend="justify">—  Numai că ei n-au avut de unde şti că noi oricum am cădea, de pe cal, tot în picioare cădem, adaogă celălalt, râzând.</p>
               <p rend="justify">Românii prinseră a râde cu poftă, cu mare uşurare. Straşnici bărbaţi sârbii aceştia, nu glumă!</p>
               <p rend="justify">—  Aduceţi-mi-i mai aproape, spuse Mara, încruntându-si sprâncenele ce-i străjuiau cele două mici ape albastre ale frumoşilor ei ochi. Cine eşti tu? Ridică-ţi privirea spre mine! Cum se poate? Strigă ea aproape îngrozită. Nu-mi vine a crede ochilor! Mihailo? Tu, tâlhar de drumul mare?</p>
               <p rend="justify">Şi-atunci, cu adâncă uimire, văzură românii că-n faţa lor, tremurând, se află slujitorul ce le deschisese poarta şi le adusese vin la casa din Niş. Nimănui dintre cei de faţă nu-i veni a crede că gura ca un potir de floare rară şi scumpă a domniţei Mara poate glăsui atât de tăios şi înfiorător:</p>
               <p rend="justify">—  Cum de-ai îndrăznit să-mi aţii calea, asemenea unui tâlhar şi mai ales pentru ce?</p>
               <p rend="justify">Mihailo, însă, îşi frământa mâinile în neştire şi, fără să poată rosti o vorbă, se prăbuşi în genunchi, dinaintea fetei ce clocotea de mânie.</p>
               <p rend="justify">—  Cine te-a plătit să faci asta?</p>
               <p rend="justify">—  Îl întrebă Petrovan cu scârbă.</p>
               <p rend="justify">—  Nu m-a plătit nimeni! Strigă Mihailo grozav de tulburat şi cu ochii scăldaţi în lacrimi.</p>
               <p rend="justify">—  Atunci?</p>
               <p rend="justify">—  Strigă domniţa Mara.</p>
               <p rend="justify">Slujitorul se-ncruntă ca de-o mare durere şi grăi cu glasul sugrumat:</p>
               <p rend="justify">—  Nu puteam suferi gândul că pleci de la noi pentru totdeauna.</p>
               <p rend="justify">—  Cum asa?</p>
               <p rend="justify">—  Stăpână,. Lumina ochilor mei, gemu flăcăul, am crescut împreună, te-am văzut zi de zi şi… Şi…, dar nu-ndrăzni să-si sfârşească gândul.</p>
               <p rend="justify">Sârbul care-l prinsese şi-l ţinea învierşunat întrebă cu glasul şuierător:</p>
               <p rend="justify">—  Să-i iau capul, stăpână?</p>
               <p rend="justify">Domniţa stete o toană pe gânduri, bătând pământul cu piciorul încălţat în cizmă şi spuse moale:</p>
               <p rend="justify">—  Nu, Vasili! Îi iert de moarte pe-amândoi: şi pe cel tânăr şi pe cel bătrân. Dar lui Mihailo i se cuvine totuşi o pedeapsă care să-l facă să cugete mai adânc la fapta-i nelegiuită…</p>
               <p rend="justify">—  La temniţă pe toată viaţa, măria ta?</p>
               <p rend="justify">—  Nu, se cade să-si sfârşească zilele într-o mânăstire şi să se căiască de marea-i îndrăzneală.</p>
               <p rend="justify">Aci, Boian spuse binevoitor:</p>
               <p rend="justify">—  Măria ta,… de ţi-e voia a-l trimite la o mânăstire, bine-ar fi să-l ducem în dar preasfântului părinte Nicodim, de la noi, de la Tismana, carele tot sârb este de neam şi va face ascultare la acest minunat călugăr, vestit peste hotare, în Balcani şi Ungaria, li va prinde mai bine ca oriunde în altă parte.</p>
               <p rend="justify">Aci, Mihailo grăi cu adâncă tristeţe:</p>
               <p rend="justify">—  Şi aşa mă simt ca şi mort, măcar că mi-aţi lăsat viaţa. De aci înainte, nu mai am ce face cu ea.</p>
               <p rend="justify">—  Nu vorbi aşa! Îl mustră Mara, poate că noi vom avea ce face cu viaţa ta, cândva, Mihailo! În seara aceea, doamna Calinihia se simţea neliniştită, încercase să-si alunge această neplăcută stare sufletească, lucrând pentru masa de la mânăstirea Cozia, la un sfânt aer cu alese înflorituri din fire de aur, argint şi mătase, dar tot nu izbuti să-si recapete liniştea mult dorită.</p>
               <p rend="justify">Atunci, lăsă de-o parte lucrul şi porunci:</p>
               <p rend="justify">—  Zamfiro, apă proaspătă, rogu-te!</p>
               <p rend="justify">Şi-ndată se-nfăţişă o codană bălaie cu ochii verzi, cu o carafă pe o tavă de argint, o aşeză pe masă şi se-nclină, aşteptând cu smerenie.</p>
               <p rend="justify">—  Fii bună acum şi adă-mi puţin fagure. Mi-e gura amară ca de sabur.</p>
               <p rend="justify">Zamfira plecă cu paşi uşori, de nici nu se simţi şi se-ntoarse la fel cu o bucată de fagure galben-auriu într-o strachină mică de pământ.</p>
               <p rend="justify">Dar în aceeaşi clipă se auziră bătăi puternice în uşă şi intră, fără a mai aştepta să audă încuviinţarea, oşteanul de pază:</p>
               <p rend="justify">—  Iartă, luminată doamnă, graba înfăţişării mele; dar o bătrână cere a intra la măria voastră, având a vă încredinţa, zice ea, o mare taină, ce nu suferă întârziere!</p>
               <p rend="justify">—  Cine e?</p>
               <p rend="justify">—  N-am mai văzut-o, înaltă stăpână; am întrebat-o, dar nu vrea să spună. De cum a tocat de vecernie s-a ivit în faţa palatului, foindu-se de colo-colo, până să se hotărască a intra.</p>
               <p rend="justify">—  Să vină.</p>
               <p rend="justify">—  Prea bine, mărită doamnă.</p>
               <p rend="justify">Când oşteanul se aşeză în dreptul uşii, punându-si amândouă mâinile pe spadă, bătrâna, ce nu era o femeie de rând, spuse în şoaptă:</p>
               <p rend="justify">—  Prea cinstită doamnă Calinihia, eu numai cu măria ta am a grăire.</p>
               <p rend="justify">—  Fie! Îi răspunse doamna, după câteva clipe de gândire. Rogu-te treci dincolo, Ispase şi aşteaptă chemarea mea. Acum te ascult.</p>
               <p rend="justify">—  Mărită stăpână, începu cu glasul stins femeia, lucrul e fără zăbavă. Sunt femeie bătrână, mamă şi bunică de fete mari şi nu mint, că m-ar bate Dumnezeu şi Maica Precista. Am prins, fără să vreau, firul unei grozave mârşăvii, care trebuie împiedecată cu orice preţ şi care ar zdrobi poate sufletul şi-ntreaga viaţă a fiului măriei tale, prea vrednicul nostru domn Mircea-Vodă.</p>
               <p rend="justify">—  Şezi pe jilţ, rogu-te şi linişteşte-te. Iar mai înaintea tuturor, spune-mi cine eşti şi cum ai ajuns să descoperi toate aceste fapte de care-mi vorbeşti?</p>
               <p rend="justify">Bătrâna oftă ca de-o grea suferinţă:</p>
               <p rend="justify">—  Mărită doamnă Calinihia, află că eu de-aici nu mai plec la casa mea, până nu se limpezesc apele. Atât pentru ca să ai măria ta încredere în mine, cât şi pentru că, aflându-se de la cine a pornit pâra, viaţa mi-ar fi în primejdie. Şi-acum, ascultă-mă. Când femeia isprăvi ce-avusese de spus, doamna Calinihia era galbenă ca ceara şi tremura toată. Abia mai avu putere să-ngaime către oşteanul pe care-l chemă:</p>
               <p rend="justify">—  Ispase, mergi acum chiar la măria sa Mircea-Vodă. Spune-i că mă simt tare bolnavă, că-l rog să lase tot la pământ, orice-ar fi şi să vină grabnic la mine. De cumva este Filos-logofăt cu măria sa, spune-i să vină şi domnia lui. Te-ntorci cu dânşii!</p>
               <p rend="justify">—  Am înţeles, mărită stăpână.</p>
               <p rend="justify">Apoi, doamna Calinihina, îndreptându-se către femeia ce o privea cu mâhnire îi spuse:</p>
               <p rend="justify">—  Îţi mulţămesc din suflet şi-ţi voi purta recunoştinţă, jupâneasă Saftă. Eu n-aş fi putut să mă duc la Mircea-Vodă, aşa m-a pălit de cumplit vestea îngrozitoare ce mi-ai dat. Şi-apoi, am socotit că e mai bine să audă totul chiar din gura doamnei tale. Iar până vine fiul meu, gustă, rogu-te, din acest fagure proaspăt şi bea o gură de apă rece, aşa precum voi face şi eu. Mierea e cel mai bun liniştitor din lume, s-o ştii asta de la mine.</p>
               <p rend="justify">—  A cutezat a spune toate acestea boierul Vlad despre viitoarea doamnă a Ţării Româneşti?! Întrebă Mircea-Vodă, scrâşnindu-si dinţii, cu ochii flăcări de mânie.</p>
               <p rend="justify">—  Da… Şi-a mai adăogat că Baiazid Sultan va fi bucuros să aibă în haremu-i pe lângă Olivera, fiica regelui Lazarevici al sârbilor, pe care i-a dat-o însăşi doamna Miliţa maică-sa şi pe domniţa Mara, nepoata aceluiaşi rege.</p>
               <p rend="justify">—  Şi-acum?</p>
               <p rend="justify">—  Au şi pornit-o la drum, ca să le iasă-n cale, după ce vor pleca din cetatea Severinului, oftă jupâneasa Safta cu lacrimile-n ochi.</p>
               <p rend="justify">Mircea-Vodă se-ncruntă o clipă, îşi aruncă privirea pe fereastra mare şi-apoi, întorcându-se brusc, îi repezii femeii altă întrebare:</p>
               <p rend="justify">—  Dar cum de ţi-au ajuns la cunoştinţă toate acestea, jupâneasă Saftă? Prin ce împrejurări anume? Nu zic că pun la îndoială ce mi-ai spus, dar spre a fi şi mai încredinţat şi a nu avea nici fir de bănuială, răspunde-mi, rogu-te.</p>
               <p rend="justify">—  Luminate stăpâne,… Ţi le spun ca părintelui ţării şi te rog să-i iei sub ocrotirea măriei tale pe acela ce mi le-a spus şi mie, că altminteri un ban nu mai face viaţa lui. Am aflat totul de la finul meu de botez şi de cununie, carele mă iubeşte mai presus de maica lui, că eu l-am crescut şi l-am făcut om: e Costea-armăşel, în slujbă la boierul Vlad.</p>
               <p rend="justify">—  Aha…, dar de ce n-a venit el a-mi spune, că doar intrarea la curte e slobodă pentru oricine-?</p>
               <p rend="justify">—  I-a fost teamă, măria ta. Aşa,… O bătrână ca mine,… Venind la doamna ţării, nu putea isca prepusuri.</p>
               <p rend="justify">—  Şi va merge şi Costea-armăşel cu ceata netrebnicului de Vlad? Întrebă Mircea-Vodă.</p>
               <p rend="justify">—  Aşa a rămas, slăvite doamne, dar el se va face nevăzut; n-o să-si păteze cinstea în această faptă tâlhărească!</p>
               <p rend="justify">—  Dar cum se face, jupâneasă Saftă, de ştiu ei aşa de bine pe unde va trece domniţa Mara cu convoiul său?</p>
               <p rend="justify">—  Şi-au răspândit oamenii prin sate, măria ta, şi-aceştia trimit cu ştiri porumbeii călători primiţi de la Vlad cu mult înainte.</p>
               <p rend="justify">—  Ah, ah, ah! Se căina Mircea aşa de furios cum nu-l mai văzuse niciodată nici maică-sa şi nici Filos-logofăt, care rămăsese încremenit. Le voi răspunde la toate acestea cu vârf şi-ndesat, aşa precum nu se aşteaptă niciunul dintre ei. Să-i ferească Dumnezeu de mânia mea! Adică, nu, se scutură Mircea-Vodă, nu,… Să nu-i ferească! Îţi mulţămesc din suflet, jupâneasă Saftă şi te voi răsplăti la timpul cuvenit. Rămâi aci, precum ai spus că vroieşti şi adastă întoarcerea mea, a noastră, apăsă domnul pe cuvinte. Avem timp să le ieşim înainte pe drum tăiat. Să mergem, Filos! Sărutăm dreapta şi noapte bună, maică. Şi, rogu-te, fii liniştită; ştiindu-te astfel, le voi face pe toate mai bine.</p>
            </div>
            <div type="div2">
               <head>Capitolul IV</head>
               <subtitle>Dar şi revărsate, apele pot fi silite de către oamenii destoinici să intre în matca lor şi să-si urmeze cursul liniştit. </subtitle>
               <p rend="justify">CONVOIUL CE-O ADUCEA PE DOMNIŢA MARA în Ţara Românească îşi pierduse voioşia. Acum călărea în faţă, împreună cu cei doi sârbi, spătarul Boian, adânc îngrijorat de ce li s-ar mai putea întâmpla pe drum din partea răufăcătorilor. Era nu numai îngrijorat, dar şi nespus de îndârjit, că nu-si putea da drumul obişnuitei sale mânii, ca atunci când se afla în mijlocul tovarăşilor săi de arme. Nu îndrăznea să-si lase slobozenie gurii, din pricina domniţei Mara şi a prietenei acesteia, Muşata, şi, ca să-si verse focul, bombănea şi suduia pe sub mustaţă, aşa de unul singur.</p>
               <p rend="justify">După ei veneau Dobre şi cele două domniţe, avându-i în părţi pe Stan şi Petrovan. În urma lor mergea Mihailo cu doi români. Tânărul sârb călărea cu mâinile libere, cu stânga ţinea frâul, iar cu dreapta îşi mângâia într-una gâtul care îl ustura şi-l furnica de parcă l-ar fi străpuns mii de ace înroşite-n foc.</p>
               <p rend="justify">Domniţa Mara dăduse poruncă să i se lase spada şi-i spuse cu blândeţe:</p>
               <p rend="justify">—  Trag nădejde, Mihailo, că vei răspunde aşa precum se cuvine încrederii oarbe ce-ţi arăt.</p>
               <p rend="justify">Tânărul sârb îşi dusese dreapta la inimă şi se-nclinase cu smerenie, dar de rostit nu putuse rosti nici un cuvânt; un nod i se pusese-n gâtul ce i se zbătea ca o vrabie prinsă-n pumn şi era încredinţat că, de-ar fi spus o vorbuliţă măcar, ar fi izbucnit într-un hohot de plâns asemenea unui copil.</p>
               <p rend="justify">Trecuse o zi de la întâmplarea din lunca Timocului, unde bătrânul Petro rămăsese să-i privegheze fără lumânare şi să-i îngroape pe cei morţi şi să-i oblojească pe cei răniţi.</p>
               <p rend="justify">Acum, călăreţii noştri se-ndreptau de sârg către cetatea Severinului ce-si arăta din depărtare înaltele-i clădiri de piatră şi turnurile cu câte două şi trei caturi de strajă şi apărare, fiind totodată şi foişoare de foc. Decum pusese piciorul pe pământ românesc, spătarului Boian parcă-i venise inima la loc. De unde să ştie el ce primejdii îl aşteptau chiar aci, acasă?</p>
               <p rend="justify">Grozav de mândru îi grăi domniţei Mara, avându-l pe Petrovan lângă sine ca tălmaci:</p>
               <p rend="justify">—  Slăvită domniţă, ne aflăm într-una din marile noastre cetăţi: a Severinului, care, dacă nu-i asemenea aceleia de la Niş, e totuşi bine întărită şi bine apărată. Iată turnul ei cel mare dinspre miazănoapte, cu trei caturi, de unde străjerii privesc până hăt, în depărtare şi dau de veste la ivirea vreunei primejdii.</p>
               <p rend="justify">—  E-ntr-adevăr un turn măreţ! Răspunse fata privind cu încântare şi cred că mi-ar veni ameţeală, dacă m-aş uita din vârful lui, unde se vede acel oştean cu suliţa-n mână.</p>
               <p rend="justify">—  Spre marginile cetăţii se zăresc celelalte două turnuri, ceva mai mici, care străjuiesc: unul spre răsărit şi celălalt spre miazăzi, de-a lungul Dunării, la corăbiile şi luntrile ce-i străbat apa: în sus spre Marea, şi-n jos, către Ungaria şi celelalte ţări pe care le udă. De aci, când îţi va fi dor de-acasă, măria ta, poţi veni să-ţi pierzi privirea pe-ntinsul Serbiei, până-n zarea cea mai îndepărtată.</p>
               <p rend="justify">—  Numai să-mi dea răgaz trebile, boierule! Îi răspunse râzând domniţa Mara. Apoi adaogă: îmi place tare mult această mică biserică din cuprinsul cetăţii şi-mi pare rău că n-am nimerit nici la slujba de utrenie şi nici ia cea de vecernie.</p>
               <p rend="justify">—  Mărită stăpână, colea unde se simte puternic valul de căldură se făuresc: spade şi lănci, suliţe şi platoşe, precum şi coifuri şi scuturi, de care ne slujim în luptele noastre cu vrăjmaşii ţării.</p>
               <p rend="justify">—  Frumoase şi mai ales vrednice de ţinut în seamă lucruri îmi arăţi, boierule, şi-ţi mulţămesc.</p>
               <p rend="justify">—  Slăvită domniţă, grăi mai departe Boian cu mândrie nestăpânită, fiindcă vei fi cinstita noastră doamnă, îţi pot spune fără de nici o oprelişte că, în afară de oaste, marea putere a ţării noastre, de care se minunează străinii, în cetăţile ei de apărare stă.</p>
               <p rend="justify">—  Mai aveţi multe asemenea cetăţi ca aceasta de la Severin, boierule?</p>
               <p rend="justify">—  Luminată domniţă, mai avem răspândite pe întreg cujarinsul Ţării Româneşti, nu prea multe, că nici aceasta n-ar fi bine, dar atâtea câte ne trebuie! Şi măcar că ele par împrăştiate aşa cum îţi spusei, fără nici o noimă, fiecare îşi are rostul ei bine chibzuit acolo unde se află. Aşa, cea mai puternică şi mai mare este la Giurgiu, ridicată pe un ostrov al Dunării şi zidită din piatră tare de munte, nu din bolovani de râu ca Severinul. Cetatea de la Giurgiu a fost clădită din temelii de către Mircea-Vodă, căruia de multe ori îi place să şadă într-însa şi să cugete la trebile ţării, tot aşa precum îi place foarte în foişorul său de la sfânta mânăstire Cozia.</p>
               <p rend="justify">—  Mă bucur să aflu toate acestea, răspunse Mara.</p>
               <p rend="justify">—  He, hei,… Şi cum spune stăpânul nostru, fiecare piatră din cetatea Giurgiului a fost plătită de noi cu câte-un drob mare de sare românească de la Slănic.</p>
               <p rend="justify">—  Ce spui? Se minună Mara.</p>
               <p rend="justify">—  Întocmai, măria ta! Şi-acum, pentru că ne aflăm la Dunăre, în afară de cetatea Giurgiului, de care-ţi spusei şi de aceasta a Severinului, se mai află şi cetatea de la Brăila şi de la Turnu. Mai avem apoi la Milcov, la hotarul cu Moldova, numita cetate Crăciuna; iar la hotarul dinspre Ardeal avem cetatea Dâmboviţei, către izvoarele râului Dâmboviţa; şi-apoi către izvoarele Argeşului în sus, cetatea Căpăţâneni. Dar vei avea prilejul să le vezi pe toate cu timpul şi să te minunezi de frumuseţea şi măreţia lor.</p>
               <p rend="justify">—  O doresc din tot sufletul, boierule!</p>
               <p rend="justify">—  Aceste cetăţi sunt, luminată domniţă, tăria Ţării Româneşti, iar izbânzile le datorăm şi lor în bună parte, s-o ştii de la mine! Din apa învolburată a Dunării prinseră a se-nălţa nişte trâmbe de fum plumburiu ce se ridicară repede în tăria cerului. Şi dinspre miazănoapte, nori vineţi luaţi de o adiere neaşteptată se-ngemănară cu cei dintâi. Deodată, suflarea uşoară a vântului se-nteţi pe negândite şi-aruncă tulburare în frunzele copacilor ce se treziră fremătând şi plecându-se cu gingăşie sub apăsarea primilor stropi de ploaie ce porniră să picure domol.</p>
               <p rend="justify">—  A-nceput să plouă, boierule Boian! Spuse domniţa Mara, trăgându-si căciuliţa de samur mai pe urechi.</p>
               <p rend="justify">—  Era de-aşteptat, măria ta, după zăduful de azi. Bine, însă, că a venit o dată cu lăsarea nopţii. Tot trebuia să poposim undeva pentru hrană şi odihnă, răspunse spătarul. E prin apropiere, în Târgul Severin, un han bun, de-i zice Hanul lui Potroc, porecla hangiului, care face o ciorbă grozavă cu măruntaie de pasăre şi zeamă de varză murată sau de castraveţi, de te lingi pe degete, spuse Boian, plescăind cu poftă la amintirea minunatei ciorbe.</p>
               <p rend="justify">—  Poate vom gusta şi noi în această seară asemenea bunătăţi, râse fata zglobiu.</p>
               <p rend="justify">—  Să-ndemnăm caii mai cu sârg, spuse cu grijă Boian, că iată cerul şi-a desfăcut băierile şi apa vine acum de parcă ar turna cu găleata. Boierul Vlad, udat până la piele, fu cuprins de-un tremur scurt şi spuse înciudat către însoţitorii săi:</p>
               <p rend="justify">—  Afurisită ploaie,… Ne-a încurcat de-a-binelea.</p>
               <p rend="justify">—  Aşa mă tem şi eu, măria ta! Spuse cu năduf omul din dreapta sa şi cred că o să ţină aşa toată noaptea. Ploaie păcătoasă de toamnă.</p>
               <p rend="justify">—  Trebuie să ne adăpostim undeva, Ghinea, vorbi Vlad. Altminteri e prăpăd. Că ne face ciuciulete n-ar fi nimica, dar când ne-o prinde răceala nu ne mai iese din oase. Drăguşin zace şi acuma de la ploaia de anţărţ.</p>
               <p rend="justify">—  Şi unde zici să mergem, boierule? Să tragem la han?</p>
               <p rend="justify">—  Ferit-a Sfântul? Sări ca ars Vlad. Dacă ne-ntâlnim acolo cu cine nu trebuie şi tocmai când nu trebuie. Parcă te lăudai că ai prieteni în Târgul Severin.</p>
               <p rend="justify">—  Eh, nu chiar prieteni, ci fini de cununie. E alde Brateţ, cojocarul. Om cu stare,… O să ne primească aşa cum se cuvine.</p>
               <p rend="justify">—  La el, atunci; însă fără multă zarvă; ia-o domnia ta înainte. Unde e Costea-armăşel?</p>
               <p rend="justify">—  Aci sunt, măria ta! Zise un glas tineresc, oftând.</p>
               <p rend="justify">—  De ce oftaşi, Costeo? Întrebă boierul Vlad.</p>
               <p rend="justify">—  Mă cam luă cu frig în spate, stăpâne… şi vorba măriei tale de-adineaori, mi-e să nu rămân bolând din potopul ăsta.</p>
               <p rend="justify">—  Las-că fierul rău nu piere, Costeo, rânji boierul Vlad. Scutură-te şi tu puţin, precum fac câinii, şi-o să-ţi treacă. Brateţ va şti el să ne pună dinainte câte-o bărdacă cu zeamă de prune. Dar până atunci, ca să nu-ţi pleznească cumva fierea de frig, ia-l şi pe Manciu cu tine, daţi împreună o raită prin târg, pe la hanuri şi ospătarii şi veniţi să-mi spuneţi ce-aţi oblicit. Şi boierul Vlad porni în trap după Ghinea şi ceilalţi, care se îndepărtaseră binişor.</p>
               <p rend="justify">Manciu îşi îndemnă calul către Costea şi spuse, strâmbându-si buzele cu dispreţ:</p>
               <p rend="justify">—  După vorbele pe care le aruncă n-ai zice că-i boier de viţă domnească şi în aşa de mare cinste.</p>
               <p rend="justify">—  Fiecare cum îi e felul, Manciule, răspunse Costea amărât şi ca să zic şi eu cu înţelepciunea românească din bătrâni: fiecare pasăre pe limba ei piere.</p>
               <p rend="justify">—  Numai de n-am pieri şi noi din pricina limbii şi ambiţiei lui nemăsurate. Că nu ştiu zău, ce-o ieşi din toată povestea asta.</p>
               <p rend="justify">—  Treaba lor, răspunse Costea cam în silă. Vorba e că acu trebuie să colindăm pe la toate cârciumile, să prindem câte ceva despre nuntaşii lui Mircea-Vodă. Şi de n-ar fi răpăiala asta, mai du-te-vino, dar aşa, parcă aş fi un dulău ciobănesc de pripas, uitat în ploaie la poarta unei stâne cu uluci înalte. Cucurigul prelung şi pătrunzător al cocoşilor din Târgul Severin vesteau ascuţit, ca din nişte trâmbiţe subţiri, că se crăpa de ziuă.</p>
               <p rend="justify">Boierul Vlad sări din aşternut gata îmbrăcat, precum dormise, şi-si sudui tovarăşii cu asprime:</p>
               <p rend="justify">—  Hai, mişcaţi-vă o dată, mai repede, treziţi-vă şi pe cai! Nu e timp de odihnă acuma. Bine că s-a-ndreptat vremea.</p>
               <p rend="justify">Ghinea căscă, se frecă la ochii cârpiţi de somnul iepuresc, mai mult ca să se-ntindă şi spuse întretăiat:</p>
               <p rend="justify">—  Ploaia te trage la somn, măria ta.</p>
               <p rend="justify">—  Las-c-o să tot dormiţi pe lumea ailaltă. Barem pe asta să faceţi câte-o treabă mai de ispravă. Haidem, că-i zor mare.</p>
               <p rend="justify">În câteva clipe, oamenii lui Vlad ieşiră din casă şi se aruncară pe caii ce aşteptau la conovăţ, gata înşeuaţi.</p>
               <p rend="justify">—  Ieşim din târg, spuse în şoaptă Vlad, îi aşteptăm în dumbrava ce li-e-n drum, şi-apoi: văzând şi făcând. Iar acum, cu tine vorbesc, Costeo, grăi cu neaşteptată dulceaţă în glas boierul; dacă îndeplineşti întocmai tot ce ţi-am spus aseară, te fac om, să ştii!</p>
               <p rend="justify">—  Păi sunt gata făcut, măria ta! Îşi îngădui să glumească Costea.</p>
               <p rend="justify">—  Eşti făcut aşa cum eşti, un fleac de boiernaş acolo, de către Mircea-Vodă, n-ar mai fi. Dar eu, când îmi va veni bine, şi-mi va veni odată şi odată, să ştii că te ridic în boierie şi…, ce să mai vorbim, ai să vezi!</p>
               <p rend="justify">—  Am înţeles stăpâne, şi-ţi răspund la cele spuse: „ai să vezi şi măria ta că voi şti să răspund cu prisosinţă acestor făgăduieli”, grăi cu tâlc Costea.</p>
               <p rend="justify">—  Atunci e bine! Încuviinţă Vlad încrezător. După mine! Soarele începuse să urce uşor spre înaltul cerului, când călăreţii lui Boian dădură să ocolească dumbrava din marginea Târgului Severin, pornind pe un drum de cărare.</p>
               <p rend="justify">Dar nici n-apucaseră să intre bine pe şleau, că dintre arborii ce musteau de ploaie, ţâşniră vreo zece călăreţi cu arcurile-ncordate şi se năpustiră asupra drumeţilor, zăpăciţi de-aşa vedenie neaşteptată şi nevenindu-le să-si creadă ochilor.</p>
               <p rend="justify">—  Staţi pe loc! Strigă căpetenia lor, înaintând cu un rânjet înfiorător pe buze. N-are nici un rost să vă-mpotriviţi. Spadele voastre se odihnesc în teci, iar noi avem arcurile aţintite asupră-vă.</p>
               <p rend="justify">Un freamăt de mânie se ridică din mijlocul cetei lui Boian. Marele spătar, înălţându-se în şa îşi ridică fruntea lată şi pletoasă ca de zimbru, dădu din cap şi grăi cu scârbă:</p>
               <p rend="justify">—  De multe treburi urâte te-am ştiut în stare, boier Vlade, da'ca să fii şi tâlhar de codru, n-aş fi crezut-o.</p>
               <p rend="justify">Şi năpristan slobozi un „ppttiu” şi aruncă cu dezgust un scuipat drept în fruntea calului lui Vlad, care tresări, scuturându-si capul. Apoi, spătarul adaogă, fără să le dea răgaz vrăjmaşilor să se desmeticească:</p>
               <p rend="justify">—  Ce doreşti de la noi, că iată eu sunt nedumerit şi nu ştiu ce să cred?!</p>
               <p rend="justify">—  De ţi-e limba prea lungă, Boiane, ţipă mânios la culme cel înfruntat, vezi să nu ţi-o scurtez eu pe dată, mai înainte de a-ţi scurta trupul cu-n cap. Cată a vorbi şi a te purta cuviincios cu acela care în curând va fi domnul ţării!</p>
               <p rend="justify">—  Thii, sărmană ţară, că nu i-o fi dat să-ndure această pacoste şi ruşine.</p>
               <p rend="justify">—  Ajunge! Îşi scârşni dinţii Vlad, de mai să-i scuipe afară. Apoi urlă ca scos din minţi: Jos de pe cai, netrebnicilor! Şi domniţa Mara să binevoiască a veni în faţa noastră, s-o vedem şi noi cum arată.</p>
               <p rend="justify">—  Care domniţă Mara, Vlade? Mă uit la tine şi mă-ntreb dacă eşti teafăr? Strigă Boian înfiorat de teamă. Ce vrei să spui? Cătă el să mai lungească puţin vorba, nădăjduind să găsească în cele din urmă ceva, spre a ieşi din acest groaznic impas.</p>
               <p rend="justify">—  Lasă că ştii tu mai bine care, că doară n-ai fost la Niş numai pentru sare. Pe mine nu mă poate îmbrobodi nimeni. Descălecaţi cât mai de grabă.</p>
               <p rend="justify">De astă dată, chiar că Boian nu mai ştia ce să facă. Nădejdea ce-i licărise în suflet cu câteva clipe mai înainte se stinsese. Dacă n-ar fi fost călare, simţea că s-ar fi prăbuşit la picioarele tâlharilor. Îşi amintea de ce-i spusese odată sfântul părinte Nicodim de la Tismana: „Spătare, să nu-ţi pierzi niciodată nădejdea, în orice împrejurare, oricât ar fi de grea. Întotdeauna se va găsi ceva care să te scoată la liman”.</p>
               <p rend="justify">Deşi era în fruntea alor săi şi nu putea să-i vadă ce fac, simţea cum privirile lor îi sfredelesc ceafa, arzându-l parcă şi cerându-i să-i scoată din această grozavă încurcătură.</p>
               <p rend="justify">Şi atunci, marele spătar, cuprins de o frică fără margini, ce-i dădea puteri înzecite, îşi desprinse călcâiele din scări şi se înălţă în şa, aruncându-se asupra lui Vlad, pe care-l răsturnă de pe cal.</p>
               <p rend="justify">Oamenii lui Vlad, zăpăciţi, scăpară săgeţile din mâini, căci tovarăşii spătarului Boian săriseră pe ei cu aceeaşi învierşunare ca şi căpetenia lor, prăbuşindu-i la pământ.</p>
               <p rend="justify">Vlad abia avu timp să fugă, înspăimântat de moarte, chiar în clipa când, dintre copaci, se ivea o ceată de oşteni în frunte cu Mircea-Vodă.</p>
               <p rend="justify">Lupta a fost scurtă. Tâlharii, câţi au mai scăpat cu viaţă, au fost legaţi fedeleş şi aruncaţi cu burţile pe cai.</p>
               <p rend="justify">Domnul o căuta nerăbdător din ochi pe Mara, care sta rezemată de un stejar, tremurând de spaimă şi mânie, cu ochii scăldaţi în lacrimi. Mircea Vodă o prinse-n braţele-i vânjoase şi-o strânse la pieptul său puternic, cuprins de o grijă nemărginită. Abia putu să rostească:</p>
               <p rend="justify">—  Iartă-mă, draga mea, de cele întâmplate. Dar se vede că aşa este: comorile de preţ se dobândesc întotdeauna cu multă primejdie şi greutate!</p>
               <p rend="justify">—  Doamne, îi răspunse Mara, liniştindu-se ca prin farmec, dragostea ce se căleşte în mari primejdii este nepieritoare. Măria ta să mă ierţi pe mine că mă-nfăţişez în straie bărbăteşti, dar nu se putea altfel, la un asemenea drum.</p>
               <p rend="justify">Mircea-Vodă o prinse de mijloc şi-o ridică cu gingăşie, aşezând-o cu multă grijă ca pe un giuvaier rar, pe calul, care fără să-l fi chemat nimeni, venise agale lângă stăpâna-sa şi aştepta cuminte.</p>
               <p rend="justify">Apoi, domnul grăi cu drag, către aceea ce avea să fie doamna Ţării Româneşti:</p>
               <p rend="justify">—  Măria ta Mara, de-aici înainte nimeni nu va mai cuteza să te supere cu nimic. Pentru aceasta pun chezăşie capul meu!</p>
               <p rend="justify">Mara îi mângâie mâna, ce ţinea frâul de piele neagră bătută-n stele de aur şi răspunse privindu-l galeş:</p>
               <p rend="justify">—  Ştiam, măria ta. Din clipa aceasta, sfântă pentru mine, asupra vieţii mele veghează, pentru totdeauna, domnul şi stăpânul meu Mircea-Voievod.</p>
            </div>
            <div type="div2">
               <head>Capitolul V</head>
               <subtitle>Frământări înainte de marea vijelie. </subtitle>
               <p rend="justify">NOAPTEA DE UNDREA se lăsase repede asupra cetăţii de Argeş; gerul se mai domolise, dar nori negri ameninţau dinspre miazăzi şi deodată începu să ningă cu fulgi mari şi deşi. Zăpada se prinse repede de pământul îngheţat şi strălucea cu sclipiri argintii ce-ţi luau ochii.</p>
               <p rend="justify">La jupân Roman Herăscu era sfat mare. Toţi boierii cei mai de nădejde ai ţării se aflau strânşi în jurul unei mese, cu bărdacele pline cu vin de Drăgăşani, şi-l ascultau pe măria sa Mircea-Vodă, care tocmai le grăia cu aprinde-re-n glas:</p>
               <p rend="justify">—  Acestea le veţi spune maiestăţii sale regelui Vladislav Iaghelonul, boier Manea şi boier Roman, nici mai mult, nici mai puţin. Şi numai dacă s-ar împotrivi, ceea ce n-aş crede, la vreuna din spusele voastre, adăugă domnul cu un zâmbet subţire, numai atunci scoateţi cele scrise de Filos-logofăt, la porunca mea, spre a-i întări că aceasta este voinţa mea şi alta nu, orice s-ar întâmpla!</p>
               <p rend="justify">Boierul Manea mustăci puţin şi răspunse cu năduf:</p>
               <p rend="justify">—  Da'mai dă-l focului de Jaghelon cu maiestatea lui cu tot, că doar până mai ieri era un sărman vânător de tron, păgân fără de lege, umblând besmetic prin Litvania.</p>
               <p rend="justify">—  Aşa e, măria ta, întări şi Roman Herescu burzuluit.</p>
               <p rend="justify">Dacă nu era principesa Hedviga, să-l ia de bărbat, nu mai pupa el tronul Poloniei, cât îi lumea. E rege prin nevastă. Şi creştinat de ieri, de azi. Halal de-aşa rege!</p>
               <p rend="justify">—  De ce vorbiţi aşa, boieri dumneavoastră? Se supără Mircea-Vodă.</p>
               <p rend="justify">—  S-ar cuveni mai curând să te miri, slăvite stăpâne, de-am vorbi altminteri. Păi întrucât e legat Jaghelonul de pământul Poloniei? Au udat oare cu sângele lor acest pământ: tat-su, bunică-su, străbunică-su, precum în stirpea măriei tale sfinţii răposaţi întru domnul: Negru Vodă, Ni-colae-Alexandru Vodă şi bătrânul Basarab cel Mare? Aud?</p>
               <p rend="justify">Mircea Vodă prinse a râde şi grăi către ceilalţi boieri, în glumă:</p>
               <p rend="justify">—  Iată pe cine am ales eu spre a-i trimite să tocmească înţelegerea şi să apere ţara în faţa străinătăţii! Să mă duc eu însumi, spre a înfăptui această treabă? Nu!</p>
               <p rend="justify">Şi-apoi, întorcându-se către cei doi boieri, spuse su-râzând:</p>
               <p rend="justify">—  Eu cam pricep încotro bate cuvântul domniilor voastre. Ştiu că nu-l prea aveţi la inimă pe Vladislav Jaghelonul; e mai bine însă, a ni-l avea prietin, decât vrăjmaş.</p>
               <p rend="justify">—  De bună seamă, aşa este, măria ta!</p>
               <p rend="justify">—  Răspunseră toţi ceilalţi boieri chemaţi la sfat, afară de Manea şi Roman.</p>
               <p rend="justify">Domnul continuă rar şi apăsat, oftând din adânc:</p>
               <p rend="justify">—  Eu, boieri dumneavoastră, multe nopţi de nesomn am avut şi îndelung am chibzuit cum e mai bine a tocmi liniştea şi paza ţării noastre, dinspre cele două ţări vecine: Polonia şi Ungaria. Şi iată că am luat această hotărâre şi de veţi socoti cumva că am greşit în gândul meu, carele pentru binele ţării este, sunt gata să-l las în locu-mi pe altul mai destoinic.</p>
               <p rend="justify">—  Măria ta, sări Manea supărat, nu la asta am vrut eu s-ajung.</p>
               <p rend="justify">—  Savai, Maneo, că tu n-ai vrut a ajunge, dar sunt alţii, precum Vlad fugitul, carele abia aşteaptă pe lângă Ilderim să mă piardă. Şi-acum ascultaţi.</p>
               <p rend="justify">Boierii se foiră puţin în jilţuri, ca să se aşeze mai bine şi se făcură numai ochi şi urechi, de-ai fi zis că sunt o ceată de copii ce ascultă cu sfinţenie un basm din bătrâni, povestit de-un bunic sfătos.</p>
               <p rend="justify">Mircea-Vodă sorbi cu nesaţ o înghiţitură de vin, îşi mângâie uşor barba castanie ce-i încadra faţa smeadă, încruntându-se, parcă spre a cugeta mai adânc la cele ce avea să le spună:</p>
               <p rend="justify">—  Până acum, turcii n-au călcat încă pământul românesc, dar bine ştim cu toţii că Baiazid nu va întârzia să vină asupra noastră. Doar însuşi a spus-o. Să-l aşteptăm cu braţele încrucişate?</p>
               <p rend="justify">—  Ferit-a Sfântul, măria ta, grăiră toţi boierii într-un glas.</p>
               <p rend="justify">—  Ca să ne pregătim pentru marea luptă ce se va da, când sultanul va socoti de cuviinţă, că noi n-am pornit şi nici nu vom porni vreodată împotriva nimănui, decât spre a ne apăra şi a ne păstra libertatea, trebuie să avem linişte din partea vecinilor. În Moldova, domneşte prea bunul meu prieten Petru Muşat, pe la care vor merge mai întâi trimişii noştri Manea şi Roman. În Polonia e rege de puţină vreme Vladislav Iaghelonul, iar în Ungaria, de asemenea, Sigismund de Luxemburg.</p>
               <p rend="justify">—  Care-i tot străin de ţara ce-o stăpâneşte, că e de neam nemţesc! Sări Manea din nou.</p>
               <p rend="justify">—  E,… Taman aci e clenciul, boieri dumneavoastră. Eu, ca să v-o spun curat, nu ştiu bine ce hram poartă niciunul din aceşti doi regi, în ce ne priveşte pe noi românii. Dar ştiu că ei doi nu se au prea bine, deşi sunt cumnaţi, că ţin amândoi două surori pe Măria şi pe Hedviga, fiicele răposatului rege Ludovic cel Mare al Ungariei.</p>
               <p rend="justify">Dar niciunul nu e sigur pe domnia lui, căci fiecare se teme că celălalt se gândeşte să-i ia tronul, spre a fi rege şi-n Ungaria şi-n Polonia. Şi prietenia noastră cu unul, l-ar pune îndată pe gânduri pe celălalt, care va căuta să ne fie pe plac, spre a nu-l primejdui cumva la vreo încercare.</p>
               <p rend="justify">—  Aşa e, măria ta, bine-ai chibzuit!</p>
               <p rend="justify">—  Şi cum Iaghelonul, de bine de rău, ne arată mai multă prietenie, poate unde ştie că şi Petru Muşat Vodă al Moldovei ţine mult la noi şi-i stă în coastă, m-am gândit că deocamdată e bine să avem o legătură de prietenie şi ajutor cu Polonii, pentru orice împrejurare. Eu însă am cugetat ceva mai departe de aceasta… Şi sunt încredinţat că toate se vor desfăşura după socotelile mele. Dar e mai bine să lăsăm lucrurile să-si meargă cursul lor. Om trăi şi-om vedea.</p>
               <p rend="justify">—  Le-am înţeles pe toate cum nu se poate mai bine, măria ta, spuse Roman Herescu. Porunceşte şi le vom aduce la îndeplinire întocmai.</p>
               <p rend="justify">—  Vă aşteaptă două sănii, spuse Mircea-Vodă. În cea dintâi merg doi mânători, cu schimbul şi doi oşteni. În a doua, domniile voastre: Manea şi Herescu. Vă opriţi la Suceava, unde-l luaţi pe vornicul Drăgoi, omul măriei sale Petru Muşat, prea cinstitul şi iubitul nostru prieten, care ne-a înlesnit această înţelegere cu Polonia. De la Suceava vă opriţi la Radom, unde-i veţi întâlni pe împuterniciţii poloni.</p>
               <p rend="justify">Mircea-Vodă întinse mâinile celor doi boieri care le sărutară şi le duseră la frunte, după obicei.</p>
               <p rend="justify">—  Abia v-aştept înapoi, boieri dumneavoastră, să-mi veniţi sănătoşi! Spuse cu tremur în glas domnul.</p>
               <p rend="justify">—  Să te găsim sănătos şi voios, măria ta! Şi pe domniile voastre, aşijderea, boieri. Cu bine! Peste câteva zile numai de la acest sfat, în frumosul palat regal de la Buda era zarvă mare.</p>
               <p rend="justify">Sala tronului, de obicei întunecoasă din pricina ferestrelor cu sticle colorate, prin care razele soarelui pătrundeau greu, era luminată ca ziua de torţe îmbibate în răşină de brad.</p>
               <p rend="justify">Magnaţii unguri cei mai de credinţă ai regelui Sigismund fuseseră chemaţi în grabă şi-acum aşteptau murmurând neliniştiţi, curioşi să afle care e cauza acestei convocări la ora nepotrivită a prânzului.</p>
               <p rend="justify">La intrarea lui Sigismund, ei îşi îndreptară trupurile vânjoase, pocnind călcâiele zgomotos; iar pintenii lor înstelaţi zornăiră de parcă s-ar fi încrucişat brusc patrusprezece spade deodată.</p>
               <p rend="justify">Tânărul rege se urcă agale pe tron şi înainte de a se aşeza rosti cu voce stinsă:</p>
               <p rend="justify">—  Vă rog să staţi, domnilor mei şi fără vreun preambul, să-mi acordaţi toată atenţia dumneavoastră de la început chiar.</p>
               <p rend="justify">Zgomotul aşezării pe scaune dură câteva clipite doar. Glasul rece al lui Sigismund se auzi din nou supărat:</p>
               <p rend="justify">—  Este vorba, domnilor, despre doi din vecinii noştri: Mircea-Vodă, domnul Ţării Româneşti şi Vladislav, rege al Poloniei, prea bunul şi iubitul meu cumnat.</p>
               <p rend="justify">Aici, regele, cu toată iritarea ce i se citea pe faţă, nu-si putu stăpâni un zâmbet ironic, mai cu seamă că la aceste cuvinte, magnaţii murmurară, clătitându-si capetele a nemulţumire. Apoi continuă pe acelaşi ton:</p>
               <p rend="justify">—  Şi chiar, nu ştiţi nimic, absolut nimic din ce s-a petrecut între aceşti doi prieteni? Nici chiar tânărul conte Forgáş, care-i întotdeauna atât de bine informat?</p>
               <p rend="justify">Cel numit se ridică repede, arătându-si statura-i zveltă şi răspunse mirat de tonul folosit de suveranul său.</p>
               <p rend="justify">—  Nu, maiestate, iertaţi-mi ignoranţa de astă dată; apăsă el, folosind cuvintele regelui, absolut nimic. Poate că toate sunt atât de recente, încât n-au avut timp să sosească până la urechile mele! Şi aşteptă în picioare, întrucât îşi dădea seama că regele nu sfârşise tot ce avea de spus.</p>
               <p rend="justify">—  Mă surprinde, conte, continuă regele cu severitate. Dacă n-aţi fi fiul aceluia care şi-a sacrificat viaţa cu atâta dăruire pentru regina mamă Elisabeta şi pentru mult iubita mea soţie, regina Măria, aş avea toate motivele să mă îndoiesc de sinceritatea domniei voastre. Dar să cred totuşi că ştirea încă n-a avut timp să sosească şi aci!</p>
               <p rend="justify">Fără să se poată stăpâni de astă dată, tânărul conte Forgáş se răsuci spre stânga şi-i privi înciudat pe cei doi prieteni ai săi: contele G? Rai, al cărui tată pierise în aceleaşi împrejurări, ca şi părintele său şi contele T? Leki, unul dintre cei mai avuţi magnaţi, căutând la ei parcă o explicaţie a celor insinuate de rege.</p>
               <p rend="justify">Aci, însă, interveni bătrânul conte L? Czky, faimosul învingător al tătarilor, care era în mare stimă la curtea regală şi spuse molcom:</p>
               <p rend="justify">—  Maiestatea voastră trebuie să aibă în vedere faptul că omul nostru n-a putut ajunge cu vestea chiar atât de repede, oricât de straşnic i-ar fi fost calul, pe aşa vreme rea de iarnă.</p>
               <p rend="justify">—  Dar porumbeii noştri călători, care-s mai buni decât şoimii de vânătoare?</p>
               <p rend="justify">—  La hulubărie n-a sosit încă nici un porumbel, maiestate, cu nici o misivă. Nu-mi vine a crede că s-au rătăcit, întrucât le cunosc prea bine simţul de orientare, dar s-ar putea să fi fost prinşi, dacă nu cumva şi ei au fost împiedicaţi de aceeaşi vreme păcătoasă. Dar dacă mi-e permis să întreb, maiestatea voastră cum de-a aflat ceea ce spune acum? Rosti neted bătrânul oştean întrebarea, descumpănindu-l o clipă pe tânărul rege.</p>
               <p rend="justify">—  Printr-un trimis al lui R? Cotzi,. cu o carte,… A schimbat trei cai, care i-au murit de oboseală până aci.</p>
               <p rend="justify">—  Atunci, maiestate, dacă aţi fost totuşi aşa de grabnic informat,… Nu înţeleg… Şi L? Czky se opri zâmbind cu îngăduinţă, ca unui copil răsfăţat.</p>
               <p rend="justify">—  Bine, bine, eu nu doresc decât să ştie la timp, chiar înaintea mea şi cei cărora le-am încredinţat cele mai înalte secrete ale statului. Pe scurt, între Mircea şi VLadislav s-a încheiat un tratat de alianţă pus la cale de către Petru Muşat al Moldovei, sub a cărui oblăduire, de altfel, s-a şi făcut totul. Prin acest tratat, cei doi suverani au hotărât ca, în împrejurarea unui război din partea Ungariei, să se ajute unul pe altul, cu toată puterea, împotriva noastră…</p>
               <p rend="justify">—  Aha! Făcu bătrânul L? Czky. Dar dacă vor fi atacaţi de altă ţară?</p>
               <p rend="justify">—  Au prevăzut şi asta, se încruntă Sigismund. Ei, ce ziceţi, domnilor conţi, de această abilitate diplomatică a prea iscusitului nostru vecin Mircea-Vodă, de la care sunt convins că a pornit totul? Întrebă regele enervat.</p>
               <p rend="justify">—  Zic, maiestatea voastră, răspunse tărăgănat contele L? Czky că n-ar fi rău de loc să căutaţi a cădea la o înţelegere cât de cât asemănătoare cu Mircea-Vodă, care este într-adevăr şi un cap politic deosebit, nu numai un ostaş de nădejde. O alianţă puternică şi cinstită cu acest domn nu poate fi decât în folosul Ungariei, care este la fel de ameninţată de puhoiul otoman, ca şi celelalte trei ţări vecine. Prevederile lui Mircea-Vodă se îndepliniră întocmai. La numai câteva zile de la iscălirea tratatului de către boierii Manea şi Roman, la Curtea de Argeş, se înfăţişă un trimis al maiestăţii sale regale Sigismund al Ungariei, care ceru să fie de îndată primit.</p>
               <p rend="justify">De bună seamă că domnul român îi îndeplini neîntârziat rugămintea. Convorbirea nu dură mai mult de o jumătate de ceas, după care, slujitorii şi oştenii de strajă îl văzură pe solul maghiar, care nu era altul decât tânărul conte Forgáş, că ieşea cu faţa strălucitoare de mulţumire, împărţind fiorini de aur în dreapta şi-n stânga.</p>
               <p rend="justify">Când puse piciorul pe scara caleştei, înainte de a se urca, se întoarse uşor spuse zâmbind cu neţărmurită admiraţie şi curtenie, către tălmaciul care-l însoţise până acolo, împreună cu spătarul Boian:</p>
               <p rend="justify">—  Domnul Ţării Româneşti este într-adevăr un mare om de stat… şi noi suntem foarte bucuroşi de a-l avea aliat în orice împrejurare, fie aceasta bună sau rea.</p>
               <p rend="justify">—  E, acu să vedem pe unde scoatem cămaşa, măria ta, că asta-i cămaşe de zale pentru război, iar nu de în sau cânepă pentru munca câmpului?! Spuse spătarul Boian cu adâncă uimire şi îngrijorare.</p>
               <p rend="justify">—  Adică ce vrei a spune, măre Boiane, că iată nu pricep o iotă? Îl opri Mircea-Vodă din turuiala. Grăieşte pe şleau, creştine şi nu în pilde. Asta-i treaba popilor, iar nu a oştenilor!</p>
               <p rend="justify">—  Apăi de-i aşa, mărite doamne şi cinstiţi boieri, iată ce mă frământă: cum o s-o întoarcem cu Iaghelonul, că învoiala cu noi e ca şi făcută. Au iscălit la 20 de Ghenar, boierii noştri, alde Manea şi Roman Herăscul, înţelegerea de ajutor la un război cu Ungaria? Au iscălit! Încuviinţă tot el, fără a mai aştepta răspunsul cuvenit la întrebare. Atunci? Se cheamă că suntem legaţi de Polonia. Cum dară să facem aceeaşi învoială şi cu Ungaria? Asta voiesc eu a mă face să pricep. Adicătălea, cum o s-o aducem din condei, vorba prea învăţatului nostru prieten Filos-logofăt?</p>
               <p rend="justify">Şi spătarul Boian răsuflă adânc uşurat şi îşi scutură coama-i pletoasă, oftând.</p>
               <p rend="justify">—  Ai terminat, zimbrule? Îl întrebă Mircea-Vodă, ori ţi-ai mai adus aminte de ceva?</p>
               <p rend="justify">—  Ba iacă, terminai şi-acu aştept!</p>
               <p rend="justify">Domnul veni în faţa lui şi îi puse mâinile pe umerii laţi cu mare dragoste şi prietenie:</p>
               <p rend="justify">—  Mi-e drag de tine, Boiane şi de toţi cei în felul tău. Savai, boierii dumneavoastră, că unii mă sapă şi că se va găsi o Iudă şi pentru mine, dar eu voi merge cu fruntea sus şi cu viaţa-mi în palmă pentru binele ţării. Şi-acum iată, Boiane, cum stau lucrurile, spre a nu mai fi neliniştit şi a avea cugetul împăcat. Iar ce spun eu acu, n-o spun numai pentru domnia ta, ci pentru toţi cei de faţă. Şi atât! Nu tuturor li-e dat a şti despre trebile ţării, ci numai celor aleşi şi tari de virtute. Dacă am purces, o, cinstiţilor şi înţelepţilor mei boieri, cu ajutorul lui Petru Muşat Vodă, la învoiala cu Vladislav Iaghelonul, a fost cu un scop mai îndepărtat, care iată-l că s-a apropiat cum nu mă aşteptam mai curând. Totul este că eu mi-am ochit bine ţinta ce-mi alesesem: l-am făcut pe regele Sigismund să cată a ajunge şi cu el la o învoială de ajutor cu noi şi, ca să vă spun cinstit, mai aproape şi mai de nădejde ni-i regele Sigismund, decât Iaghelonul. Dar atunci nu aveam cum face altfel, că Sigismund privea surd şi mut, rămânând nepăsător la toate încercările noastre, cu toată strădania de a-l face să-ncline la o înţelegere cu noi. Acum iacă o cere chiar el, întrucât marea primejdie ce se ridică mai ameninţătoare, pe zi ce trece, din partea otomanilor, la fel e pentru toate ţările creştine.</p>
               <p rend="justify">—  Şi cum se va face, doamne, aceasta şi cu Sigismund? Voi să ştie tot Boian.</p>
               <p rend="justify">—  Prea bine şi iată cum: după ce va trece puţin timp, să zicem o lună, o lună şi jumătate de la iscălire, eu voi cere a se mai adăoga câte ceva la această învoială, a se vorbi ceva mai pe larg despre cutare lucruri pe care eu le socotesc nu îndeajuns de lămurite. Şi-atunci voi grăi cam aşa,… Şi-l rog pe domnia sa Filos-logofăt să însemne de pe acum cele spuse spre a avea răgaz să le rotunjească şi să le închege mai bine la timpul potrivit: „întrucât cel mai de folos lucru este a trăi în bună înţelegere cu toţi vecinii, e mai bine şi mai sănătos să ţinem seama şi de trebile Ungariei; aşadar, spre a nu da prilej de supărare, regele Poloniei să nu înceapă război cu Ungaria mai înainte de a ne vesti pe noi, precum şi noi, românii, de vom face război sau pace, sau vreo altă înţelegere de altfel, cu regele Ungariei, să-l vestim mai înainte, din timp, pe regele Poloniei”.</p>
               <p rend="justify">În acest fel, toată lumea va fi mulţămită; iar noi, ceva mai târzior, vom încheia o înţelegere de prietenie şi cu regele Ungariei, care ne e mai aproape şi ne poate sări mai repede în ajutor la nevoie, decât cel al Poloniei, de care ne despart două ţări.</p>
               <p rend="justify">—  Bine chibzuit, măria ta, încuviinţă Boian. Acum sunt pe deplin liniştit şi pot răsufla în voie!</p>
            </div>
            <div type="div2">
               <head>Capitolul VI</head>
               <subtitle>Condeiele lui Mircea-Vodă.</subtitle>
               <p rend="justify">ILDERIM SE ŢINUSE DE CUVlNT până acum. Chiar din primul ceas al domniei lui, în împrejurările crâncene de la Câmpia Mierlei, le arătase tuturor că nu va fi de glumit cu el şi că acela, care va îndrăzni să crâcnească sau să şovăie în faţa unei porunci, va pieri.</p>
               <p rend="justify">Era iubit la culme de către ienicerii săi, atât pentru marea-i vitejie şi îndrăzneală, cât şi pentru neasemuita-i iuţeală în hotărâri şi mişcări. De aceea, tinerii oşteni de sub conducerea lui îl supranumiseră „Fulgerul”.</p>
               <p rend="justify">Toţi supuşii, care fuseseră de faţă, îşi aminteau cu groază de felul cum înţelesese noul sultan Baiazid să ia în mâinile sale puternice frânele împărăţiei otomane.</p>
               <p rend="justify">Abia se dăduse semn de începerea luptei la Câmpia Mierlei între turci şi sârbi, când iată că, mânat de un nemaipomenit curaj, viteazul sârb Milos Obilici pătrunde în cortul sultanului Murat şi-l loveşte de moarte cu un pumnal.</p>
               <p rend="justify">La luptă luau parte în fruntea oştirii lor şi cei doi fii ai bătrânului sultan: Iacub, cel mai mare, deci moştenitorul tronului şi Baiazid, cel mai mic.</p>
               <p rend="justify">Dar când sultanul Murad îşi dădu ultima suflare, toţi conducătorii de oaste şi paşalele în frunte cu marele vizir trimiseră degrabă să fie chemat, în cortul padişahului, Baiazid.</p>
               <p rend="justify">Sosind mai degrabă decât fusese chemat, adus ca de vânt, toţi i se prosternară, proclamându-l sultan: pentru vitejia şi priceperea sa în lupte, cum şi pentru isteţimea şi învăţătura aleasă de care dăduse întotdeauna dovadă până atunci.</p>
               <p rend="justify">La auzul unei asemenea neaşteptate veşti, Baiazid dădu cea dintâi poruncă a sa ca sultan: să fie adus de îndată Iacub, care şi veni, cuprins de mare emoţie, întrucât aflase că tatăl său nu mai e în viaţă.</p>
               <p rend="justify">Dar nici nu sosise bine în faţa cortului, că Baiazid îi făcu semn gâdelui, ce aştepta lângă el şi cu mâinile întinse, porni către Iacub care, înfiorat de această neaşteptată şi groaznică primire din partea fratelui său mai mic, se-ntoarse şi voi să fugă. Gealatul, însă, îl ajunse iar nefericitul principe, înainte de a fi gâtuit, mai avu putere să spună, horcăind, cu ochii holbaţi:</p>
               <p rend="justify">—  Fii blestemat, împreună cu toată stirpea ta, fiară sălbatecă!</p>
               <p rend="justify">Povestea acestei groaznice întâmplări se răspândi ca fulgerul pretutindeni, în toate ţările vecine şi chiar în cele mai îndepărtate. Din cumplita faptă se desprindeau: străşnicia, cruzimea şi răutatea de suflet a noului sultan.</p>
               <p rend="justify">La toate acestea se gândeau acum şi oştenii români ce-l însoţeau pe Mircea-Vodă în călătoria ce pornise a o face prin câteva locuri din ţară, spre a vedea cum mai merg treburile, ce mai spun oamenii, dar mai cu seamă spre a căuta şi alege cel mai bun şi mai potrivit loc pentru lupta cu Baiazid, aşteptată cu nerăbdare, dar şi încredere în izbândă de întreg norodul românesc.</p>
               <p rend="justify">Era o dimineaţă frumoasă de duminică şi pâlcul de călăreţi străbătuse de-a lungul lui judeţul Jaleş, mergând acum la pas uşor pe un drumeag de munte ce ducea la mânăstirea Tismana, unde hotărâseră popas de noapte.</p>
               <p rend="justify">Domnul călărea între Boian şi Petrovan, avându-i în faţă pe cei doi sârbi Vasile şi Pavel, care o însoţiseră pe doamna Mara şi care nu mai voiseră în ruptul capului să se întoarcă în Serbia. Se gospodăriseră aci şi-l rugaseră pe Vodă să-i ia oşteni în plată, dacă socoteşte că-i pot fi de vreun folos. Măria sa, care auzise de la doamna Mara despre minunatele isprăvi ale celor doi uriaşi, se învoi pe dată şi-i luă chiar în slujba sa.</p>
               <p rend="justify">În spatele lui Mircea-Vodă veneau oştenii săi cei mai de nădejde, de care nu se despărţea în nici o împrejurare, în fruntea lor aflându-se credinciosul său Costea Armăşel, care acum era mâna dreaptă a domnului, după încercarea de răpire pusă la cale de Vlad.</p>
               <p rend="justify">Tăcerea se aşternuse apăsătoare. Nu se auzeau decât: tropotul căpiţelor, sforăitul cailor care, din când în când, strănutau puternic, împroşcând pe cei din faţă cu stropi albi de spumă deasă şi răsuflarea repede a celor săltaţi în şa.</p>
               <p rend="justify">În cele din urmă, spătarul Boian sparse liniştea ce începuse parcă să-i obosească:</p>
               <p rend="justify">—  Grozavă treabă!</p>
               <p rend="justify">—  Care, Boiane? Dori Mircea-Vodă să afle, aplecându-se spre dreapta, ca să audă mai bine ce va spune tovarăşul său de arme.</p>
               <p rend="justify">—  Apăi,… Asta cu vrăjmaşul nostru de moarte, Baiazid, măria ta. Mă gândesc eu aşa: dacă a avut el inima să-i ia viaţa fratelui său mai mare, ce ne putem aştepta noi de la sufletul lui?! El nu cunoaşte mila,… E neînduplecat!</p>
               <p rend="justify">—  Aşa e, Boiane, încuviinţă vodă, oftând. Şi cată a fi şi noi neînduplecaţi.</p>
               <p rend="justify">—  Dar mă-ntorc şi zic, măria ta, continuă Boian gândul ce nu-i da pace, că tot cu o moarte de beizade s-ar fi sfârşit toată povestea! Că, de nu-i făcea de petrecanie Baiazid lui Iacub, îl curăţa acesta pe el, mai devreme ori mai târziu.</p>
               <p rend="justify">—  Dar putea să-l închidă sau să-l surghiunească undeva sub pază straşnică, sări Petrovan.</p>
               <p rend="justify">Mircea-Vodă dădu din cap îndoielnic şi răspunse molcom:</p>
               <p rend="justify">—  He, hei, Petrovane, nimic nu-i mai sigur ca mormântul! Din surghiun şi temniţă mai poţi scăpa, dar… Vorba noastră din străbuni: „Mortul de la groapă nu se mai întoarce.” – Mă gândesc şi la cei doi vecini ai noştri de la miază-zi, grăi Boian mai departe, la alde Straţimir, moşul măriei tale şi la avanul acela de Sişman, frate-său. În loc să fie uniţi, să vieţuiască în pace, au trăit dezbinaţi şi s-au duşmănit tot timpul. Şi Baiazid i-a luat frumos, la rând, pe fiecare. Acu, Bulgaria e paşalâc turcesc şi ţarul Sişman se află prins şi pus la păstru.</p>
               <p rend="justify">—  D-aia vezi, măre Boiane, socotesc eu că se apropie funia de steajer. Macedonia şi Serbia, supuse; Bulgaria, paşalâc; acu, venim noi la rând, după făgăduiala lui Baiazid, care nu ne iartă că am trimis oaste la Câmpia Mierlii.</p>
               <p rend="justify">—  Chiar dacă n-am fi trimis, el tot scornea vreo pricină ca să vină cu năpastă asupra noastră. Când vrei să găseşti noduri în papură, apăi găseşti! Oh, Doamne, făcu spătarul, înălţându-se în şa deodată, cu fulgere în priviri, de parcă s-ar fi aflat înaintea unei bătălii, abia aştept să mă ciocnesc cu otomanii!</p>
               <p rend="justify">Mircea-Vodă rosti, clătinându-si capul cu grijă şi oftând:</p>
               <p rend="justify">—  Eh,… Prietene,… Teamă mi-e că aşteptarea ta nu va fi de prea lungă durată.</p>
               <p rend="justify">La aceste din urmă cuvinte ale domnului, Petrovan scoase un oftat pătrunzător, care-i făcu pe toţi să-si îndrepte privirile spre el.</p>
               <p rend="justify">Foarte mirat, Mircea-Vodă îl întrebă:</p>
               <p rend="justify">—  De ce oftaşi aşa din greu, Petrovane?!</p>
               <p rend="justify">—  Doamne, zise cu sfială căpitanul de oaste, mă gândeam şi eu la ai miei, la Muşata şi la fiu-miu Mirciu, finul măriei tale, oare după crâncenele lupte ce-or să vină, oi mai avea parte să mă-ntorc acasă?</p>
               <p rend="justify">—  Dumnezeu unul ştie asta, fătul meu, răspunse vodă posomorit şi să nu crezi că pe noi nu ne frământă aceleaşi gânduri. Şi mie la fel îmi zboară gândul la doamna Mara şi mai cu seamă la fecioraşul meu Mihail, căruia grozav aş dori să-i las o ţară puternică, temută de vecini şi paşnică.</p>
               <p rend="justify">Şi tăcerea puse stăpânire din nou pe călăreţii care simţeau nevoia să stea fiecare singur de taină cu gândurile lui. Toamna se ivise abia de câteva zile şi vremea era călduţă cu un soare dulce, mângâietor. Puţinele frunze veştede se desprindeau la suflarea blândă a vântului ce n-avea de gând să-si arate încă tăria.</p>
               <p rend="justify">Castanii îşi întindeau cu mândrie parcă crengile pline de rod, iar roşcovii sălbateci, pripăşiţi printre ei, aduceau cu tecile lor roşii-vinete o schimbare plăcută vederii, în verdele palid al frunzişului bogat. În stânga drumului de deal, alerga sprinten şi voios, murmurând parcă un cântec de leagăn, râuleţul Tismana pe pat îngust de bolovani mari şi mici, din care săreau jucăuşi lipani cenuşii şi păstrăvi argintii; stropiţi cu broboane mici, roşii ca de zmeură.</p>
               <p rend="justify">—  Îi vezi, Boiane, cum se zbenguie la soarele dulce de toamnă? Glumi domnul cu tovarăşul său din dreapta.</p>
               <p rend="justify">Boian zâmbi şi răspunse tărăgănat, a lene:</p>
               <p rend="justify">—  Îi văd, doamne şi mă bucur de aşa privelişte înveselitoare, care-mi mângâie sufletul; dar parcă mai mult m-aş bucura să-i văd prăjiţi în unt sau untdelemn şi să mă zbenguiesc eu cu ei.</p>
               <p rend="justify">Un hohot de râs acoperi ultimele cuvinte ale spătarului. Mai vesel, domnul adaogă apoi:</p>
               <p rend="justify">—  Cum, Boiane şi i-ai primi aşa uscaţi de prăjeala untdelemnului?</p>
               <p rend="justify">—  Ba, măria ta, că doar nu i-aş mânca în inima pădurii, ci aş căta să-i ud cu sângele Domnului, ca să nu-mi dea bătaie de cap vreun oscior mai afurisit. Dar aşa, numai să-i văd că sar prin apa repede şi limpede ca cleştarul, împroşcând malul cu stropi, n-are nici un haz!</p>
               <p rend="justify">—  Lasă boierule, spuse Petrovan, că de n-om găsi la prea sfinţitul părinte Nicodim, păstrăvi sau lipani, nu ştiu ce să zic, zău aşa!</p>
               <p rend="justify">—  Ba eu ştiu ce să zic, Petrovane, îi întoarse vorba spătarul Boian, râzând cu şiretenie. Că de n-om găsi păstrăvi la mânăstire, precum spuseşi, apăi te trimit să prinzi tu câţiva măcar acolo, de poftă!</p>
               <p rend="justify">—  Mă leg, boierule, să fac întocmai precum ai spus domnia ta. Doar mai marele meu se cheamă că eşti şi va să-ţi dau ascultare! Încuviinţă Petrovan râzând.</p>
               <p rend="justify">Dar iată că, pe nesimţite, ceata ajunse în satul Tismana, sat mare şi bogat, vestit prin hărnicia şi credinţa locuitorilor săi. Din depărtare se auzea glasul puternic al clopotelor de aramă de la mânăstire, vestind pe credincioşi să vină la sfânta slujbă de duminică.</p>
               <p rend="justify">Trecând prin faţa casei judeţului, Mircea Vodă nu fu mirat că nu i-a ieşit nimeni înainte cu pâine şi sare, după datină, întrucât oamenii n-aveau de unde şti că domnul ţării va veni în satul lor; dar se uimi când văzu că o sumedenie de bărbaţi tineri şi bătrâni lucrau de zor cu nişte cuţitoaie şi custuri, pe care le mânuiau cu multă repeziciune şi îndemânare, cioplind nişte lemne.</p>
               <p rend="justify">De mânie, vodă nu-si putu da seama cam ce lucrau oamenii. Îşi struni calul şi-ntrebă cu stăpânire, dar străşnicie în glas:</p>
               <p rend="justify">—  Da' cum se poate, oameni buni, ca în sfânta zi de duminică, în loc să fiţi la biserică, să staţi şi să lucraţi ca nişte nelegiuţi? Unde-i judeţul satului?</p>
               <p rend="justify">Oamenii se ridicară cu sfială şi smerenie, scoţându-si căciulile cu stânga, dar păstrând încă uneltele în mâini şi zâmbiră pe sub mustăţi.</p>
               <p rend="justify">—  Da? Chiar judeţul ne-a chemat, măria ta! Iată-l că se-ndreaptă încoace. Hai mai repejor, nea Bădilă, că măria sa vroieşte a-ţi grăi.</p>
               <p rend="justify">Judeţul veni cu pas repede şi se descoperi, plecându-si capul. Apoi, privind ţintă în ochii domnului, strigă:</p>
               <p rend="justify">—  Să trăieşti, măria ta şi bine-ai venit în satul nostru că de mult n-ai mai fost!</p>
               <p rend="justify">—  De venit, bine-am venit, dar văd că rău te-am găsit, moş Bădilă, de-ai chemat oamenii să lucreze aci, în sfânta zi de duminică? Cum de-ai cutezat şi te-a îndemnat mintea să faci una ca asta?</p>
               <p rend="justify">—  Apăi, slăvite stăpâne, la biserică s-au dus babele şi fetele mari, că muierile au rămas acasă la plozi şi pirostrii.</p>
               <p rend="justify">—  Cum aşa? La ce lucraţi aci, de-i atâta grabă, încât nici într-o zi de sărbătoare nu vă găsiţi odihna?!</p>
               <p rend="justify">—  Apăi, în celelalte zile ale săptămânii, ne cheamă câmpul, mărite doamne. Şi iată, în zi de duminică, ne-am gândit să facem şi noi nişte condeie pentru măria ta.</p>
               <p rend="justify">Vodă îşi ridică sprâncenele a mirare şi-ntrebă nedumerit:</p>
               <p rend="justify">—  Condeie pentru mine, ziseşi?! Ce noimă au aceste vorbe?! Ia să văd şi eu ce fel de condeie faceţi voi?</p>
               <p rend="justify">Aci, judeţul se-ntoarse pe călcâie, smulse dintr-o grămadă ce nu era la vedere câteva condeie, cum le spunea el şi zâmbind le arătă lui Vodă şi însoţitorilor acestuia.</p>
               <p rend="justify">—  Iacă-le, măria ta, pohteşte şi le vezi.</p>
               <p rend="justify">Vodă nu se mai putu stăpâni şi izbucni în râs, deopotrivă cu oamenii săi.</p>
               <p rend="justify">—  Dar bine, moş Bădilă, pe acestea le numeşti domnia ta, condeie? Eu văd că sunt săgeţi ca toate săgeţile! De ce le botezarăţi condeie?</p>
               <p rend="justify">—  Păi, luminate stăpâne, nu cu asemenea condeie se scrie vrăjmaşului ca să fii bine înţeles? Şi dacă le-am făcut în zi de duminică ne-am gândit că la război nu se ţine seamă de-i zi de lucru sau de sărbătoare, ci cată a lupta, c-altminteri e prăpăd! Şi iacă am hotărât să-ţi facem astfel de condeie, cu care vom putea scrie carte vrăjmaşului, chiar şi noi aceştia ce nu ştim boabă de-nvăţătură.</p>
               <p rend="justify">Domnul se înduioşa de-i veniră lacrimile în ochi la asemenea vorbe spuse din tot sufletul şi cu toată credinţa. Îi întinse mâna judeţului, pe care acesta o prinse şi o sărută cu evlavie. Apoi Mircea-Vodă grăi:</p>
               <p rend="justify">—  Atunci se cade să vă mulţămesc, oameni buni, pentru strădania voastră în zi de odihnă. Şi-am să vă chem în curând să scrieţi carte vrăjmaşilor noştri cu aceste condeie făcute cu atâta meşteşug. Iară până atunci, moş Bădilă, te rog să fii pe la vremea prânzului, la sfânta monastire, că am a-ţi mai grăi câteva vorbe. Rămâneţi sănătoşi, oameni buni şi nu uitaţi că ne vom vedea în curând în alte împrejurări mai grele.</p>
               <p rend="justify">—  Să trăieşti, măria ta şi izbândă! Îi grăiră oamenii cu însufleţire, întorcându-se de grabă la săgeţile lor. Mircea-Vodă ridică mâna dreaptă şi convoiul se opri în faţa unei privelişti de o măreţie neaşteptată, ca de basm.</p>
               <p rend="justify">—  Să adăstăm o clipă în faţa acestei minuni de frumuseţe, iubiţi prieteni. Eu, de câte ori mă aflu aci, nu mă mai satur să privesc şi, dacă trebile mele, mult prea grabnice întotdeauna, nu mi-ar da ghies, aş sta o zi şi o noapte de veghe neclintit în acest loc plin de neasemuit farmec.</p>
               <p rend="justify">Într-adevăr că priveliştea era de o frumuseşe fără seamăn. În stânga drumului, pe o stâncă înaltă, se ridica falnică mânăstirea Tismana, dominând cu turnurile ei întreg ţinutul sălbatec de castani, roşcovi şi fagi.</p>
               <p rend="justify">Părea un castel ivit acolo la voinţa unui vrăjitor mândru de a-si arăta puterea-i neasemuită, spre a-i uimi pe cei ce-l priveau şi cărora nu le venea să creadă că este în stare să facă asemenea minuni.</p>
               <p rend="justify">De sub talpa mânăstirii izbucnea vijelios râul Gurnia, ce se arunca îndrăzneţ, şuierând asemenea unui balaur înfuriat în apa învolburată a Tismaniei ce pleca apoi în salturi la vale, liniştindu-se din ce înainta spre sat.</p>
               <p rend="justify">Se auzi glasul molcom al domnului:</p>
               <p rend="justify">—  I-aş putea spune ctitoria sfântului părinte Nicodim, care a ridicat-o la început dintr-un tis bătrân şi tare ca piatra, de i-a şi zis Tismana, măcar că mai târziu au ctitorit-o răposaţii Radu Negru Vodă, tatăl meu şi Dan Vodă fratele meu mai mare, odihnească-se în pace. Frumos loc a găsit şi îndelung s-a ostenit cucernicul părinte în vremea tinereţii sale, spre a dărui ţării acest cel dintâi sfânt lăcaş de închinăciune, odihnă şi cugetare. Dar să mergem, boieri, iată: caii noştri, neobişnuiţi cu şederea îndelungată, au început să dea semne de nelinişte. Costea sări de pe şargul său drept în picioare în faţa porţii mari de stejar prinsă în balamale grele şi ferecate ca o intrare de cetate. Bătu cu ciocanul de aramă de trei ori şi strigă, fără să aştepte răspuns:</p>
               <p rend="justify">—  Oameni de la domnie!</p>
               <p rend="justify">Cheia mare să răsuci în broască şi poarta se deschise scârţâind asurzitor, ca o cumpănă de fântână veche, prelung şi ascuţit, şi-n pragul ei se ivi un călugăr înalt şi bărbos cu privirile crunte ca de haiduc. Iar din spatele lui apăru un bătrân într-o rasă lungă de şâac, având pe cap o tichiuţă neagră şi în mâini nişte mătănii din lemn de abanos legate cu fir galben.</p>
               <p rend="justify">Când îl văzu, Mircea-Vodă porni repede către dânsul, îi luă mâna uscată şi tremurătoare, i-o sărută apăsat şi-i spuse cu mirare:</p>
               <p rend="justify">—  Nu mă gândeam, tată, să-mi ieşi întru întâmpinare chiar sfinţia ta.</p>
               <p rend="justify">Bătrânul răspunse cu multă dragoste, zâmbind:</p>
               <p rend="justify">—  Mi s-au făcut semne că ai să vii şi te-am aşteptat cu nerăbdare. Aşa că, fratele Paisie, ce sta de strajă în turla clopotniţei, văzând alaiul, m-a vestit din timp. Când voi băteaţi în poartă, eu eram în dosul ei.</p>
               <p rend="justify">Şi, luându-i mâna domnului, bătrânul călugăr vroi s-o ducă şi el la buze, dar Vodă îl opri ca ars, spunându-i:</p>
               <p rend="justify">—  Nu se cade, tată! Ştii că nu-mi place asta din partea sfinţiei tale.</p>
               <p rend="justify">Dar bătrânul îi răspunse:</p>
               <p rend="justify">—  Mâna sfânta a voievodului ţării, care este, după Dumnezeu, de-asupra noastră, a tuturor, se cade a fi sărutată chiar şi de către mitropolit. Aş spune că tu nu se cade, fiind domn, să-mi săruţi mie mâna.</p>
               <p rend="justify">—  Dar, tată, mă ştii de pe când eram un ţânc şi-am crescut sub ochii tăi şi doar tu m-ai învăţat atâtea şi atâtea de-a lungul vremii. Dacă ştiu limba greacă şi pe cea sârbă, ţie ţi-o datorez. Şi alte şi alte învăţături, ce mi-au fost de mult folos în atâtea împrejurări, de multe ori grele. De aceea eşti în cea mai mare dragoste şi cinste în inima mea şi la curtea mea şi de câte ori mă aflu la vreun impas vin să mă sfătuiesc cu tine.</p>
               <p rend="justify">—  Acum, pohtiţi, să vă spălaţi, după drumul lung şi să vă răcoriţi. Pohtiţi în arhondaric, masa e pregătită şi vă aşteaptă.</p>
               <p rend="justify">Aci, Boian veni lângă domn şi grăi cu bătrânul călugăr:</p>
               <p rend="justify">—  Sărutăm dreapta, prea sfinte Nicodime şi iartă-mă de îndrăzneală,… Dar sfinţia ta aduseşi vorba de masă. S-or găsi şi ceva păstrăvi sau lipani, printre alte bunătăţi?</p>
               <p rend="justify">Părintele Nicodim dădu să răspundă, dar Petrovan i-o luă înainte şi spuse grăbit:</p>
               <p rend="justify">—  Prea sfinte Nicodime, de nu e peşte, nu-i spune, ci la masă fă şi de astă dată o minune, cum ai mai făcut atâtea.</p>
               <p rend="justify">Nicodim zâmbi cu îngăduinţă şi întrebă:</p>
               <p rend="justify">—  Şi ce minune ai dori să fac anume, căpitan Petrovane?</p>
               <p rend="justify">—  Să blagosloveşti, prea sfinte, mâncarea oricare ar fi ea, ca să i se pară boierului Boian că mănâncă păstrăvi sau lipani, că altminteri mă mână pe mine să-i pescuiesc şi tare greu se mai prind!</p>
               <p rend="justify">—  Nu-i nevoie de nici o minune, căpitane. Peştele dorit vă aşteaptă pe masă, iar alături de el se află mujdeiul şi mămăliguţa de mei, care ştiu că vă plac nespus de mult.</p>
               <p rend="justify">—  Da' ca udeală, prea sfinte? Întrebă Boian grijuliu.</p>
               <p rend="justify">—  Apă de izvor, că-i cea mai bună, spătarule, răspunse Nicodim în glumă, zâmbind cu dragoste.</p>
               <p rend="justify">Boian dădu din cap şi grăi:</p>
               <p rend="justify">—  De-i aşa, tare mă tem, sfinte Nicodime, că de-astă dată va trebui să mai faci o minune, nu chiar ca aceea de pe timpuri de la nunta din Cana Galileii, dar pe-aproape! Că eu apă, după peşte, nu beau, să ştiu că mor de sete! Masa fu îmbelşugată, având în afară de peştele făgăduit, pastrama de căprior, ouă coapte în jar şi-o tocană sârbească cu: carne de berbec, roşii, ardei gras, ceapă verde, cimbru din belşug şi piper, toate proaspete şi pregătite în aceeaşi zi, de-ţi lingeai degetele, nu alta.</p>
               <p rend="justify">Cât a durat masa călugărească, nu s-a prea auzit vorbă. Hămesiţi de oboseala drumului, toţi, de la domn până la cel din urmă oştean, înfulecau pe întrecute.</p>
               <p rend="justify">Dar când saţul puse stăpânire pe oaspeţi şi vinul stăruia în cupele de argint, dăruite de Mircea-Vodă mânăstirii pentru asemenea împrejurări, limbile începură să se deslege. Şi cel dintâi ce ridică cuvântul fu chiar domnul Ţării Româneşti, care spuse, zâmbindu-i cu multă dragoste şi căldură, părintelui Nicodim ce i se afla în dreapta:</p>
               <p rend="justify">—  Îţi mărturisesc, tată, că mi se făcuse tare dor de tine şi cum tu nu mai poţi veni acum la curte,… Iată-mă-s…</p>
               <p rend="justify">Nicodim îi mângâie mâna cu drag şi-l întrerupse cu blândeţe:</p>
               <p rend="justify">—  Fiul meu,… M-apropiu cu vârsta de un veac. E o povară, să ştii!</p>
               <p rend="justify">—  Ştiu, tată, te-nţeleg… Şi mă bucur că te văd totuşi în putere şi limpede la minte ca întotdeauna.</p>
               <p rend="justify">—  Slavă Domnului, nu mă pot plânge de asta, numai că nu mai pot merge la fel de sprinten ca acum câţiva ani.</p>
               <p rend="justify">—  Când vei împlini veacul, să-mi spui, ca să te cinstim aci cu toţi, în sfânta casă a ta. De-ar avea toţi domnii, nepreţuiţi sfetnici ca tine, tată, fericite ar fi ţările de sub oblăduirea lor!</p>
               <p rend="justify">Bătrânul monah dădu din cap cu îngăduinţă şi răspunse:</p>
               <p rend="justify">—  Eşti prea bun cu mine, Mirceo. Şi aceasta mă fericeşte nespus de mult! Iată, are ţara aceasta binecuvântată parte de ce spuseşi. Ţara aceasta, ce mi-e mai dragă decât toate cele cutreierate în lunga mea viaţă, din care mai mult de jumătate aci mi-am petrecut-o!</p>
               <p rend="justify">Auzindu-l pe cuviosul stareţ că începe să vorbească, ceea ce rar i se întârnpla, mai cu seamă la ospeţe, se făcu o linişte, de se auzea răsuflarea fiecăruia. Ochii lor erau aţintiţi asupra bătrânului, care grăia aidoma unui sfânt din poveşti:</p>
               <p rend="justify">—  Tată-meu a fost grec-macedonean de la Prilep; iar mumă-mea sârboaică, Domnu-i odihnească cu drepţii. Şi de mic, fiind eu înclinat către învăţătură, am colindat pe unde am crezut că pot învăţa. Am făcut ascultare şi ucenicie la sfântul munte Athos, unde am primit multe şi preţioase învăţături. Şi odată, pe când mă aflam în ţara grecească, într-o bună zi, fiind eu cu caprele mânăstirii la păşune, un păstor bătrân mi-a povestit multe despre o ţară minunată, ce s-ar afla dincolo de munţii Balcani. Eu am ţinut minte şi gândul de a veni în ţara aceea m-a urmărit toată viaţa mea şi mi l-am îndeplinit…, iar de aci n-am mai putut pleca, fiind eu astăzi mai român, socot, decât toţi românii laolaltă! Sfârşi bătrânul.</p>
               <p rend="justify">—  Eşti, tată, eşti cu prisosinţă, că ai făcut multe pentru binele ţării. Numai că ai ridicat cele dintâi monastiri ale noastre Vodiţa şi Tismana şi ar fi destul. Dar câte n-ai mai înfăptuit tu pe lângă acestea?</p>
               <p rend="justify">Sfântul Nicodim, cum îi spuneau toţi, adaogă zâmbind cu o bucurie copilărească:</p>
               <p rend="justify">—  După ce te vei odihni, am a-ţi arăta cu ce ne-am îndeletnicit şi noi, slujitorii acestui sfânt lăcaş de închinăciune şi reculegere, în răgazul de vreme ce ni-l lăsau treburile, ca să nu crezi cumva că stăm aci numai de mătănii, cântări, cetanii şi izvoade.</p>
               <p rend="justify">—  Nici nu mi-a trecut prin minte asemenea gând, tată. Dar n-am răbdare şi nici vreme de odihnă nu-i. Arată-mi acum, ceru vodă.</p>
               <p rend="justify">—  Haidem, dar! Veniţi cu toţii împreună, să mergem spre hambare.</p>
               <p rend="justify">—  Ai făcut bucate frumoase în ăst an?</p>
               <p rend="justify">—  Frumoase, da; numai că nu de bucate e vorba. Ajungând la hambare, Nicodim strigă cu un glas nebănuit de puternic pentru vârsta lui:</p>
               <p rend="justify">—  Misaile!</p>
               <p rend="justify">Şi atunci ieşi la iveală un călugăr tânăr, înalt, voinic, cu părul, barba şi pletele castanii şi cu un comanac verde pe cap. Li se păru tuturor o veche cunoştinţă, dar nimeni nu ştiu de unde să-l ia, când deodată Boian strigă străluminat:</p>
               <p rend="justify">—  Sfinte Nicodime, acest călugăr chemat de sfinţia ta pre nume Misail, nu este cumva chiar Mihailo sârbul, adus de mine cândva aci la ascultare?</p>
               <p rend="justify">—  Ba-i chiar el, spătare, răspunse bătrânul şi a făcut ascultare la mine chiar, la stăreţie; dar fiind tare voinic şi dovedind mare dârzenie, i-am dat a îndeplini anumite treburi care mi s-au părut mie mai potrivite cu firea lui. Misaile, deschide, rogu-te hambarul.</p>
               <p rend="justify">Tânărul călugăr porni, fâlfâindu-si sutana neagră, de părea o mare pasăre de pradă şi cu o mână repede şi sigură desfăcu ivărul, se opinti puţin şi deschise uşa grea de stejar, cu multă uşurinţă. Apoi aşteptă.</p>
               <p rend="justify">Părintele Nicodim îi grăi din nou:</p>
               <p rend="justify">—  Înlăuntru nu e o lumină prea bună. Fii bun şi adă-le aci!</p>
               <p rend="justify">Misail intră grăbit în hambar, se întoarse, purtând pe braţe un vraf de arcuri mari cu coardele bine întinse şi se opri cu ele în faţa lui Mircea-Vodă.</p>
               <p rend="justify">Domnul luă unul şi, încercându-i coarda ca pe o strună de alăută, grăi râzând:</p>
               <p rend="justify">—  La acestea ne-ar trebui săgeţile celor din vale, la care or fi lucrând poate şi-acum!</p>
               <p rend="justify">Părintele stareţ răspunse tot râzând:</p>
               <p rend="justify">—  Şi aceia, fiule, tot la îndemnul meu au început a făuri săgeţi, cadă păcatele lor asupra mea, că de câtăva vreme nu mai ţin sărbătorile, pentru aceste unelte de luptă.</p>
               <p rend="justify">—  Aha, făcu domnul, m-am gândit eu că aci trebuie să fie ceva mai deosebit la mijloc.</p>
               <p rend="justify">—  Când o cere ţara, Mirceo, nici Dumnezeu nu zice: „Ba!” Şi fiindcă pomenişi de acele săgeţi, gândesc că poate voieşti a cerca arcurile, doamne?</p>
               <p rend="justify">Vodă încuviinţă din cap, surâzând. Nicodim îi grăi lui Misail:</p>
               <p rend="justify">—  Fiule, adă câteva condeie tismănene, dar degrabă, te rog.</p>
               <p rend="justify">Tânărul călugăr răspunse cu o blândeţe ce nu se potrivea de loc cu faţa-i fioroasă:</p>
               <p rend="justify">—  Le am gata pregătite, prea sfinte părinte, şi-i dete bătrânului stareţ trei săgeţi pe care acesta le luă cu o deosebită gingăşie, de parcă ar fi ţinut în mână nişte giuvaieruri rare.</p>
               <p rend="justify">Mircea Vodă cercă una uşor, cu degetul cel mare la vârf, o puse apoi în arc, întinse coarda, privi lung până hăt, în depărtare, pe deasupra castanilor, se încorda şi trase. Săgeata vijâi, şuierând voios şi se pierdu în văzduhul albastru.</p>
               <p rend="justify">—  Sunt straşnic de bune amândouă, tată! Spuse vodă cu mulţămire şi arcul şi condeiul său.</p>
               <p rend="justify">—  Şi-acum am a-ţi mai arăta ceva, spuse bătrânul Nicodim, ce-ţi pregătesc eu de vreme îndelungată. Misaile, du-te şi întoarce-te degrabă aci cu ciracii tăi.</p>
               <p rend="justify">Tânărul călugăr se înclină cu smerenie şi porni spre o chilie ce se vedea singuratecă în stânga hambarului, strigând:</p>
               <p rend="justify">—  Hai, că vă aşteptă sfântul Nicodim!</p>
               <p rend="justify">Şi-atunci, pe uşa scundă a încăperii, ieşiră pe rând, aplecându-se cu grabă, de parcă erau alungaţi de cineva din lăuntru, şase matahale de călugări, cât şase brazi: drepţi voinici, înalţi şi cu bărbile neţesălate de vreme îndelungată. Veniră şi se aşezară cu smerenie repede lângă stareţul mânăstirii, aşteptându-i porunca.</p>
               <p rend="justify">Nicodim îşi ridică ochii înlăcrimaţi de bătrâneţe către Mircea-Vodă şi grăi cu multă căldură în glas:</p>
               <p rend="justify">—  Măria ta şi cinstiţi boieri, nu e pe lumea aceasta ceva care să nu aibă o poveste, oricât de mică ar fi ea. Şi aceşti fraţi întru ascultare la sfânta noastră monastire îşi au povestea lor, care, în câteva cuvinte, e următoarea: au venit la mine, nu toţi odată, fireşte, ci pe rând, dar cu acelaşi dureros ghimpe înfipt în suflet: tânjeau de dragoste: vezi că aceea ce le era dragă se dusese după altul.</p>
               <p rend="justify">Un murmur de milă se ridică din mijlocul oştenilor. Dar stareţul, ca şi cum n-ar fi auzit nimic, spuse mai departe la fel de liniştit:</p>
               <p rend="justify">—  I-am lăsat o vreme, cât am socotit eu că trebuie, să se căineze, să se vaiete şi să bată mătănii; dar într-o bună zi i-am strâns pe toţi la arhondaric şi le-am ţinut un logos cam în felul acesta: „Bine, măi flăcăiaşi, nu vă e ruşine, oameni în toată firea şi zdraveni, de-aţi doborî boul cu pumnul, să vă bociţi ca nişte babe neputincioase?! Oameni ca bradul ca voi, tari de-aţi rupe o potcoavă nouă numai cu două degete, să vă pierdeţi vremea în scânceli? Nu mai sunt alte fete pe lumea asta,… În ţara asta? Sunt berechet şi vă aşteaptă, săracele, numai că voi nu le-aţi căutat. Şi-am să vă trimit la ele, când voi crede eu că a sosit timpul. Iar până atunci, să-mi daţi ascultare la ce vă spun şi să faceţi întocmai, că altmineri vă ajunge blestemul meu şi taman în fundul iadului nimeriţi!</p>
               <p rend="justify">Aci, cei şase flăcăi se priviră zâmbind încurcaţi unul pe celălalt şi apoi toţi se uitară la Misail, care-si pusese arcurile de o parte şi stătea cu mâinile încrucişate fără să clipească.</p>
               <p rend="justify">Nicodim urmă:</p>
               <p rend="justify">—  Şi cum Misail, în cea dintâi spovedanie a lui, mi-a mărturisit totul, fără a-mi ascunde un fir de adevăr măcar şi ştiam că-i priceput foarte în mânuirea armelor, i-am dat în ascultare ostăşească, pe aceşti şase cârlani nărăvaşi… Şi-am făcut din ei şase oşteni, mai folositori ţării noastre în lupte, decât monastirii mele ca să cânte, să aprindă smirnă şi tămâie şi să stingă luminările arse pe jumătate. Acum mai pot spune că de mult le-au trecut tuturor fiorii cei dintâi ai dragostei şi le vine a râde de slăbiciunea minţii lor de atunci. Sunt bărbaţi în toată firea, căliţi cum trebuie şi ei înşişi chiar mi-au spus deunăzi că viaţa lor nu are preţ, decât dacă o închină ţării. Că frumoasă o fi ea dragostea pentru femeie, într-adevăr; dar dragostea de ţară e mai presus de orice pe lume, că femeia tot te mai trădează uneori, dar ţara, niciodată! Iar Misail, pe care-l dezleg acum de cinul călugăresc, e căpetenia lor.</p>
               <p rend="justify">O  tăcere adâncă se aşternu după aceste vorbe. Mircea-Vodă rămase mult pe gânduri. Şi cei şapte călugări oşteni aşteptau cu sufletele la gură hotărârea domnului, care întârzia să se arate. Dar vodă nu se gândea acum la ei, ci la marea înţelepciune şi străşnicie a bătrânului stareţ care vădea o adâncă înţelegere a celor lumeşti pe care ştia să le împletească cu atâta iscusinţă cu cele dumnezeeşti. Într-un târziu, după ce privi o clipă în depărtare, pe de-asupra tuturor, se întoarse la ai săi şi răspunse:</p>
               <p rend="justify">—  Mihailo,… Eu îţi spun aşa cum ştiu că te-a chemat dintr-un început, îţi cunosc povestea, pe de-a-ntregul, ei, de la Mara doamna.</p>
               <p rend="justify">Şi văzând că tânărul călugăr tresare dureros şi îngrijorat, îl linişti de îndată:</p>
               <p rend="justify">—  N-ai a te teme de nimic. Te-am înţeles şi te-am iertat de mult… Şi eu şi doamna, mai cu seamă că ai dovedit căinţă şi vitejie la ciocnirea cu netrebnicul acela de Vlad. De aceea, în amintirea faptei tale de credinţă, i-am dat numele de Mihail mult iubitului meu fiu.</p>
               <p rend="justify">La aceste cuvinte, Misail simţi că ochii îi sunt săgetaţi de o durere ascuţită şi câteva lacrimi i se prelinseră fără de voie pe obraji-i supţi. Abia mai putu îngăima:</p>
               <p rend="justify">—  Măria ta!</p>
               <p rend="justify">—  Mihailo, din această clipă, având dezlegarea părintelui meu de suflet, prea sfântul Nicodim, poţi veni cu ai tăi cu tot în slujba mea.</p>
               <p rend="justify">Aici, Mihailo se lăsă în genunchi dinaintea domnului, îi prinse mâna şi i-o sărută, grăind cu sfială:</p>
               <p rend="justify">—  Cuvintele măriei tale, doamne, mi s-au săpat în suflet pentru totdeauna şi-ţi voi fi credincios toată viaţa, măcar că te-am urât de moarte cândva. Dar dacă o dragoste puternică se poate preface în ură, de ce o ură puternică nu s-ar putea preface într-o dragoste asemănătoare? Sunt al măriei tale, poţi face cu viaţa mea ce vroieşti, oricând vroieşti!</p>
               <p rend="justify">—  Şi cu viaţa noastră, aşijderea, mărite stăpâne! Grăiră cei şase, îngenunchind şi ei în faţa domnului, după pilda lui Mihailo, mai marele lor.</p>
               <p rend="justify">Mircea-Vodă îşi muşcă buzele cu mirare şi, întorcându-se către părintele Nicodim, spuse şăgalnic:</p>
               <p rend="justify">—  Tată, se vede că aceşti vrednici oşteni au fost ciracii sfinţiei tale. Că toţi, în cap cu Mihailo, au deprins felul de a vorbi ales al tău. Îţi mulţumesc din suflet pentru toate nepreţuitele daruri ce mi le-ai făcut astăzi şi te încredinţez că, de aci înainte, îi voi păstra pe cei şapte flăcăi, tovarăşi nedespărţiţi ai mei în toate împrejurările grele ce se vor ivi.</p>
            </div>
            <div type="div2">
               <head>Capitolul VII</head>
               <subtitle>Un groaznic jurământ din vremi apuse.</subtitle>
               <p rend="justify">DUPĂ DOUA ZILE de binefăcătoare odihnă, convoiul domnesc porni la drum, tocmai în cealaltă parte a ţării, spre răsărit, în ţinutul judeţului Săcuieni.</p>
               <p rend="justify">Ţinta le era de astă dată oraşul Buzău, unde locuia jupânul Staicu, fratele măriei sale, pe care domnul ţinea neapărat să-l vadă, înaintea grelei încercări de război ce o aştepta ţara cu adâncă îngrijorare, dar şi încredere în izbândă.</p>
               <p rend="justify">Trecuseră de-a lungul văii Buzăului, pe dreapta râului şi se opriseră în frumosul sat Ciuliniţa, al cărui stăpân era chiar boierul Staicu, om cucernic, blajin şi din cale afară de darnic, care uneori părăsea oraşul şi se mai abătea prin aceste pline de farmec locuri, spre a lăsa slobod frâu gândurilor, alungându-le uşor pe apa lină a Buzăului. Fierăria lui Ilie Răgălie, potcovarul satului, se afla chiar la intrarea dinspre miază-noapte a Ciuliniţei, având în faţă un şopron mare, bun pentru adăpost la vreme rea. La câţiva paşi mai încolo se înălţa cumpăna unei fântâni împodobite cu înflorituri de fier, cu mult meşteşug lucrate de către stăpânul fierăriei.</p>
               <p rend="justify">Răgălie fierarul, om chibzuit, se gândise că era nevoie de apă în apropiere, atât pentru el, ca să-si călească potcoavele înroşite în foc, cât şi pentru adăpatul cailor însetaţi de drum. Că voinicii ce-i călăreau, de obicei, nu se prea îndesau la apă, mai cu seamă când aveau pusă la oblânc plosca plină cu vin ruginiu de Drăgăşani sau de Dealul Mare, dătător de viaţă şi veselie.</p>
               <p rend="justify">Fierarul tocmai prinsese cu cleştele potcoava roşie, ce-o bătuse până atunci pe nicovala tocită şi ludoasă ca argintul, ca s-o stingă în căldarea cu apă, când în faţa fierăriei se opriră trei pilcuri mici de călăreţi, care, ca la o poruncă neaşteptată, săriră din şei jos toţi deodată.</p>
               <p rend="justify">Potcovarul încremeni cu mâna întinsă în aer şi nu-i veni să-si creadă ochilor.</p>
               <p rend="justify">—  Ce-ai rămas aşa, cu ochii ţaglă la mine, Ilie? Îl întrebă Mircea-Vodă, venind spre el cu paşi rari şi apăsaţi, de-i zornăiau pintenii de argint ai cizmelor ca nişte zurgălăi.</p>
               <p rend="justify">—  Sărutăm dreapta, slăvite stăpâne, dar iacă nu m-aşteptam să te văd astăzi şi pe măria ta, răspunse Răgălie.</p>
               <p rend="justify">—  Şi pe mine zici?! Se miră Mircea. Dar pe cine ai mai văzut?</p>
               <p rend="justify">—  Pe jupân Staicu, fratele măriei tale. Mai adineaori a plecat de la mine spre sat. Cic-ar avea de făcut o judecată cu nişte ţărani de la noi care au o price cu boierul Căliman.</p>
               <p rend="justify">—  Ei, dar ştii că se brodi bine? Spuse Mircea-Vodă cu multă bucurie. Taman ne îndreptam spre Buzău că voiam să dau cu ochii de dumnealui. Aşa-i mai bine, după ce-l întâlnim, facem calea întoarsă spre Cetatea de Argeş. Acum, hai, vezi ce le trebuie cailor noştri: potcoave noi sau numai caiele, că ni-e degrabă. Crezi că ai potcoave câte ne trebuie la atâţia cai?</p>
               <p rend="justify">—  Măria ta, răspunse cu vădită mândrie fierarul, la mine stau gata întotdeauna cam la două sute de potcoave, că doar n-or fi tuspatru stricate la acelaşi cal. Mai baţi o caia – două, să ţie cât îi drumul, fără primejdie de şchiopătare. Mă Gheorghiţă, ia fă-te-ncoa' cu cleştele ăla de nări,… Hai, hai, mişcă-te mai repejor!</p>
               <p rend="justify">De după foaie ieşi sprinten un flăcăiandru plin de funingine cu un cleşte lung în mână, strigând:</p>
               <p rend="justify">—  Gata-s, tăicuţă!</p>
               <p rend="justify">—  Dă jos şirul ăla de potcoave şi vino sub şopron. Aşa, vezi! Acu prinde uşor armăsarul măriei sale de nări şi fii cu multă băgare de seamă, măi, că ăsta-i cal domnesc şi nu ştie multe. Când sosiră la casele boierului Staicu din Ciuliniţa, îl găsiră pe acesta stând în pridvor şi scrutând zarea, de parcă ar fi căutat acolo dezlegarea pricinei ce-o avea de judecat astăzi. Lângă el se aflau Lazăr, stareţul monastirii Snagov şi preotul din sat.</p>
               <p rend="justify">Când alaiul lui Mircea-Vodă intră pe poartă, fratele domnului se şi afla în curte cu braţele întinse. Îl îmbrăţişa pe domn cu toată căldura şi-apoi dete să-i sărute mâna, ceea ce Mircea nu-i îngădui.</p>
               <p rend="justify">—  Pesemne, făcu vodă, arătând cu capul spre cei doi preoţi din privdor, care i se înclinaseră până la pământ, văzând că domnul îi priveşte, pesemne că vei face o judecată grea, Staicule!</p>
               <p rend="justify">—  Cam aşa, măria ta! Spuse Staicu râzând. Nu e chiar o judecată, e un jurământ cu brazda în cap a ciuliniţenilor, pentru nişte pământuri. Dar bine că te brodişi şi măria ta; în felul acesta toate se vor desfăşura cu mai multă străşnicie, evlavie şi grijă de a se respecta adevărul asupra celor jurate. Numai că de vrei să iei parte la ceremonie, va trebui să mergi cu noi dimpreună la faţa locului, la hotarul pământurilor cu pricina şi mi-e teamă că eşti prea obosit.</p>
               <p rend="justify">—  Ba, frate Staicule, doresc nespus de mult a vedea un asemenea jurământ, întrucât eu n-am mai avut prilejul până astăzi, ştiut fiind că pricinile acestea mărunte de hotărnicii le fac mai mult boierii şi slujitorii domneşti, iar nu însuşi domnul.</p>
               <p rend="justify">—  De-i aşa, atunci să pornim. Apoi, boierul Staicu porunci:</p>
               <p rend="justify">—  Calul meu…; iar pentru sfinţiile lor, caleaşca! La locul de judecată era adunată de cu zori mare mulţime de norod. Soarele se ridicase acum aproape de nămiezi şi oamenii aşteptau nerăbdători pe boierul Staicu, ce fusese stăruitor rugat să ia parte la acest vechi obicei al pământului, pe care bătrânii îl puneau în folosinţă numai în rara împrejurare, când nu se putea hotărî altfel dreptatea.</p>
               <p rend="justify">Când Mircea-Vodă, jupânul Staicu, spătarul Boian şi toţi ceilalţi căpitani de oaste şi oşteni, dimpreună cu stareţul Lazăr şi părintele Dumitru sosiră la hotarul ocinei în jurământ, ţăranii, strânşi grămadă în jurul unor tufani bătrâni, îşi scoaseră căciulile şi rostiră cu sfială:</p>
               <p rend="justify">—  Să trăiţi măriile voastre şi sfinţilor părinţi.</p>
               <p rend="justify">Dar când văzură că în fruntea convoiului se află însuşi domnul ţării, pe care-l cunoşteau bine, întrucât venise de nenumărate ori la fratele său, strigară de hăuli văzduhul:</p>
               <p rend="justify">—  Să trăieşti, măria ta şi bine-ai venit!</p>
               <p rend="justify">—  Aşijderea şi voi, dragii mei şi bine v-am găsit! Le întoarse vodă urarea şi, sărind sprinten din şa, le grăi: Aflând de la boierul Staicu precum că aveţi azi soroc pentru jurământ cu brazda-n cap, am socotit că e bine să mă aflu şi eu de faţă. Şi-acum faceţi-vă treburile după datină. Eu nu am a mă amesteca întru nimic, ci, stau aici numai spre a privi.</p>
               <p rend="justify">Atunci, Staicu veni în mijlocul oamenilor şi întrebă cu blândeţea lui dintotdeauna:</p>
               <p rend="justify">—  Ce aveţi a spune? Să ne grăiască mai întâi judeţul satului.</p>
               <p rend="justify">În faţa oamenilor se afla un bărbat arătos între două vârste, îmbrăcat cu multă îngrijire, cu strai de şiac castaniu şi cu cămaşe de cânepă albă ca floarea pe el. În mâna stângă ţinea o căciulă fumurie de miel, cu care arăta în sus şi-n jos, trăgând cu ea o brazdă închipuită dinaintea celor ce-l priveau în tăcere.</p>
               <p rend="justify">—  Măria ta, prea cinstite boierule Staicu şi prea sfinţi părinţi, pricina noastră aceasta este: ocina Ciuliniţei a fost încălcată cu multe brazde la aratul de primăvară de către oamenii boierului Căliman.</p>
               <p rend="justify">—  Aşa,… Şi?</p>
               <p rend="justify">—  Şi la dreapta noastră plângere, boierul Căliman a spus că măria sa nu poate şti care e hotarul, că dumnealui n-a văzut răzoare între pământurile celor două ocine, niciodată. Dar răzoare s-au pus tufe mărunte de măcieş,… Numai că au fost scoase cu plugul şi li s-a pierdut urma.</p>
               <p rend="justify">—  Aşa?! Făcu Staicu nemulţumit şi foarte mirat. E drept că nici eu n-aş putea spune astăzi, aşa după cum se vede locul, cam pe unde a fost răzorul. Şi ce vroiţi, oameni buni, să faceţi dară?</p>
               <p rend="justify">—  Măriile voastre, să se ţină datina din străbuni, dacă la mijloc e rea credinţă asupra hotarului din partea vreunuia. Iar noi avem în Ciuliniţa doi bătrâni, pe moş Zamfir şi pe moş Dănişor care au fost în copilărie depăraţi la hotarele ocinei şi ţin minte de-atunci. Ei spun că la şirul ăsta lung de tufani a fost tras hotarul pe vremuri şi sunt gata să jure sus şi să meargă de-alungul hotarului ştiut de ei, cu brazda-n cap şi să se pună semne din nou şi aşa să rămână în veci de veci, spre a nu mai fi pricină de gâlceavă şi judecată nicicând.</p>
               <p rend="justify">—  Cine e de faţă din partea boierului Căliman, că pe dumnealui nu-l văd? Întrebă cu bunăvoinţă jupân Staicu.</p>
               <p rend="justify">—  Nimeni, măria ta. Nimeni! Când i-am spus boierului Căliman la vreme, că măria ta ai hotărât pentru astăzi soroc de jurământ cu brazda-n cap, dumnealui m-a înjurat şi a pus argaţii să mă izgonească de la curte ca pe-un câine de pripas. Şi-a spus că lui nu-i pasă de nimeni decât de Dumnezeu şi-a început a râde batjocoritor.</p>
               <p rend="justify">—  Aşa a spus? Se mânie de astădată Staicu. Bine dară,… Vom vedea noi cine va mai râde la urmă. Le vin eu de hac tuturor jecmănitorilor. Să se facă, Irimie, precum ai spus, încuviinţă cu tărie Staicu. Părintele Lazăr, stareţul sfintei monastiri Snagovul, va face citanie în faţa tuturor de blestemul groaznic ce va cădea asupra acelora ce vor mărturisi strâmb. Şi acest blestem să se ştie, va urmări neamul celor mincinoşi până-n veac.</p>
               <p rend="justify">Stareţul Snagovului citi cu glas limpede şi cutremurător blestemul, iar cei doi unchieşi grăiră cu tărie, ridicând dreapta:</p>
               <p rend="justify">—  Aşa să fie, dacă mărturia noastră va fi strâmbă şi aşa să ne ajute Dumnezeu nouă şi neamului nostru întreg!</p>
               <p rend="justify">Îndată după aceasta, un flăcău voinic cu mânecile suflecate, care aştepta cu plugul de-o parte strigă:</p>
               <p rend="justify">—  Hai, boulenii tatii, hi, hăis! Şi se opinti cu putere în coarne, de se săltă aproape de-o şchiopă în sus, trăgând o brazdă lată şi lucioasă. Apoi se opri.</p>
               <p rend="justify">Alţi doi flăcăi se aplecară de-ndată cu două traiste de lână albă şi le umplură cu pământul reavăn, ce răspândea o mireasmă proaspătă şi plăcută.</p>
               <p rend="justify">Apoi îi ajutară pe cei doi moşnegi jurători să şi le pună în cap. Unchieşii, ţinându-si cu amândouă mâinile traistele de pământ deasupra capetelor, se-ntoarseră către cei de faţă şi rostiră cu glas tremurat, nu de teamă, ci de bătrâneţe:</p>
               <p rend="justify">—  Dacă mărturia noastră nu e cinstită, grea să ne fie ţărâna în mormânt şi să ne apese mai greu decât aceste brazde ce sunt acum de-asupra capetelor noastre!</p>
               <p rend="justify">Un murmur de adâncă-nfiorare se ridică din mijlocul ţăranilor adunaţi la jurământ şi se risipi în văzduhul toamnei timpurii.</p>
               <p rend="justify">Cei doi bătrâni porniră aşa, cu brazda în cap, de-a lungul hotarului, pe care ei îl ştiau că este cel adevărat după semnele din copilărie, când fuseseră martori şi depăraţi, spre a ţine minte toată viaţa.</p>
               <p rend="justify">După ei porni de îndată şi plugul cu cei doi boi, spre a trage brazdă nouă urmând ca pe locul proaspăt arat să se facă noile semne de hotar, punându-se alţi puieţi de copaci trainici şi pietre.</p>
               <p rend="justify">—  Acu', oameni buni, grăi cu împăciuire Staicu, eu am îndeplinit ceea ce m-aţi rugat. Rămân aci: judeţul Ciuliniţei şi cei doi sfinţi părinţi, precum şi logofătul domnesc, spre a întocmi zapisul şi a ni-l aduce spre iscălire. Fiţi sănătoşi!</p>
               <p rend="justify">—  Să trăieşti, măria ta şi Dumnezeu să te aibă în pază! Strigară ţăranii într-un glas şi porniră în goană după jurătorii care se îndepărtaseră binişor.</p>
               <p rend="justify">—  Staicule, spuse Mircea-Vodă, luându-l pe după umăr cu dragoste pe fratele său, nu-mi pare rău că m-am nimerit la acest străvechi obicei al pământului. Sunt încredinţat că cei doi moşnegi au venit cu mărturie cinstită!</p>
               <p rend="justify">—  Şi eu, de asemenea! Răspunse Staicu, mai cu seamă că îi cunosc bine apucăturile hrăpăreţe ale jupânului Căliman, care aruncă vina pe slujitorii săi. Dar ia spune, mult iubitul meu frate, ce vânt te-a abătut într-acoace?</p>
               <p rend="justify">—  Am a grăi cu tine despre vijelia ce se va stârni în curând asupra ţării. Ştii de unde venim noi acum?</p>
               <p rend="justify">—  Bănuiesc, surâse Staicu, privindu-l pe frate-său drept în ochi. Ştiu că, în afară de sfatul tău domnesc, mai ai doi sfetnici de mare credinţă, la care te duci întotdeauna pe rând: sfântul Nicodim de la Tismana…</p>
               <p rend="justify">—  Şi sfântul Staicu de la Buzău! Continuă Mircea, râzând cu poftă.</p>
               <p rend="justify">—  Ba nu chiar sfânt, fratele meu, că sfinţii nu obişnuiesc să facă moarte de om, iar eu, de data aceasta sunt hotărât să ies din bârlog, dimpreună cu toţi urşii pădurilor mele şi să fac prăpăd în vrăjmaşul care am auzit că se pregăteşte să ne calce glia.</p>
               <p rend="justify">—  Ai şi auzit? Se miră domnul.</p>
               <p rend="justify">—  Şi m-am şi pregătit. Vreau să-ţi dovedesc că eu nu-s bun numai de sfaturi; când e ţara la grea cumpănă, aşa cum n-a mai fost până acuma, las totul la pământ şi…, aci Staicu îşi scrâşni dinţii cu mare mânie, vai de maica ăluia ce mi-o ieşi în cale, mie şi alor mei!</p>
               <p rend="justify">Lui Mircea-Vodă îi veniră lacrimile în ochi şi nu se sfii să şi le şteargă.</p>
               <p rend="justify">—  Vii cu mai mult decât mă aşteptam, Staicule. Ce să mai grăiesc cu tine, dară?! De n-aş fi frânt de oboseală atât eu, cât şi tovarăşii mei de drum, aş pleca pe dată. Dar aşa, cată să mă odihnesc în această noapte. Iar pentru mâine, prea vrednicul meu frate, aş mai avea o rugăminte la tine: să mă însoţeşti o bucată de drum, spre a-ţi arăta şi ţie locul pe care îl socotesc eu, drept cel mai potrivit, spre a-l înfrunta pe Baiazid.</p>
            </div>
            <div type="div2">
               <head>Capitolul VIII</head>
               <subtitle>În care viteazul sârb Marcu Crăişorul îşi arata scârba de a fi nevoit să lupte la Rovine în armia otomană, împotriva celor de-o lege cu el.</subtitle>
               <p rend="justify">DOAMNA MARA încremenise lângă fereastra deschisă ce da în grădina palatului domnesc. Frumoşii săi ochi albaştri erau înlăcrimaţi. După clipirile repezi ale genelor dese şi negre şi tremurul buzelor, ce parcă şopteau într-una ceva de neînţeles, se vedea bine că abia îşi stăpâneşte hohotul ce-i potopea întreaga făptură. Spre a face totuşi ceva, strângea mereu, în neştire, în mişcări repezi, mânuţa lui Mihail, care-si întoarse capul către maică-sa şi întrebă nedumerit:</p>
               <p rend="justify">—  Ce ai, măicuţă?</p>
               <p rend="justify">Alături, pe o laviţă se juca neştiutoare cu două mâţe, râzând şi vorbind cu ele, ea ştia ce, Marina, fiica cea mică a lui Mircea-Vodă şi a Doamnei Mara, dobândită de vreo trei ani.</p>
               <p rend="justify">Doamna scoase o năframă subţire ca pânza de păianjen şi îşi şterse ochii; apoi îşi mângâie feciorul cu dragoste şi, privindu-l ţintă pe Mircea-Vodă, care se oprise în pragul uşii puţin încruntat, şopti:</p>
               <p rend="justify">—  Iartă, doamne, această mică slăbiciune femeiască. M-au năpădit prea multe gânduri deodată şi n-am putut să le alung, nici să mă împotrivesc lor. Presimţeam că va veni cândva această grea clipă de acum, însă nu mă aşteptam să fie atât de curând.</p>
               <p rend="justify">—  Sunteţi gata de plecare? Întrebă Vodă, plimbându-si ochii prin camera largă. Aţi luat tot ce era mai uşor şi mai de preţ?</p>
               <p rend="justify">—  Măria ta, am luat aşa ca să mai găsesc cele de trebuinţă la întoarcere, răspunse doamna Mara suspinând.</p>
               <p rend="justify">—  Să fim sănătoşi şi să-ţi fie gura aurită, doamnă. S-ar putea să mă fi îngrijorat de-a surda, însă aşa socot eu că-i mai bine. În tot ce fac, iubita şi nepreţuita mea doamnă, obişnuiesc a mă conduce şi după cuvintele înţelepte rămase din bătrâni: „Paza bună trece primejdia rea”. După obiceiul pământului am dat poruncă să se facă pustiul dinaintea oştilor lui Baiazid, spre a nu avea vrăjmaşii nici ce mânca şi nici ce bea. Şi-am socotit că, până va trece furtuna, te vei afla la mai mare adăpost decât aici, în cetatea Făgăraşului, unde sunt domn şi stăpân. Şi-ţi făgăduiesc că voi veni să te iau. Iar de vei avea cumva vreo nevoie peste cele prevăzute de mine, cere-i fără sfială regelui Sigismund, carele va fi bucuros să te ajute. Să ştii!</p>
               <p rend="justify">Aci, micul principe Mihail ciripi nespus de fericit:</p>
               <p rend="justify">—  Mergem la Făgăraş?! Ce bine-mi pare! De mult voiesc a vedea această cetate frumoasă, după câte mi s-au povestit despre dânsa. Dar o luăm şi pe Marina?</p>
               <p rend="justify">Doamna îl strânse între poalele ei şi-l mângâie din nou pe cap. Apoi grăi către Mircea-Vodă care aştepta nerăbdător:</p>
               <p rend="justify">—  Măria ta, suntem gata cu toate. Să mergem la căleşti.</p>
               <p rend="justify">Vodă îşi deschise larg puternicile-i braţe, strângând-o cu multă dragoste pe mândra lui soţie. O simţi tremurând de teamă şi cu pieptu-i zvâcnind de suspinele ce aproape o înăbuşeau.</p>
               <p rend="justify">—  Fii tare, draga mea, rosti Mircea-Vodă adânc mişcat, aşa cum ai fost şi pană acum. Eşti soaţă şi mamă de domn! Să fii încredinţată că-mi voi ţine făgăduiala de a veni să te iau. Îţi jur!</p>
               <p rend="justify">Doamna îi sărută mâna dreaptă, udându-i-o cu lacrimi şi şopti întretăiat:</p>
               <p rend="justify">—  Din tot sufletul, izbândă, măria ta! Rămâi sănătos. Şi te aşteptăm cu dragoste! Când caleaşca domnească se pierdu în depărtare, lăsând în urmă un nouraş de praf, ce se risipi uşor la suflarea lină a vântului de toamnă şi domnul nu mai auzi decât un uruit îndepărtat, oftă din greu şi cu podul palmei stângi, înciudat de slăbiciunea ce-o arăta, îşi şterse o lacrimă fugară ce, fără voie, i se prelingea pe obrajii arşi de soare şi bătuţi de ploi.</p>
               <p rend="justify">Apoi, scuturându-si pletele, ca spre a-si alunga un gând nedorit, rosti cu glasul puternic şi plin de limpezime:</p>
               <p rend="justify">—  Şi-acum să pornim pe drumul nostru cel mare, boieri. Ne aşteaptă oastea! Într-adevăr, la porunca lui Mircea-Vodă de mai înainte, oastea tăbărâse într-o luncă a râului Argeş, la poalele unei păduri de deal. Oamenii se resfiraseră printre copacii înalţi şi groşi, aşteptând liniştiţi cuvântul domnului de a porni la luptă.</p>
               <p rend="justify">Se lăsase o seară plăcută, luminoasă şi luna lui Brumărel de câteva zile se arăta mai răcoroasă. Toamna înaintase neaşteptat de repede, frunzele se îngălbeniseră, unele începură să se desprindă de crengi şi, căzând în rotocoale lungi, zburau întocmai unor fluturi de primăvară, iar cele rămase erau înfiorate, cuprinse parcă de nelinişte din senin şi fremătau uşor la suflarea şăgalnică încă a vântului.</p>
               <p rend="justify">Într-un luminiş al pădurii apărat de o perdea groasă de fagi, se aflau aşezate corturile, fără a purta niciunul din ele stema ţării sau steagul care să arate unde se adăposteşte voievodul. Toate erau asemenea şi-n faţa fiecăruia, la intrare, stăteau de straşnică strajă, cu lăncile în mâini, câte doi oşteni zdraveni.</p>
               <p rend="justify">Deodată la sunetul prelung şi tremurător al unui corn de vânătoare, începură să se ivească de după corturi şi dintre copaci, oşteni în zale de fier şi cu coifuri lucitoare de-ţi lua ochii, în ultimele străluciri ale soarelui ce răzbătea încă în luminişul pădurii.</p>
               <p rend="justify">Mircea-Vodă după ce le dădu roată cu privirea, ridică mâna dreaptă, cerând tăcere, spre a le grăi:</p>
               <p rend="justify">—  Iubiţilor mei: boieri, căpitani de oaste şi oşteni, nu mai e mult până la cea dintâi ciocnire a oştilor noastre cu armia otomană. Noi nu putem lăsa glia strămoşească să cadă sub stăpânirea lor, precum căzură până acum, una după alta, la rând, ţările vecine nouă. Baiazid înaintează acum spre cetatea noastră de scaun, pe un drum hotărât de noi. În calea lor, de la Nicopole încoance, am făcut pustiul şi am lăsat pâlcuri de harţă, care-l lovesc tot timpul, fără pic de răgaz, atrăgându-l fără să ştie încoace, spre a-l face să primească mai târziu lupta aci, la locurile acestea rovinoase ale Argeşului, pline de smârcuri nevăzute, de mlaştini înşelătoare şi de şanţuri întărite, din care cu greu scapă acela ce a căzut odată în ele.</p>
               <p rend="justify">Un murmur de admiraţie neţărmurită se ridică din mijlocul oştenilor, dar nimeni nu rupse liniştea deplină ce stăpânea luminişul, cu un cuvânt măcar.</p>
               <p rend="justify">Domnul continuă:</p>
               <p rend="justify">—  Toţi dorim izbânda, dar, de nu vom putea ţine piept puhoiului otoman, va să ne retragem pe nesimţite şi să ne adăpostim în Cetatea de Argeş, de unde nu ne mai poate scoate nimeni fără voia noastră.</p>
               <p rend="justify">Iată, de ce am ales pentru Baiazid această cale. Şi el, după ştirile ce le-am primit prin iscoade, o urmează cuminte şi neabătut.</p>
               <p rend="justify">Aci, Costea armăşel nu se mai putu abţine şi întrebă:</p>
               <p rend="justify">—  Iartă, măria ta, pe un prea tânăr şi prea puţin priceput învăţăcel întru ale războiului. E cea dintâi a mea luptă de război şi-aş voi din tot sufletul să fac prăpăd printre osmanlâi. Sunt oare atât de dibaci oştenii de harţă, încât să-i atragă pe vrăjmaşi până în aceste rovine?!</p>
               <p rend="justify">—  Mă miră această întrebare, Costeo! Răspunse Mircea-Vodă, zâmbind, când ştii bine că acolo se află trimis prea-bunul tău frate de cruce Mihailo, cu ceata lui de călugăraşi, iar conducătorul cetelor de harţă este însuşi căpitanul Petrovan.</p>
               <p rend="justify">—  Ah, doamne, suspină Costea, mă iartă că îndrăznesc a-ţi spune, dar rău îmi pare că nu mă trimeseşi şi pe mine cu ei.</p>
               <p rend="justify">—  Cum aşa? Sări vodă, prefăcându-se supărat, nu te bucuri că vei lupta în stânga mea? Sau voiai cumva să-i fi netezit calea lui Vlad care vine în alaiul lui Baiazid?</p>
               <p rend="justify">Tânărul oştean îşi ridică ochii îndureraţi către voievodul său şi nu putu să rostească decât atâta cu lacrimile în ochi:</p>
               <p rend="justify">—  Doamne!</p>
               <p rend="justify">Dar spătarul Boian prinse prilejul şi spuse îngrijorat:</p>
               <p rend="justify">—  Toate bune, măria ta, lasă-l pe Vlad în plata dracului, nu a Domnului, că îi vom veni noi de hac; dar aflai una care mă cam puse pe gânduri: cică vin împreună cu oastea lui Baiazid şi sârbii supuşi lui, în frunte chiar cu regele Ştefan Lazarevici, cu iscusitul Constantin Dragaşevici şi cu cel mai viteaz şi puternic dintre oştenii sârbi Marco Cralevici, carele, spune cine l-a văzut la luptă, se bate cu douăzeci odată şi-i răpune la fel de uşure ca pe nişte pui de găină!</p>
               <p rend="justify">—  Şi ţi-e teamă cumva de ei, Boiane? Îl întrebă Vodă cu puţină amărăciune în glas.</p>
               <p rend="justify">—  Ba, mărite stăpâne, că nici eu nu mă dau aşa, cu una, cu două, măcar că n-am faima lui Marcu Crăişorul! Dar altceva face să mi se încrâncene carnea pe mine: cum se poate ca nişte rude ale domnului nostru să vină alăturea de urgia turcească împotriva noastră?! Iată, aceasta nu-mi intră în cap şi pace.</p>
               <p rend="justify">—  Aci ai dreptate, spătare. Şi nu numai domnia ta te miri de această faptă nelalocul ei, dar însăşi Mara Doamna, verişoara lui Marcu, este peste măsură de uimită de acest lucru!</p>
               <p rend="justify">—  Aşa-i?</p>
               <p rend="justify">—  N-aş dori să mă aflu în pielea lui, oftă Mircea-Vodă. Acest mare viteaz se bucură într-adevăr de o neobişnuită putere. Se spune că odată, într-o luptă, nemaiavând cu ce da în vrăjmaşi, că i se frânsese pala, a smuls un copac din rădăcini şi l-a mânuit ca pe-o ghioagă, făcând prăpăd. Putem noi şti ce e în sufletul lui de viteaz? Sau îi putem ghici gândurile ce-l frământă? Că de bună voie nu-i însoţeşte el pe duşmanii ţării sale!</p>
               <p rend="justify">—  Om trăi şi-om vedea, măria ta! Răspunse Boian. Dar Mircea-Vodă nu isprăvise ce avea de grăit:</p>
               <p rend="justify">—  Despre el sau mai bine zis despre mândria ce-l stăpânea în tinereţea lui, pe Marcu Crăişorul, Mara Doamna mi-a spus o poveste plină de adâncă învăţătură!</p>
               <p rend="justify">—  S-o auzim şi noi, măria ta! Cerură oştenii.</p>
               <p rend="justify">—  V-o spun, pentru ca niciunul dintre voi să nu se-ngâmfe vreodată de puterea lui, care e bine s-o dovedească acolo unde trebuie şi mai cu seamă pe câmpul de bătaie. Ascultaţi: Marcu Crăişorul pornise într-o bună zi călare pe o potecă de munte. Mergea fluierând de mama focului, vesel că se-ntoarce acasă, la ai săi, de care-i era tare dor. Deşi foarte tânăr, făcuse până atunci multe isprăvi de vitejie, care-i duseseră faima în lumea întreagă. Şi era mândru de puterea lui, nevoie mare.</p>
               <p rend="justify">Dar cum mergea el aşa, fără să-i pese de nimic, iată că-i iese în cale un moşneag bătrân,. Bătrân,. ca vremea de bătrân, cu părul şi barba, colilie. Ducea cu mare greu o traistă în spate şi abia-si târşâia picioarele-i vlăguite şi băgate-n nişte opinci rupte şi răscoapte.</p>
               <p rend="justify">—  Bună vremea, Marcule! Grăi unchiaşul, ridicându-si ochii-i tulburi spre voinic.</p>
               <p rend="justify">Călăreţul tresări cu plăcere, îşi struni roibul şi întrebă plin de mândrie:</p>
               <p rend="justify">—  Ce, mă cunoşti, moşule?!</p>
               <p rend="justify">—  Cine nu te cunoaşte pe tine, Marco Cralevici, fiul vestitului crai Vukaşin de la Prilep?! Şi cine n-a auzit de minunatele tale isprăvi?!</p>
               <p rend="justify">—  Aşa-i, aşa-i, moşule! Tăria mea e fără de seamăn! Nu ştiu ce n-aş fi în stare să fac cu marea mea putere! Spuse Marcu Crăişorul peste măsură de îngâmfat.</p>
               <p rend="justify">—  Aşa-i, aşa-i! Răspunse asemenea lui Marcu şi moşul, zâmbind cu şiretenie pe sub mustaţa-i albă. Dar în clipa aceea chiar, bătrânului îi alunecă traista din spate, căzându-i în praful drumului.</p>
               <p rend="justify">—  Aoleu, unchiule, nici o trăistuţă goală nu poţi ţine în spate?!</p>
               <p rend="justify">Bătrânul oftă din adânc şi răspunse cu amărăciune:</p>
               <p rend="justify">—  E grea taică, e tare grea!</p>
               <p rend="justify">—  Ce spui? Aşa trăistuţă şi-un copil ar putea-o duce!</p>
               <p rend="justify">—  Se poate, voinicule, se poate, grăi moşneagul, zâmbind uşor; dar fii bun, rogu-te şi dă-mi-o, că mie mi-e greu să mă-ncovoi spre a o lua.</p>
               <p rend="justify">Marcu Crăişorul, de pe cal, îşi aplecă baltagul bine ascuţit, prinse cu unul din capete mânerul traistei şi dete s-o ridice.</p>
               <p rend="justify">Dar în clipa aceea, bătrânul, care era craiul munţilor şi-ntradins ieşise în calea voinicului, spre a-i mai tăia puţin din mândrie, îi dădu traistei greutatea Pământului. Marcu Crăişorul abia putu s-o clintească puţin din loc, dar de ridicat, nici pomeneală, un deget de la pământ măcar.</p>
               <p rend="justify">Foc şi pară de supărare, voinicul sări de pe cal îndată şi prinse cu amândouă mâinile traista, încercând s-o ridice. Nimic!</p>
               <p rend="justify">—  Dar cum, flăcăule? Spuse moşul zâmbind cu tâlc, parcă spuneai adineaori că şi un copil ar putea-o duce, darămite un voinic ca Marcu Crăişorul?</p>
               <p rend="justify">Atunci Marcu, flăcări de ruşine, grăi:</p>
               <p rend="justify">—  Ce Dumnezeu să aibă, moşule, de n-o pot clinti măcar, tocmai eu, necum s-o ridic?!</p>
               <p rend="justify">Dar în clipa aceea cât te-ai şterge la un ochi, bătrânul se făcu nevăzut cu traistă cu tot, iar Marcu rămase pe gânduri şi se-ntrebă cu teamă:</p>
               <p rend="justify">—  Oare am aţipit pe cal şi-am visat,… Am avut o vedenie cumva… Ori mi-a ieşit în cale vreun vrăjitor aievea? Şi a pornit mai departe la drum cam pe gânduri.</p>
               <p rend="justify">De-atunci cică Marcu Crăişorul, cu toate minunatele isprăvi de vitejie, ce le-a mai făcut, n-a mai dat niciodată dovadă de mândrie deşartă, sfârşi Mircea-Vodă, cătând cu dragoste la oştenii săi care oftară cu încântare în priviri, asemenea unor nepoţi ce au ascultat o poveste plină de farmec.</p>
               <p rend="justify">—  Da, încuviinţă Boian, povestea e tare frumoasă, măria ta şi cu mult tâlc şi eu mă bucur că Marcu Crăişorul s-a dat pe brazdă, da’ vorba e de ce a venit el, rubedenie cu noi şi mai cu seamă de o lege cu noi, împotriva noastră, alături de duşmanii noştri de moarte?</p>
               <p rend="justify">—  Iată, spătare, la aceasta nu mai ştiu, zău, ce să-ţi răspund, decât ce-ţi spusei la început. Dar ceea ce ştiu bine e că aceştia doi: Marcu Crăişorul şi Constantin Dragaşevici sunt cei mai viteji oşteni de care am auzit eu până astăzi! Dar abia se aşeză Mircea-Vodă pe un trunchi de paltin, ce se afla lângă cortu-i, că deodată, se-ncruntă şi îşi aţinti urechea spre miază-zi: prinsese tropot îndepărtat de copite.</p>
               <p rend="justify">Se ridică de îndată, drept, ager, în picioare şi spuse răguşit:</p>
               <p rend="justify">—  Aţi auzit, boieri dumneavoastră?</p>
               <p rend="justify">—  Auzit, măria ta! Răspunseră cei câţiva boieri din preajmă-i.</p>
               <p rend="justify">—  Nu pot fi decât de-ai noştri şi numai vreo câţiva. Ce să se fi întâmplat oare? Ieşiţi-le înainte cu făclii!</p>
               <p rend="justify">Se vede, însă că cei ce goneau călări veniseră cu atâta iuţeală purtând ei înşişi torţe aprinse în mâini, încât, în scurtă vreme, pătrunseră în luncă. Aruncând torţele unor oşteni, ce le prinseră din zbor, noii veniţi se opriră în faţa domnului şi strigară într-un glas:</p>
               <p rend="justify">—  Să trăieşti, măria ta!</p>
               <p rend="justify">—  Dar ce s-a putut întâmpla, Petrovane? Întrebă vodă cu uimire. Nu v-aşteptam în fapt de seară!</p>
               <p rend="justify">—  Măria ta, multe, c-altminteri n-am fi venit aşa, năpristan. Mihailo sârbul a fost prins! Spuse Petrovan cu glasul sugrumat.</p>
               <p rend="justify">—  Adicătelea, mai bine zis, adaose cu năduf, apăsând pe cuvinte Mitu, unul dintre cei şase călugări de la Tismana, mai mult s-a dat el prins.</p>
               <p rend="justify">—  Cum aşa… Vorbiţi mai lămurit? Ceru Mircea-Vodă puţin tulburat Petrovan îşi clătină capul cu nedumerire, îşi ridică sprâncenele şi grăi întretăiat, abia stăpânindu-si mânia:</p>
               <p rend="justify">—  Eu îl vedeam de câtăva vreme cam neliniştit, cam abătut, cam cum să spun…, că nu i-s boii acasă. L-am lăsat în pace, nu l-am cercetat că ce mi-am zis? Treaba pe care o face el cu cei şase popi e grea,… de răspundere. Că ce-i drept, e drept, măria ta, i-a hărţuit pe otomani şi i-a ciopârţit şi a băgat în ei o sută de draci, de-ţi era mai mare dragul…, îi asmuţea într-o parte şi când ăia dădeau buluc acolo, se trezeau cu ai noştri în spate.</p>
               <p rend="justify">—  Bine, lasă toate astea, îl cunosc eu ce poate. Spune cum a căzut prins… Sau cum s-a lăsat prins, după spusa lui Mitu.</p>
               <p rend="justify">—  Măria ta,… Ieri seară, aşa cam pe după scăpătatul soarelui Mihailo şi-a luat popii cu el şi a pornit tiptil, cu mare grijă, spre tabăra otomană. Corturile turceşti se află mai la adăpost ceva; în faţa lor sunt cele sârbeşti şi macedonene. Asta a băgat-o de seamă de mult Mihailo şi ne-a spus-o chiar într-o zi: „Vedeţi, măi fraţilor, corturile cu semilună şi soare sunt în spate; iar în faţă sunt cele cu cruce ale sârbilor noştri.” Şi ieri seară, cum stătea în adăpostul lui, din care nu l-ar fi putut zări nimeni, aruncându-si ochii-i vultureşti în tabăra vrăjmaşă a zis: „Măi fraţilor, asta era vorba lui, iată că la intrarea cortului ăstuia cu cruce a ieşit viteazul vitejilor, Marco Cralevici şi priveşte spre cer îngândurat. Trebuie să dau neapărat ochii cu el. Voi aşteptaţi-mă aci; de astă dată mă duc singur.” Zise şi ieşi din adăpost, mergând mai uşor ca un râs de munte; apoi, când i se păru lui că e timpul, se culcă pe burtă la pământ şi-ncepu să se târâie ca un şarpe fără a fi simţit de niciunul din străjeri. Şi deodată, când îl pierdusem din ochi, îl văzurăm că răsare drept în faţa uriaşului care zicea el c-ar fi fost Marcu Crăişorul.</p>
               <p rend="justify">Petrovan tăcu o clipă, dar vodă nu-i dete răgaz, întrebând:</p>
               <p rend="justify">—  Ei,… Şi-apoi?</p>
               <p rend="justify">—  Apoi, măria ta, Marcu tresări şi în aceeaşi clipită era cu spada ridicată, de mi s-a părut la lumina lunii că ţine un fulger în mâna dreaptă. Şi-a ridicat privirea şi parcă l-a cunoscut pe Mihailo că şi-a coborât spada, l-a luat de braţ şi-au intrat împreună în cort – Când a fost asta, zici?</p>
               <p rend="justify">—  Ieri seară, doamne, cam pe vremea d-acu.</p>
               <p rend="justify">—  Aşa,… Şi?</p>
               <p rend="justify">—  Şi, luminate stăpâne, noi am tot aşteptat cu răbdare, crezând că se va întoarce, că e numai o viclenie de-a lui; dar văzând că a trecut o zi şi o noapte la mijloc şi că nu mai dă nici un semn de viaţă: ori el, ori prin vreun prepus al lui, am venit degrabă încoace, spre a şti ce trebuie să facem.</p>
               <p rend="justify">—  Bine aţi cugetat! Spuse vodă fără să clipească.</p>
               <p rend="justify">—  Şi acu ce facem? Întrebă Petrovan, neplăcându-i liniştea lui vodă.</p>
               <p rend="justify">—  Ce-aţi făcut şi până acum!</p>
               <p rend="justify">—  Şi-n locul lui Mihailo, doamne?</p>
               <p rend="justify">—  Ia-l pe Costea armăşel. Tot îi părea lui rău că a rămas aci!</p>
               <p rend="justify">—  Atunci, facem calea-ntoarsă?</p>
               <p rend="justify">—  Şi-mi daţi de ştire, când oastea lui Baiazid se îndreaptă spre noi cu hotărârea de a ne lovi! În vremea aceasta, în tabăra otomană era mare fierbere. Nechezatul cailor cuprinşi de neastâmpăr, întrucât presimţeau apropierea ciocnirii, se amesteca cu zăngănitul iataganelor şi cu bolboroseala turcilor care căutau să-si înăbuşe teama, vorbind tare şi repezit despre tot soiul de nimicuri, numai ca să nu-i copleşească tăcerea şi o dată cu ea să nu pună stăpânirea pe ei amorţirea. Erau obosiţi de aşteptarea, încordarea şi hărţuielile din primele zile; iar dorinţa-i aprigă de a se bate cu românii şi de a-i învinge le mai slăbise întrucâtva.</p>
               <p rend="justify">Când Mihailo pătrunse în cortul lui Marcu Crăişorul, aci se mai afla un oştean foarte arătos, care-si făcea de lucru la un junghi cu prăselele de argint încrustat cu nestemate ce străluceau în ape vii de diferite culori. Văzând că un străin pătrunsese în cortul lor, îi spuse lui Marco în sârbeşte:</p>
               <p rend="justify">—  Cine-i acesta şi ce vrea?</p>
               <p rend="justify">La care, Mihailo îndrăzni să răspundă chiar el în limba ţării lor:</p>
               <p rend="justify">—  Sunt Mihailo Vucici, măria voastră, fost în slujba despotului Dobromir şi acum căpitan în oastea lui Mircea-Vodă.</p>
               <p rend="justify">—  Prin urmare, vrăjmaşul nostru! Zâmbi cu tristeţe Dragaşevici.</p>
               <p rend="justify">—  Din nefericire, suspină fără să vrea Mihailo.</p>
               <p rend="justify">—  Şi în ce scop venişi? Ai cumva vreo solie din partea lui Mircea-Vodă? De ce nu ne spui şi nouă? Întrebă Marcu Crăişorul cu blândeţe.</p>
               <p rend="justify">—  Eşti de acelaşi sânge şi neam cu noi! Adăugă Dragaşevici.</p>
               <p rend="justify">—  Crezi oare că noi ne simţim în apele noastre ca aliaţi ai lui Baiazid, care ne-a supus ţara şi ne-a căsăpit poporul? Şi ni l-a batjocorit cum a voit? Mi-e aşa de scârbă de starea în care mă aflu, spuse cu adâncă mâhnire Marcu Crăişorul, încât, ţi-o spun cu mâna pe cuget, doresc din tot sufletul să mor printre cei dintâi în lupta ce se va da cu românii, cărora le doresc izbândă. Să ţii minte aceasta şi să-nţelegi mai mult decât pot eu a-ţi spune.</p>
               <p rend="justify">—  Acelaşi lucru să-l crezi şi din parte-mi! Adaogă Dragaşevici.</p>
               <p rend="justify">Mihailo rosti atunci cu glasul scăzut:</p>
               <p rend="justify">—  Acum, măriile voastre, vă pot spune de ce mi-am pus viaţa în primejdie, spre a ajunge în tabăra sârbească; dar povestea ce trebuie s-o afle turcii despre mine este alta.</p>
               <p rend="justify">Şi Mihailo le depănă celor doi viteji sârbi o istorie de dragoste şi răzbunare, pe care aceştia o ascultară cu multă luare aminte, când încruntaţi, când zâmbitori şi plini de adâncă înţelegere. În a doua seară, de la această întâmplare, pe când Mircea-Vodă, în luminişul unde se aflau corturile armiei româneşti, sfârşea de vorbit cu Petrovan şi cei şase călugări oşteni, iată că se auzi un nou tropot de copite, dar de astă dată al unui singur cal.</p>
               <p rend="justify">—  Cine să mai fie oare? Se-ntrebă domnul încruntat.</p>
               <p rend="justify">—  Oricine-ar fi, măria ta, răspunse Boian, e fără de primejdie pentru noi. Chiar cel mai puternic duşman de-ar fi, ce să facă singur împotriva a mii de oameni?</p>
               <p rend="justify">Tropotul era din ce în ce mai rar, până când se opri la marginea pădurii şi, printre copaci, se zări înaintând cu greu, sprijinindu-se de ei şi clătinându-se ca bătut de vânt, un oştean înveşmântat în straie sârbeşti. O tăcere ca de moarte se aşternu peste pădure şi oşteni. Nu se auzea decât răsuflarea acestora întretăiată şi freamătul frunzelor în bătaia unui vânt ce atunci chiar începu să sufle ca la o poruncă din necunoscut.</p>
               <p rend="justify">Istovit din cale-afară, oşteanul înainta ameţit, nesigur pe picioarele lui, şi, oprindu-se în faţa lui Mircea-Vodă, abia izbuti să-si scoată coiful de pe cap, spunând în şoaptă cu mare sforţare:</p>
               <p rend="justify">—  Să trăieşti, măria ta!</p>
               <p rend="justify">—  Mihailo! Ţipă Mircea-Vodă uimit şi abia putu să-l prindă în braţe, că oşteanul se clătină gata să cadă. Mihailo, credinciosul meu Mihailo, ce e cu tine, spune?</p>
               <p rend="justify">Dându-si seama că omul abia mai poate să vorbească, vodă îl aşeză uşor pe trunchi şi veni lângă el, aplecându-si urechea, spre a prinde mai bine ce i se spunea gâfâit şi întretăiat:</p>
               <p rend="justify">—  Măria ta… Totul… S-a făcut… După planul nostru. Am izbutit să ajung în tabăra lui Ilderim. Era şi Vlad acolo.</p>
               <p rend="justify">—  Lasă, Mihailo! Spune ce-i mai degrabă! Îi ceru vodă. Oşteanul îşi duse mâna la gât, cătând să-si desfacă veşmântul. Simţea că se înnăbuşe. Spuse întretăiat şi din ce în ce mai stins:</p>
               <p rend="justify">—  Baiazid,… Mâine,… În zori,… Fiţi gata! De Marco şi Dragaşevici… Să ştiţi că…</p>
               <p rend="justify">Dar flăcăul nu apucă să isprăvească ce mai avea de spus. Un val de sânge îi izvorî din gură. Îşi duse mâna în stânga pieptului şi se întinse uşor pe iarbă, de-a lungul trunchiului, într-un oftat prelung şi dureros, dându-si sufletul cu ochii măriţi şi luminoşi de bucuria datoriei împlinite.</p>
               <p rend="justify">Mircea-Vodă căzu lângă el în genunchi şi încet, uşor, ca o mângâiere îşi trecu mâna-i stângă peste pleoapele lui Mihailo, închizându-i ochii pentru totdeauna.</p>
               <p rend="justify">—  Cea dintâi jertfă a războiului acesta, ce se vesteşte cumplit. Dumnezeu să te odihnească cu vitejii şi drepţii laolaltă. Ai murit pentru libertatea ţării noastre româneşti şi te plâng, o, viteazule Mihailo, mai mult decât pe fratele meu. Fapta ta să fie pildă şi îndemn pentru toţi oştenii mei.</p>
               <p rend="justify">După câteva clipe de tăcere, domnul strigă, ridicându-se:</p>
               <p rend="justify">—  Îngrijiţi de pogribania lui Mihailo. Retezaţi coroana acestui gorun, mai tăiaţi încă unul asemenea lui şi faceţi-i aci, pe locul acesta, unde-i veţi săpa şi groapa, cea mai mare cruce care s-a văzut vreodată. Iar acestui sfânt mormânt să-i poarte de grijă cei din satul de lângă Rovine, făcându-i toate slujbele şi să nu fie în veci uitat. Rovinele se cufundaseră într-o tăcere apăsătoare ce părea şi mai plină de fiori în întunericul ce se lăsase pe neaşteptate, asemenea unei uriaşe pături de umbră. Nimic nu se mişca pe întinderea parcă fără de sfârşit Nici vântul nu se mai auzea. Şi această linişte desăvârşită parcă nu prevestea nimic bun. Era a zecea zi din luna de toamnă numită cu gingăşie de români, Brumărel.</p>
               <p rend="justify">Ostile otomane se apropiaseră de lunca Argeşului, în spatele căreia începea pădurea unde aşteptau românii.</p>
               <p rend="justify">Dar tăcerea aceasta obositoare ce domnea peste fire, îi neliniştea la culme pe vrăjmaşi.</p>
               <p rend="justify">Baiazid poruncise să intre în luptă cei dintâi sârbii şi macedonenii. În fruntea acestor două puternice oştiri ale sârbilor călăreau Marcu Crăişorul şi Constantin Dragaşevici. Înainte de a-si despărţi oamenii, Dragaşevici îşi luă rămas bun de la Marco şi-i spuse cu glasul sfâşiat de durere:</p>
               <p rend="justify">—  Fratele meu,… Rămâi cu bine; n-aş fi crezut vreodată să ajung în asemenea stare de plâns. Pornesc la luptă cu inima strânsă… Şi de m-ai tăia acum la un deget, un strop de sânge n-ar picura!</p>
               <p rend="justify">Marcu îi răspunse la fel de întristat:</p>
               <p rend="justify">—  Frate Dragaşevici, eu mă rog Domnului pentru izbânda românilor, care-s de-o lege cu noi. În această luptă nu numai că n-am să scot spada din teacă şi n-am să lovesc pe nimeni, dar nici n-am să mă apăr în vreun fel!</p>
               <p rend="justify">Atât a spus, înfigându-si cu sete pintenii de argint în burta calului, care, ridicându-se în două picioare, a nechezat prelung şi dureros şi a ţâşnit ca din arc într-o goană nebună, pe-ntinsul câmpiei.</p>
               <p rend="justify">Marcu călărea cu mâinile ridicate, gol de gânduri, când deodată simţi trei junghiuri năpraznice străbătându-i pieptul lat şi se prăbuşi fără suflare.</p>
               <p rend="justify">Văzând că le-a pierit viteazul prinţ, în care credeau ca într-un sfânt, oştenii sârbi se risipiră care încotro şi-n spatele lor se iviră otomanii călări, înfuriaţi de trădarea sârbilor. Erau faimoşii spahii, vestiţi în întreaga lume pentru neîntrecuţii lor cai iuţi, de sânge arăbesc. În aceeaşi clipă dinspre partea românilor, iviţi deodată în faţa oştirii otomane, se prăvăli ca un tunet năpraznic glasul bubuitor al lui Mircea-Vodă:</p>
               <p rend="justify">—  Arcaşi… Un cal să nu cadă. Ţintiţi numai oamenii. Acolo-i primejdia.</p>
               <p rend="justify">Un vuiet scurt, dar puternic, de parc-ar fi şuierat viscolul în miez de iarnă se auzi deodată şi călăreţii otomani din primul pâlc se rostogoliră de pe cai printre copitele acestora. Unii rămăseseră agăţaţi cu piciorul în scară şi erau târâţi aşa, în neştire, lovind cu capul pământul noroios. Cei din spatele lor avură aceeaşi soarta Nici nu apucară măcar să ajungă la şanţuri şi smârcuri. Românii, care-i lăsaseră pe vrăjmaşi să înainteze, îi loveau acum din trei părţi, izvorând necontenit din pădure şi luând în câteva clipite locul acelora care cădeau.</p>
               <p rend="justify">Deodată se auzi un vuiet ca suflarea tăioasă a unui vânt pustiitor şi un tropot puternic de copite. În fruntea unui pâlc de călăreţi români, pe armăsarul său roib, zbura Mircea-Vodă, învestmântat în zale cu coif şi-nvârtind cu nădejde pe deasupra capului sabia lui care strălucea de-ţi lua ochii. Cei ce-l însoţeau: spătarul Boian, Staicu, Filos-logofătul, Roman Herăscu, Manea şi Costea strigau cuprinşi parcă de o grozavă furie ce-i pălise deodată:</p>
               <p rend="justify">—  Loc! Loc! Loc!</p>
               <p rend="justify">Iar Mircea-Vodă, potrivindu-si mai bine gleznele în scări, strigă înspăimântător la vedere:</p>
               <p rend="justify">—  Acuma, copii! După mine!</p>
               <p rend="justify">Şi se avântă spre cetele ienicerilor ce veniseră degrabă în ajutorul spahiilor care erau pierduţi, zăpăciţi, căzuţi de pe cai.</p>
               <p rend="justify">Strângând furios calul cu amândoi genunchii, ca într-un cleşte de fier, domnul Ţării Româneşti îşi prinsese spada cu amândouă mâinile şi începu a o învârti ca pe o morişcă, aplecându-se uşor în dreapta şi în stânga şi răspândind moartea în cotropitori. Şi nici o lovitură nu-si greşea ţinta.</p>
               <p rend="justify">Boierii, ce-l însoţeau, îi urmară pilda şi văzură uimiţi şi îmbucuraţi că vrăjmaşii încep a da înapoi plini de spaimă, cutremuraţi de groaznica înfrângere la care nu se aşteptau.</p>
               <p rend="justify">—  Unde e fulgerul vostru? Se auzi glasul mânios al domnului. Unde-i faimosul Ilderim? De ce nu se arată aci pe câmpul de bătaie?</p>
               <p rend="justify">Dar n-avea cine să-i răspundă. Pe deasupra oştenilor români, cu o mare dibăcie, mii de arcaşi îşi trăgeau săgeţile ce întunecau văzduhul şi toate se înfingeau în trupuri de duşmani.</p>
               <p rend="justify">Înnebuniţi de groază, spahii, rămaşi fără cai şi scăpaţi cu viaţă din luptă, începură să se risipească în fugă încotro vedeau cu ochii, dar nimereau în şanţuri sau se împotmoleau în mocirle şi în smârcuri; iar locurile rovinoase ale luncii Argeşului îi înmormântau acolo pentru totdeauna.</p>
               <p rend="justify">Ienicerii, ce se aruncaseră cu vitejie în luptă, spre a lua locul spahiilor înfrânţi, la înspăimântătorul iureş de nestăvilit al românilor, se clătinau îngroziţi în valuri, precum spicele unui lan de grâu, la suflarea puternică a unui vânt vrăjmaş.</p>
               <p rend="justify">Şi deodată în faţa lor se iviră cei doi sârbi uriaşi, însoţiţi de cei şase călugări de la Tismana, care, în strigăte de îndemn la luptă, ce te pătrundeau până la oase şi făceau să ţi se ridice părul măciucă în cap, îşi aruncaseră săbiile şi învârteau acum cu o iuţeală nemaipomenită nişte ghioge ţintuite care mergeau ca la o poruncă, toate opt deodată, se auzeau opt pocnete îngrozitoare şi opt vrăjmaşi se prăbuşeau în ţărână, pentru a nu se mai ridica niciodată. În vremea aceasta, Baiazid se preumbla plin de furie, făcând spume la gură şi blestemând ca o babă neputincioasă. De pe înălţimea, unde stătea privind desfăşurarea luptei, vedea înfiorătorul prăpăd şi, muşcându-si pumnii de groaznică mânie, urlă ca scos din minţi:</p>
               <p rend="justify">—  Nu pot pricepe cum de e cu putinţă asemenea înfrângere?! Cum se poate să pierd o bătălie, eu, care n-am fost înfrânt de nimeni, niciodată?! Cum de s-a abătut asupra oştirii mele asemenea prăpăd?</p>
               <p rend="justify">Într-adevăr că priveliştea era înfiorătoare. Săgeţile românilor veneau ca o grindină dezlănţuită în cel mai groaznic potop; cerul se întunecase de mulţimea lor. Iar sângele scurs făcuse băltoace roşii, în care copitele cailor intrau până în glezne. Urletele de îndemn la luptă şi strigătele deznădăjduite de durere şi moarte se ridicau în văzduh, cutremurător.</p>
               <p rend="justify">Lui Baiazid i se făcu greaţă, o sudoare rece îi năpădi tot trupul, simţi că limba uscată îi amorţeşte în gură, se încovoie ca tăiat de iatagan şi ceru unui ienicer să-l ajute până la cort. Aci veni, îndată după el, Evreinos Bei, omul său de încredere, care-i spuse cu glasul piţigăit:</p>
               <p rend="justify">—  O, prea strălucite padişah al padişahilor, iartă pe robul tău că îndrăzneşte…</p>
               <p rend="justify">Încruntat, Baiazid îşi ridică ochii întunecaţi spre el şi spuse sfârşit de durere:</p>
               <p rend="justify">—  Vorbeşte o dată şi lasă toate acestea…</p>
               <p rend="justify">—  Porunceşte retragerea, înalte stăpâne, că altminteri românii ne prăpădesc cu desăvârşire. Şi-apoi om mai vedea.</p>
               <p rend="justify">—  Şi dacă se ţin după noi aceşti diavoli neobosiţi, aşa cum eu n-am mai văzut până acum?</p>
               <p rend="justify">—  Nu cred, luminăţia ta, sunt şi ei istoviţi de această luptă îngrozitoare şi vor căuta să se refacă. Pun capul meu chezăşie că aşa va fi.</p>
               <p rend="justify">—  Spune dară să sune buciumul de retragere în grabă! Oftă Baiazid copleşit de durere şi dezgust. N-aş fi crezut vreodată că-mi va fi dat să trăiesc asemenea ruşinoasă înfrângere.</p>
               <p rend="justify">De unde să ştie marele sultan că-l aştepta, nu peste multă vreme, o nenorocire şi mai groaznică decât aceasta? Când, după sfârşitul luptei, în amurg, oştenii părăseau istoviţi câmpul de bătaie, printre cei ce-si jertfiseră viaţa, pe lângă Marcu Crăişorul, îl aflară şi pe celălalt mare viteaz sârb Constantin Dragaşevici.</p>
            </div>
            <div type="div2">
               <head>Capitolul IX</head>
               <subtitle>Vedem cu mâhnire că pentru cei mici la suflet şi duşmănoşi, viclenia şi deşarta dorinţă de îmbogăţire sunt mai presus de vitejie şi de dragostea de patrie.</subtitle>
               <p rend="justify">NICI O GRIJĂ, BOIERI, v-am mai spus: nici o grijă; oamenii mei stau la pândă şi la cel mai mic semn de primejdie, ne dau de veste, spuse boierul Căliman, oaspeţilor săi, care nu-si mai găseau astâmpăr. Şi apoi, adaogă el, cu vădită mândrie, pivniţa mea cu vinuri are o trapă care te duce tocmai în inima pădurii. Ce, adică, domniile voastre credeţi că eu vreau să-mi las pielea în mâinile lui Mircea-Vodă?! Nici gând! Îl aştept pe măria sa Vlad-Vodă!</p>
               <p rend="justify">—  Ca să-ţi laşi pielea în mâinile lui, boierule? Glumi râzând jupân Vlavic.</p>
               <p rend="justify">—  Ptiu, Doamne fereşte, muşcă-ţi limba, boierule! Scuipă cu teamă Căliman. Am voit a spune că adică, vreau să-l slujesc pe Vlad-Vodă, care-i omul lui Baiazid sultan şi ne-aduce pacea.</p>
               <p rend="justify">—  De, oftă cu îndoială bătrânul Carapat, de, Dumnezeu ştie ce ne-o mai aduce. Cunoşti doar zicala din strămoşi: „Schimbarea domnilor, bucuria nebunilor”.</p>
               <p rend="justify">—  Dacă ţii cu Mircea-Vodă, la ce-ai mai venit la adunarea noastră, moş Carapat? Grăi Buia nemulţumit.</p>
               <p rend="justify">—  Da'nu ţin cu el, păcatele mele, numai că aruncai şi eu aşa o vorbă.</p>
               <p rend="justify">—  Lăsaţi gâlceava, că nu pentru asta v-am chemat! Căută să-i împace Căliman. Apoi spuse cu glasul scăzut, ca şi cum le-ar fi încredinţat o mare taină: Boieri, am veşti că Baiazid îl va pune domn pe Vlad, cum auzirăţi. E vorba de câteva zile. Ţara e sătulă de lipsuri şi de război. Vlad-Vodă e un om înţelegător şi supus. Nu iubeşte războiul, îi place să agonisească şi să petreacă.</p>
               <p rend="justify">—  Şi ţara ce să facă în vremea asta? Îl întrebă în batjocură boierul Carapat. Să strângă haraciul pentru Ilderim, aşa-i?</p>
               <p rend="justify">—  Mai bine haraci, decât război!</p>
               <p rend="justify">—  Eu am auzit, că am şi eu oamenii mei, de ce n-aş spune-o, am auzit că aceasta ar fi învoiala: să plătim bir otomanilor, în schimbul libertăţii. Păi, cam ce fel de libertate ar mai fi asta? Şi ce nu pot pricepe eu, e de ce, Mircea-Vodă, care i-a spulberat pe turci la Rovine, s-a retras şi se tot retrage din faţa lor? Ce are de gând? Întrebă cu mirare neprefăcută Nanul.</p>
               <p rend="justify">—  Ehei, spuse Vlavic, ştie el ce face! Puhoiul otoman e copleşitor. Oastea lui Ilderim este de douăzeci de ori mai mare decât a noastră. La Rovine i-a zdrobit Mircea, că a fost şi locul cu dibăcie ales; dar vezi că în largul ţării e mai greu să le vii de hac. Şi atunci, se retrage până când i-o veni lui bine. Iar noi trebuie să ne folosim de impasul acesta greu, în care se găseşte Mircea-Vodă şi să-i facem de petrecanie, ca să scăpăm de el.</p>
               <p rend="justify">—  Uşor de zis, dar greu de înfăptuit! Spuse Nanul. Mircea-Vodă nu e omul care să se piardă aşa, cu una, cu două. Că nu ne place nouă un domn ca el, e altceva, dar…</p>
               <p rend="justify">—  Lasă-l, că m-am săturat de el şi de ai lui până peste cap! Sări furios Căliman. El, cu frate-său, prefăcutul ăla de Staicu şi cu fariseul de popa Nicodim de la Tismana, ca să nu mai vorbesc de Boian şi de Filos-logofăt, ne duc ţara de râpă. Păi, ştiţi domniile voastre cum se poartă de la un timp cu boierii? Să vă spun eu, ca să vă lămuriţi o dată pentru totdeauna. Fusei deunăzi la Tismana, pentru nişte pricini cu ţăranii, că am şi eu pe-acolo o ciozvârtă de baştină. Ia citiţi aci ce carte le-a dat Mircea-Vodă, tismănenilor, înaintea bătăliei de la Rovine. E scrisă de diacul Mihail de la logofeţia domniei.</p>
               <p rend="justify">—  Citeşte domnia ta că eşti mai învăţat decât noi, spuseră boierii.</p>
               <p rend="justify">—  Ascultaţi dară şi Căliman îşi drese glasul, tuşind asemenea unui dascăl care se pregăteşte să cânte şi apoi zise: le scrie Mircea-Vodă ţăranilor: „Să nu le credeţi nici decum celor ce s-ar ispiti să umble printre voi dintre boierii şi cnezii domniei mele, ca să vă ia ceva sau să vă tragă la alte munci, peste cele cuvenite; de se vor ivi din aceşti boieri, oricine ar fi să-i daţi la cap!” Ei, ce ziceţi? Adică, să vină ţăranul şi să-mi dea mie boier la cap, ai?</p>
               <p rend="justify">—  Numai dacă îi ceri mai mult peste ce se cuvine a-ţi da, doar scrie lămurit! Îi răspunse Carapat batjocoritor. Că ştie el, săracul, Mircea-Vodă, cam cine se îndeletniceşte cu asemenea treburi şi cartea pentru aceia a fost ticluită!</p>
               <p rend="justify">—  Hm! Mustăci Căliman, fără să-i vină bine la socoteală. În sfârşit, să trecem la ale noastre, ale de-acum. Dacă n-ar fi fost Vlad la mijloc, Baiazid ar fi prădat şi pârjolit întreaga ţară. Aşa, că fără să mai spun multe, trebuie să vă legaţi cu toţii să-i ieşim în cale lui Vlad, să-l primim precum se cuvine unui domn, cu pâine şi cu sare, că altminteri s-a isprăvit cu noi şi cu ocinile noastre. E sfântă vorba din bătrâni: „Capul plecat, de sabie nu e tăiat!” – De, boieri, oftă Carapat, de multe ori e mai bine să-ţi fie tăiat, decât să trăieşti în robie!</p>
               <p rend="justify">—  Spui aşa, fiindcă domnia ta ţi-ai trăit traiul şi ţi-ai mâncat mălaiul, îi strigă cu duşmănie Căliman. Dar ia să fii mai tânăr cu treizeci de ani, să vedem ce-ai face?</p>
               <p rend="justify">—  Ţi-aş trânti pe obrajii ăştia rotofei ca nişte buci, două palme, aşa ca să auzi câinii în Giurgiu, îi strigă Carapat mânios. Apoi ieşi mormăind şi trânti uşa, de se zgudui casa întreagă din temelii, vroind parcă să-i arate astfel lui Căliman că nu l-au părăsit încă toate puterile.</p>
               <p rend="justify">Boierilor, vrăjmaşi lui Mircea-Vodă, nu le venea să creadă o asemenea izbucnire din partea bătrânului. O clipă se aşternu o tăcere apăsătoare asupra tuturor. Căliman, care se simţea vinovat de plecarea lui Carapat, deci şi de gazdă, nu îndrăzni să grăiască el cel dintâi şi aşteptă. Se auzi glasul mustrător al boierului Vlavic:</p>
               <p rend="justify">—  Nu trebuia să i-o torni chiar aşa, pe faţă. Boierul Carapat e în vârstă, dar e încă verde, jupâne.</p>
               <p rend="justify">—  Verde? Se oţărî Căliman. E de mult putregai. Îmi pare rău că l-am poftit la această întâlnire.</p>
               <p rend="justify">—  Să-ţi pară rău într-adevăr… Ziseşi că e putregai, dar eu, la viaţa mea, am văzut de multe ori putregaiuri care luminau la întuneric mai vârtos decât o sută de licurici laolaltă. Noi numai de asta n-avem nevoie acum.</p>
               <p rend="justify">—  Ţi-e teamă de el cumva, boierule? La cin'să spună despre adunarea noastră? Mircea rătăceşte cu oastea-i spulberată prin codrii şi cată să-si păzească pielea, răspunse Căliman nepăsător.</p>
               <p rend="justify">—  Dar mai are răspândiţi destui prieteni în ţară. Şi-apoi Vlad, cel atât de mult aşteptat de către domnia ta, e un domn nedorit de popor. Trebuie să fim cât se poate mai chibzuiţi în toată treaba asta. Că eu, unul, deşi mă ştiţi potrivnic lui Mircea-Vodă până la moarte, nu pot crede în ruptul capului că acest om, care mai mult decât orice este înzestrat cu aleasă iscusinţă, se va lăsa înlăturat şi înlocuit cu unul ca Vlad.</p>
            </div>
            <div type="div2">
               <head>Capitolul X</head>
               <subtitle>Regele Sigismund al Ungariei îi arată biruitorului de la Rovine cea mai mare cinste şi-i întinde, în restriştea în care se afla acesta, o frăţeasca mână de ajutor.</subtitle>
               <p rend="justify">OASTEA ROMÎNEASCA mergea în trapul domol al cailor către Ardeal, de-a lungul râului Dâmboviţa, în susul apei, către izvoare.</p>
               <p rend="justify">În depărtare se vedea frumoasa cetate numită Podul Dâmboviţei, vestit loc de vamă pentru Ardeal, unde se strângeau sute de neguţători, mai cu seamă primăvara şi toamna, în drum spre Ţara Românească sau spre ţinuturile transilvane.</p>
               <p rend="justify">Mircea-Vodă făcu semn de oprire şi grăi îngândurat:</p>
               <p rend="justify">—  Iubiţii mei tovarăşi de luptă şi necazuri,… de aci, pentru unii dintre noi, drumurile ni se despart.</p>
               <p rend="justify">Un oftat prelung se ridică din mijlocul oştenilor pe feţele cărora se zugrăvea o adâncă întristare.</p>
               <p rend="justify">—  Eu, continuă domnul, cu bruma de oaste mică ce-o mai am, voi apuca în sus, spre Bran; iar spătarul Boian, cu oastea cea mare, multă, puţină, câtă mai e, va rămâne în ţinuturile oltene de aci, spre a-i da, din când, în când, de lucru lui Vlad, omul lui Ilderim, până când, cu ajutorul Celui de sus, mă voi înapoia.</p>
               <p rend="justify">—  Măria ta, precum ai binevoit a porunci, aşa voi face, grăi spătarul Boian, înălţându-se în şa, parcă spre a-si întări şi mai bine cele spuse. Îngăduie-mi, numai, rogu-te, înainte de a face calea întoarsă, să mă abat pe la vama de la Genune, unde am ceva treburi cu anumiţi străjeri de la Turnul Roşu.</p>
               <p rend="justify">—  Din clipa în care ne despărţim, Boiane, eşti pe deplin stăpân pe toate hotărârile şi faptele domniei tale. Fă, dar, ce crezi, de cuviinţă că-i mai bine.</p>
               <p rend="justify">—  Atunci, aş trece mai târziu, mărite stăpâne, tot în acelaşi scop şi pe la Vâltoarea de peşti de la Porţile de Fier.</p>
               <p rend="justify">—  Bine te-ai gândit, încuviinţă domnul. Aceasta nu ne poate fi decât de folos.</p>
               <p rend="justify">—  Iar înainte de a ne lua rămas bun, grăi mai departe Boian, cred că ar fi bine să ştim şi noi, la o nevoie, pentru vrun sfat ori vreo poruncă, sau pentru ce s-ar ivi pe neaşteptate,… pe unde te-am putea găsi, măria ta?</p>
               <p rend="justify">Mircea stete o toană pe gânduri, alungându-si privirile, după obicei, în zare şi răspunse rar:</p>
               <p rend="justify">—  Iubiţilor mei prieteni, voi trece dincolo de cumpăna apelor, spre a mă opri în câteva locuri de mare trebuinţă. Mâine mă găsiţi la Bran… Apoi la Braşov, peste câteva zile cred că voi face un scurt popas de odihnă la Şinca, după care mă opresc pentru mai multă vreme la Cetatea de Făgăraş, unde bine ştiţi că se află toţi ai mei. Şi, de voi avea a vă spune eu ceva, ce nu suferă întârziere, fiţi încredinţaţi că mă voi face luntre şi punte şi voi găsi mijlocul de a vă ajunge la timp cu cuvântul meu.</p>
               <p rend="justify">Socot că este bine să cunoaşteţi, iubiţii mei, că mă voi întâlni cu regele Sigismund. Şi acum, vă las sănătoşi, vitejii mei şi vă doresc din tot sufletul tot binele ce se poate dori unor prieteni adevăraţi, cum v-aţi dovedit a fi voi întotdeauna. Să trăiţi!</p>
               <p rend="justify">Şi atunci, văile Dâmboviţei clocotiră la strigătul ce izbucni din mii de piepturi vitejeşti:</p>
               <p rend="justify">—  Să trăieşti, măria ta!</p>
               <p rend="justify">În aceeaşi clipă chiar îşi struniră caii doi oameni deodată: Mircea-Vodă şi spătarul Boian. Domnului îi flutură pe buze un zâmbet de dragoste pentru cel mai dârz oştean al său, iar acesta, ridicându-si capul, spre a fi mai bine auzit, strigă cu glasul sugrumat de vădită emoţie:</p>
               <p rend="justify">—  Şi… Izbândă, măria ta!</p>
               <p rend="justify">Domnul înclină din cap a mulţămire şi-i răspunse cu înţeles:</p>
               <p rend="justify">—  Pe curând, Boiane!</p>
               <p rend="justify">Ostile se despărţiră şi porniră care încotro spusese. Răpăitul copitelor pe pietrişul mare de munte se auzi la început lămurit; apoi din ce în ce tropotul se făcu tot mai slab, tot mai îndepărtat; zgomotul păru aidoma picăturilor grele de ploaie ce cad pe un frunziş uscat, până când se stinse cu totul şi nu se mai auzi nimic, decât suflarea uşoară a vântului de toamnă. De cum pătrunse în Ţara Făgăraşului oastea cea mai mică alcătuită din boieri şi oşteni aleşi, Mircea-Vodă simţi că sângele îi curge parcă mai repede în vine şi cugetul îi este mai voios, mai plin de linişte. Chipul îi era luminat de un dulce zâmbet de încredere şi nădejde. Nu se putu stăpâni de a întoarce capul şi a le spune însoţitorilor săi, bucuroşi că, în sfârşit, cunosc şi ei această parte a pământului românesc:</p>
               <p rend="justify">—  Iată, iubiţi prieteni şi ţara noastră a Oltului de peste munţi, frumoasă şi bogată ca tot ce e cuprins românesc… Acesta este drumul cel mai scurt ce ne duce spre Cetatea Făgăraşului, unde abia aştept să mă văd. În înserarea ce coborâse pe nesimţite, cetatea Făgăraşului părea pustie. Doar câteva luminări licăreau şi îţi atrăgeau privirile către nişte ferestre înalte, largi şi ferecate în sticle felurit colorate, care parcă răsfrângeau cele din urmă raze ale soarelui întârziat, pentru a le spune şăgalnic şi pe-ndelete: bună seara!</p>
               <p rend="justify">Turnurile înalte în opt colţuri păreau ele înşile nişte oşteni de strajă şi dominau cu neasemuita lor măreţie împrejurimea.</p>
               <p rend="justify">În faţa porţii mari şi grele de stejar bătut în fier, te scotea o potecă străjuită de brazi înalţi. Ajunşi la şanţul plin ochi cu apă, oştenii noştri se opriră pe loc, la strigătele unor străjeri ce se înălţară deodată parcă din zidirea turnului:</p>
               <p rend="justify">—  Staţi!</p>
               <p rend="justify">Purtau platoşe şi coifuri, iar în mâini aveau lănci cu vârful lung şi ascuţit asemenea unor spade lungi.</p>
               <p rend="justify">—  Cine sunteţi?</p>
               <p rend="justify">Atunci se auzi în liniştea serii graiul limpede al domnului Ţării Româneşti:</p>
               <p rend="justify">—  Mircea-Vodă şi ai săi!</p>
               <p rend="justify">La auzul acestei neaşteptate veşti, străjerii răspunseră într-un glas:</p>
               <p rend="justify">—  Să trăieşti, măria ta! Mintenaş! Dă de veste, măi Vasile, să se deschidă poarta mare!</p>
               <p rend="justify">Văzduhul fu spintecat deodată de sunetul întretăiat şi ascuţit al unei trâmbiţe de alamă. Din castel se auziră paşi repezi, bocănind pe treptele de stejar şi în scurtă vreme poarta grea scârţâi prelung de parcă un balaur cu dinţii de fier ar fi scrâşnit mânios că i se tulbură liniştea.</p>
               <p rend="justify">—  Dar straşnic se mai vaită poarta voastră, măi Dinule! Glumi vodă, cunoscându-l pe vechiul portar al castelului.</p>
               <p rend="justify">—  N-am mai uns-o de când ai fost măria ta ultima oară. Într-adins o lăsăm aşa, că, Doamne fereşte, de-ar pătrunde cineva aci pe negândite, ceea ce nu s-a întâmplat să ne dea ea de veste mai întâi.</p>
               <p rend="justify">—  Să ştii că nu e rău! Doamnele? Voi Mircea-Vodă să ştie mai întâi de toate.</p>
               <p rend="justify">—  Bine, măria ta. Şi s-ar putea spune că te aşteaptă chiar de când au sosit aci.</p>
               <p rend="justify">—  Mihail Voievod? Domniţa Marina?</p>
               <p rend="justify">—  Au mai crescut ceva amândoi, slăvite stăpâne, iar Mihail-Vodă e la învăţătura de arme a lui Barbălat, carele se ştie că a fost şi dascălul măriei sale Sigismund, cândva.</p>
               <p rend="justify">În această vreme, sala cea mare a castelului fu luminată ca ziua cu torţe de răşină ce răspândiră o dată cu flăcările jucăuşe şi o mireasmă proaspătă şi ameţitoare de pădure de brad.</p>
               <p rend="justify">—  Dinule, spuse domnul prietenos, ai grijă de găzduire. Eu mă duc sus.</p>
               <p rend="justify">—  Am înţeles, măria ta, voi face întocmai! Răspunse portarul şi, rămânând singur cu oaspeţii, bătu puternic de trei ori din palme, semn la care o uşă nevăzută din fundul sălii se deschise şi pe ea intrară, aşteptând poruncile, trei femei tinere şi frumos îmbrăcate.</p>
               <p rend="justify">—  Pregătiţi toate odăile de oaspeţi… Şi,… se opri el, cuprinzând cu privirea pe toţi cei intraţi în vasta încăpere şi chiar pe ale noastre, iar noi vom găsi adăpost la vecini. Şi masa o puneţi la fel ca pentru cea din urmă vânătoare care a fost aci acum doi ani. Andrei, Daneş şi Miclăuş să aibă grijă de cai. Puteţi merge la treabă.</p>
               <p rend="justify">Femeile făcură o plecăciune şi se-ntoarseră în grabă, bucuroase foarte de oaspeţi aşa de aleşi, precum şi de faptul că aveau prilejul să alunge măcar pentru câteva zile amorţeala ce pusese stăpânire pe măreţul castel. Când uşa de la iatacul de sus se deschise şi în pragul ei se ivi Mircea-Vodă, doamna Mara desfăcând braţele se îndreptă către falnicul bărbat ce înainta spre ea ca în vis:</p>
               <p rend="justify">—  Domnul meu,… Grăi ea fericită. Fii binevenit. O,… De-ai ştii ce îngrijorată am fost şi cât te-am aşteptat.</p>
               <p rend="justify">Mircea o îndepărtă puţin de la sine, ca s-o vadă mai bine, o mângâie pe frumosul ei păr auriu, o cuprinse din nou în braţe şi îi spuse cu blândeţă:</p>
               <p rend="justify">—  Doamnă,… Iată,… Mi-am ţinut făgăduiala: am venit la Făgăraş, dar nu spre a te lua la cetatea de Argeş, ci pentru a te ruga să mai rămâi încă puţin timp aci.</p>
               <p rend="justify">—  Am aflat cu nespusă bucurie că Baiazid a fost înfrânt şi că ostile i-au fost spulberate ca pleava de vânt!</p>
               <p rend="justify">—  Aşa a şi fost, mult iubita mea Mara, dar fiind otomanii de zece ori mai numeroşi decât noi, am fost nevoiţi să ne retragem. Între timp, Ilderim a venit cu Vlad, cel de dezgustătoare amintire şi l-a pus domn în locu-mi. Sunt câţiva boieri care-l sprijină, ca să-si sporească bogăţiile. Vlad plăteşte, spre ruşinea ţării noastre, tribut. Savai că ţara nu-l vrea şi că el domneşte numai într-o parte a pământului românesc, e socotit domn de către Baiazid.</p>
               <p rend="justify">—  Şi măria ta? Îndrăzni să rostească în şoaptă cu sfială doamna Mara.</p>
               <p rend="justify">—  Măria mea? Întrebă Mircea zâmbind îndurerat. Iată, am venit să mă sfătuiesc cu Sigismund, numai el şi cu mine, fără de nici un martor, asupra celor ce vor trebui să fie înfăptuite. Se urzesc lucruri mari, scumpa mea doamnă şi aşa precum vor fi ţesute acum, aşa vor rămâne vreme îndelungată. Voi aştepta aci, până-mi va sosi cuvântul lui Sigismund, carele, să ştii, n-aş fi crezut să-mi fie atât de binevoitor.</p>
               <p rend="justify">—  Dar cum oare veţi putea vorbi în doi, se miră doamna Mara, când măria ta nu cunoşti limba germană, iar Sigismund nu o rupe pe româneşte?</p>
               <p rend="justify">Domnul dădu cu îngăduinţă din cap şi răspunse zâmbind:</p>
               <p rend="justify">—  De bună seamă că ne-ar trebui tălmaci. Numai că, din fericire şi unul şi altul cunoaştem o limbă pe care, când am învăţat-o, nu ne-am gândit că ne-ar putea fi de folos într-o împrejurare ca aceea ce va veni: limba latinească. El o ştie ca orice principe catolic; iar eu am învăţat-o în copilărie, la îndemnul doamnei Calinihia, de la popii papistaşi ce slujeau la biserica Sân Nicoară din Curtea de Argeş.</p>
               <p rend="justify">—  Bine e să înveţe omul cât mai multe, când i se iveşte prilejul. De bună seamă că atunci când te dăscăleau, erai furios, că-ţi pierzi vremea de-a surda! Râse doamna Ţării Româneşti.</p>
               <p rend="justify">—  Chiar aşa! Dar cred eu că este cu neputinţă ca în decursul vieţii să nu-ţi fie de folos o dată măcar ceea ce ai deprins de la cineva cu sau fără voie, chiar socotind că faci aceasta de pomană! Şi-acum, draga mea, să rostesc şi vorbele ce-mi stăruie pe buze încă de la sosire: ce face iubitul meu fecioraş?</p>
               <p rend="justify">În clipa aceea chiar, parcă ar fi aşteptat să audă întrebarea lui vodă, prin uşa larg deschisă se prăvăli în iatac Mihail, aruncându-se asupra domnului şi cuprinzându-i mjlocul bine strâns într-un cordon lat de piele bătut cu pietre nestemate şi argint.</p>
               <p rend="justify">—  Ei, bată-te norocul, flăcăiaşul tatii! Râse Mircea-Vodă cuprins de o mare bucurie. Adevărată vorbă din bătrâni că vorbeşti de lup şi… Mihail la uşă.</p>
               <p rend="justify">Apoi, ridicându-l în braţe, îl sărută cu foc pe amândoi obrajii şi-l lăsă jos. Mihail îi prinse mâna dreaptă, sărutându-i-o apăsat de mai multe ori nesăturat; apoi grăi:</p>
               <p rend="justify">—  Tăicuţule, maistrul Barbălat mi-a spus că cel mai mare vrăjmaş al românilor şi al ungurilor şi al polonilor este un fel de zmeu din poveşti pe care-l chemă Ilderim! Aşa să fie?</p>
               <p rend="justify">—  Nu te-a minţit maistrul tău, spuse vodă, mângâindu-l cu căldură pe pletele-i negre.</p>
               <p rend="justify">—  Da’ măria ta ştii că acest foarte iscusit maistru al meu de arme mă învaţă multe şi mărunte, ca să-l înfrâng în luptă dreaptă pe Ilderim, aşa precum Făt-Frumos l-a biruit pe Zmeul zmeilor?</p>
               <p rend="justify">—  Bine face, dragul tatii, măcar că nu ţi-aş dori să te afli vreodată faţă în faţă cu acest proclet, ca să-ţi grăiesc şi eu ca-n basmele tale. Las-că-n cele din urmă i-o veni tot taică-tău de hac. Dar până atunci, hai, du-te la bunica şi spune-i c-am sosit şi că voi veni de îndată s-o văd şi să-i sărut mâna. Şi-apoi caut-o pe Marina şi vino cu ea aci! Luna lui Mărţişor a anului 1395 sosise cu o vreme însorită şi călduţă, voind parcă să adeverească oamenilor că pe drept cuvânt este cea dintâi lună a primăverii.</p>
               <p rend="justify">La casa sfatului din Braşov era forfotă mare. Tânărul rege Sigismund al Ungariei binevoise a se opri pentru două zile în frumoasa cetate a Coroanei, înainte de a lua parte la o vânătoare de cerbi carpatini ce fusese hotărâtă în munţii Făgăraşului.</p>
               <p rend="justify">Era invitat, printre alţi oameni de seamă şi Mircea-Vodă, domnul Ţării Româneşti, socotit de toţi un ales oaspete, sosit pentru câtăva vreme în Ardeal, printre altele, pentru a-si pune rânduială în anumite treburi în ducatele de Almaş şi Făgăraş, pe care le stăpânea aci voievodul român.</p>
               <p rend="justify">În sala de primire, cu ferestrele spre răsărit, se afla o masă mare cu jilţuri de catifea de jur împrejur; iar pe masă, foi de pergament, cerneală, pene de scris şi două mici cupe de argint în care se găsea nisip fin, bine cernut.</p>
               <p rend="justify">Mircea-Vodă şedea îngândurat cu cotul drept răzimat de spătarul unui scaun înalt. Lângă el vorbeau în şoaptă boierii români: Roman Herăscu, Radu Berivoescu, Filos-logofăt, Dobâcescu şi Mogoş, cu conţii maghiari F? Rgaş, Nicolae de Gara, B? Lgay şi Emeric B? Bek, aşteptând sosirea regelui Sigismund şi a alteţei sale Ştibor, voievodul Ardealului.</p>
               <p rend="justify">Deodată uşa din spre apus se dete de perete cu grabă; un pristav regal veni zorit şi voi să-l anunţe pe rege, dar acesta intră fără nici un fel de ceremonie, îl dete la o parte cu delicateţă şi spuse:</p>
               <p rend="justify">—  Lasă, lasă, nu e timpul acum pentru asemenea formalităţi. Bună ziua, domnilor şi iertaţi-mi, vă rog, întârzierea nedorită. Chiar începutul primăverii îţi poate da peste cap micile planuri. Zăpada stăruie încă în acest oraş de munte, iar drumurile lungi sunt mai greu de străbătut.</p>
               <p rend="justify">Acestea zise, îşi scoase mânuşa de piele castanie şi se-ndreptă spre Mircea-Vodă care-i pornise şi el în întâmpinare.</p>
               <p rend="justify">—  Alteţea voastră fiţi bine venit! Şi însoţitorii voştri de-asemenea!</p>
               <p rend="justify">—  Maiestate, primiţi omagiile noastre pline de adânc respect, precum şi bucuria de a vă cunoaşte în sfârşit.</p>
               <p rend="justify">—  De-asemenea, de-asemenea, repetă regele, privindu-l pe Mircea-Vodă cu vie curiozitate şi admiraţie. Statura lui înaltă, zveltă şi totuşi viguroasă, îl impresionase profund şi nu ascundea aceasta. Punându-i mâna pe umărul drept, îi spuse cu multă prietenie:</p>
               <p rend="justify">—  Rog, respectuos pe alteţa voastră să se aşeze. Domnilor, fiţi buni şi daţi-ne voie să ne împărtăşim câteva păreri, fără de nici un martor. Vă vom ruga să ne faceţi cinstea prezenţei domniilor voastre la timpul potrivit.</p>
               <p rend="justify">Magnaţii unguri şi boierii români se retraseră repede în camerele alăturate, iar regele Sigismund veni lângă Mircea-Vodă, se aşeză pe scaunul alăturat şi, întocmai unui vechi şi bun prieten, îi spuse cu deosebită bunăvoinţă:</p>
               <p rend="justify">—  Cum vedeţi, am făcut toate după dorinţa alteţei voastre. Să intrăm de-a dreptul în miezul lucrurilor. Cunosc foarte bine starea în care vă aflaţi şi ţin, de la început chiar, să vă spun că, pentru mine, adevăratul suveran al Ţării Româneşti sunteţi alteţa voastră.</p>
               <p rend="justify">Mircea-Vodă, adânc mişcat de vorbele lui Sigismund, răspunse cu multă căldură:</p>
               <p rend="justify">—  Vă mulţumesc pentru aceste bune cuvinte de început, maiestate şi trebuie să vă asigur şi eu de toată stima şi preţuirea noastră a românilor. De altfel, Vlad, uzurpatorul meu, nu stăpâneşte decât o parte din ţară. Spătarul Boian cu oastea mea cea mare stă încă de pază şi ştie ce are de făcut în orice împrejurare s-ar ivi, oricât de neaşteptată ar fi aceasta. Dar nu de Vlad e vorba aci. Turcii sunt duşmanii cei mai de temut ai tuturor „et nostros spelcialissimos hostes sunt”.</p>
               <p rend="justify">—  Într-adevăr, întări regele, „duşmanii dumneavoastră ai românilor, în special”.</p>
               <p rend="justify">—  De aceea, o alianţă între ţările noastre, cele dintâi în primejdie, e cum nu se poate mai bine venită. Dacă-mi îngăduie maiestatea voastră, am să vă înşir îndatoririle asupra cărora socotesc eu că e bine să discutăm.</p>
               <p rend="justify">—  Vă rog, alteţă!</p>
               <p rend="justify">—  Eu, cu toţi boierii mei credincioşi şi mai sunt destui aceştia, vă asigur, mă oblig a lupta nu numai contra otomanilor, dar şi împotriva altor duşmani ai maiestăţii voastre. De veţi purta război, maiestatea voastră aflându-vă în fruntea oştirii, asemenea voi proceda şi eu, luptând însumi în fruntea oştirii mele; de veţi trimite numai armia singură cu generalii săi, asemenea voi trimite şi eu.</p>
               <p rend="justify">Ostaşii maiestăţii voastre regale vor avea liberă trecere prin Ţara Românească, în drumul lor împotriva duşmanilor; li se va da găzduire şi hrană bună, costul acestora privind pe maiestatea voastră, bineînţeles. Acelaşi lucru va fi şi cu armia românească în Ungaria. De vor merge oştile maghiare pe cursul Dunării, hrana va fi trimisă pe fluviu, de bună seamă.</p>
               <p rend="justify">Cei ce, în urma rănilor căpătate în luptă, vor cădea, sau cei ce se vor îmbolnăvi pe drum, pot rămâne liniştiţi în Ţara Românească, unde vor fi bine îngrijiţi, ca nişte fraţi.</p>
               <p rend="justify">La cetăţile şi oraşele cucerite sau asediate, pe lângă garda maghiară, se va pune de asemenea o gardă românească.</p>
               <p rend="justify">Cred că am prevăzut aproape totul, maiestate!</p>
               <p rend="justify">—  Sunteţi fratele meu prea iubit, alteţă şi vă voi dovedi-o aceasta. După Rovine, mi-am dat seama într-adevăr de ce leu domneşte în Muntenia; acuma văd şi mai bine că duşmanii voştri înşişi au avut dreptate când au spus despre alteţa voastră că: „Mircea Voievod e principe între creştini cel mai viteaz şi cel mai ager!”</p>
               <p rend="justify">Mircea Vodă zâmbi cu modestie şi abia îngăimă:</p>
               <p rend="justify">—  O, maiestate, zău că e mult prea mult. N-am făcut într-adevăr decât ceea ce conştiinţa mea îmi poruncea să fac şi totul numai şi numai pentru binele ţării mele, pentru libertatea şi propăşirea ei.</p>
               <p rend="justify">Tânărul rege oftă, îi prinse pumnul cu dreapta şi-i spuse:</p>
               <p rend="justify">—  Pentru mine unul, trebuie s-o mărturisesc, sunteţi pildă şi îndemn, model demn de urmat şi mă simt fericit că suntem aliaţi. Iar ceea ce v-am spus astăzi nu sunt vorbe goale, vă repet, vă voi dovedi-o cât de curând. Şi acum să vină secretarul, spre a scrie tratatul.</p>
               <p rend="justify">Zicând acestea, apucă un clopoţel de pe masă şi-l agită în aer de câteva ori. Apoi, îi spuse secretarului care aştepta în picioare:</p>
               <p rend="justify">—  Eşti gata, Andraş?</p>
               <p rend="justify">—  La ordinul maiestăţii voastre! Răspunse acesta cu timiditate.</p>
               <p rend="justify">Atunci, regele Sigismund se întoarse uşor către Mircea-Vodă şi grăi curtenitor şi cu multă bunăvoinţă în glas, spre mirarea tuturor celor de faţă:</p>
               <p rend="justify">—  Alteţă serenisimă, binevoiţi vă rog, a dicta clauzele tratatului de alianţă, în limba latină, aşa după cum am convenit!</p>
               <p rend="justify">Mircea-Vodă înclină capul, se sprijini de masă cu palma dreaptă şi se ridică în toată zvelteţea înălţimii sale. Îşi mângâie fruntea cu două degete şi rosti apoi calm şi răspicat:</p>
               <p rend="justify">—  Io, Mircea, Voievod muntean, duce de Făgăraş şi ban de Severin, declar că am următoarele îndatoriri faţă de prea luminatul prinţ şi domn, domnul Sigismund, cu mila lui Dumnezeu, rege strălucit al Ungariei, Dalmaţiei, Croaţiei şi marchiz de Brandenburg”…</p>
            </div>
            <div type="div2">
               <head>Capitolul XI</head>
               <subtitle>Aflăm cum Mircea-Vodă, uitând de o străveche vorba înţeleaptă, trece prin nenumărate şi grele peripeţii.</subtitle>
               <p rend="justify">VENISE DIN NOU VARA, dar de astă dată îl găsise pe Mircea-Vodă pe meleaguri ardelene, aşteptând. Se afla la Sibiu şi nu-si pierduse nădejdea o clipă că vor veni pentru el iarăşi zile bune, cu toate că în ultima vreme se petrecuseră întâmplări atât de multe şi de grele, încât ar fi putut umple un veac.</p>
               <p rend="justify">Cu privirea pierdută pe fereastra deschisă spre parcul uriaş, domnul pribeag urmărea zborul neliniştit al unui fluture ce părea o frunză veştedă de toamnă, desprinsă de pe creanga-i tremurătoare şi gândul i se întoarse la ziua aceea de izbândă, în care el însuşi dictase tratatul de alianţă cu regele Ungariei. Îşi aminti cum îl întărise cu sigiliul său cel mic, căci marele sigiliu rămăsese la Curtea de Argeş.</p>
               <p rend="justify">Sigismund se arătase un mare şi nepreţuit prieten. Ridicase pe picior de război o oaste aleasă, având în frunte floarea nobilimii maghiare, viteji tot unul şi unul care nu-si precupeţiseră viaţa, spre a o pune în slujba voievodului Ţării Româneşti. Luptele împotriva uzurpatorului Vlad-Vodă fuseseră crâncene şi izbânda înclinase când de-o parte, când de cealaltă.</p>
               <p rend="justify">Pieriseră în Ţara Românească atunci mulţi magnaţi unguri şi oşteni de gloată, care dovediseră o mare vitejie pe câmpul de bătaie şi banul Ştefan de Losoncz fusese printre cei dintâi.</p>
               <p rend="justify">Şi Mircea-Vodă zâmbi la amintirea unei neaşteptate fapte de vitejie din partea alteţei sale Ştibor, voievodul Ardealului, pe care-l cunoscuse şi schimbase cu el doar câteva vorbe de curtenie, cu prilejul semnării tratatului de alianţă de la Braşov.</p>
               <p rend="justify">Această scurtă întrevedere însă, precum şi aleasa stimă ce-o avea regele Sigismund pentru Mircea-Vodă, fuseseră de-ajuns ca principele Ardealului să-si dea seama ce om deosebit este voievodul Ţării Româneşti. Şi-i arătase, de atunci chiar, o mare preţuire, ce nu se dezminţise niciodată.</p>
               <p rend="justify">O  văzuse aceasta Mircea-Vodă la puţină vreme după întâlnirea de la Braşov, când ostile ungureşti şi ale sale se aflau faţă în faţă cu ostile lui Vlad.</p>
               <p rend="justify">Atunci, pe întinsa câmpie dunăreană, Ştibor, zărindu-l pe Vlad, îi spusese lui Mircea-Vodă, care-i stătea în dreapta:</p>
               <p rend="justify">—  Îngăduiţi-mi, alteţă, să mă folosesc astăzi, înainte de ciocnirea oştilor noastre, de un vechi obicei al războinicilor – căpitani de oaste. Doresc să mă lupt cu Vlad, uzurpatorul măriei voastre.</p>
               <p rend="justify">Mircea-Vodă, neaşteptându-se la asemenea propunere, fusese o clipă descumpănit şi răspunsese zâmbind oarecum stingherit:</p>
               <p rend="justify">—  Alteţă, ce se va spune atunci despre mine? Nu credeţi că mai nimerit ar fi să-l înfrunt eu pe Vlad?</p>
               <p rend="justify">Mircea-Vodă avea dreptate şi Ştibor rămăsese puţin încurcat, neştiind ce cuvinte meşteşugite să folosească pentru a nu-l jigni pe domn.</p>
               <p rend="justify">—  De bună seamă că da, răspunse el, însă riscul pentru mine este mai mic,… O rană mi s-ar vindeca mai uşor, sunt cu douăzeci de ani mai. Tânăr,. ca şi Vlad de altfel, şi-apoi de ce n-aş recunoaşte-o, înţelepciunea măriei voastre ne este de mare folos tuturor acelora ce avem cinstea de a vă fi prieteni…, aşa că… Şi-apoi, ce vreţi, mi-a abătut mie să mă lupt cu el cavalereşte?! Îmi îngăduiţi sau nu?</p>
               <p rend="justify">Mircea îl privise surâzător şi-i strânsese mâna:</p>
               <p rend="justify">—  Vă doresc izbândă, alteţă!</p>
               <p rend="justify">Auzind urarea, Ştibor îşi înfipsese pintenii înstelaţi de argint în burta armăsarului tretin, ce bătea pasul cu neastâmpăr, ieşise în faţa oastei sale şi, cumpănindu-si lancea în mâna dreaptă, îl privise ţintă pe Vlad şi-i strigase cu putere:</p>
               <p rend="justify">—  Alteţă, înainte de ciocnirea oştilor noastre, vă rog să-mi faceţi cinstea unei lupte cavalereşti în doi.</p>
               <p rend="justify">Vlad-Vodă se făcuse feţe-feţe, privise stingherit în juru-i, căutând parcă scăparea la boierii săi; apoi, neavând încotro, îşi îndemnase calul şi ieşise în faţa lui Ştibor.</p>
               <p rend="justify">Amândoi călăreţii porniseră în pas domol, îndepărtându-se unul de celălalt, ca la o sută de paşi. Se opriseră, privindu-se scrutător, îşi potriviseră scuturile, strângându-le cât mai aproape de piept, îşi cumpăniseră lungile lăncii şi porniseră într-o goană nebună unul împotriva altuia, în primejdioasa înfruntare.</p>
               <p rend="justify">Ştibor venise cu lancea ridicată deasupra capului; Vlad, dimpotrivă, o ţinea aplecată, ţintindu-si vrăjmaşul său în coapse, unde i se părea mai puţin apărat.</p>
               <p rend="justify">La cea dintâi ciocnire, îşi loviseră scuturile, care zăngăniseră scurt. Vlad se clătinase puţin în şa, dar se reculesese repede şi, înfuriat, se năpustise asupra lui Ştibor, care îl aştepta zâmbind. În clipa în care Vlad era încredinţat că-l va lovi de moarte şi va sfârşi lupta ce n-o dorise, Ştibor îşi atinsese calul cu pintenul în stânga şi acesta sărise arc în lături, iar Vlad se dusese ca vântul înainte, abia putându-se opri la o mare depărtare.</p>
               <p rend="justify">Oştenii lui Mircea şi-ai lui Ştibor izbucniră în puternice hohote de râs, care acoperiseră vaierul de amărăciune ce se ridicase dinspre oastea lui Vlad.</p>
               <p rend="justify">Ştibor era prea îndârjit ca să mai audă ceva. Strângându-si armăsarul cu putere între genunchi, îl repezise împotriva lui Vlad. Privindu-l pe acesta crunt în ochi şi prefăcându-se că-i ţinteşte capul, Ştibor îl lovi cu sete în coapse de două ori, doborându-l. Apoi îşi întorsese calul către ai săi, în timp ce oştenii de credinţă ai lui Vlad îşi trăgeau stăpânul în grabă la adăpost, într-o pădure deasă. Dar Vlad rămăsese mai departe în tronul Ţării Româneşti. Iată însă că o nenorocire groaznică şi de neînlăturat se abătuse asupra căpeteniei aliaţilor.</p>
               <p rend="justify">Tânăra regină Măria, iubita doamnă a lui Sigismund, căzuse de pe cal la 17 ani şi, din această pricină, născuse înainte de vreme, pierzându-si viaţa, împreună cu pruncul. Cum era şi firesc, regele lăsase totul la pământ şi alergase la Buda, cât mai grabnic, spre a îngriji de înmormântarea frumoasei şi nefericitei regine şi a sărmanului său copil ce nu trăise nici o clipă.</p>
               <p rend="justify">Şi acum, răul, ce stăruie şi stăpâneşte uneori multe clipe din viaţa omului, se potolise. Toate lucrurile se liniştiseră, afară de unul: regele Sigismund se găsea din nou la grea cumpănă şi-i venise de astă dată rândul lui Mircea-Vodă să-i dea sfat de cinstită prietenie şi frăţesc ajutor.</p>
               <p rend="justify">Perdelele grele de catifea roşie ca vişina putredă tremurară uşor în cadrul ferestrelor deschise, fiind boltite spre grădină; iar în încăperea singuratecă pătrunse o pală de vânt ca un fior.</p>
               <p rend="justify">Mircea-Vodă simţi că cineva intrase în sală şi se-ntoarse repede către uşă. În înserarea târzie de vară văzu statura înaltă a unui bărbat înveşmântat în straie cernite: părea o umbră neagră ce se desprinsese dintr-o perdea cenuşie şi înainta cu paşi răsunători spre ferestre: era regele Sigismund.</p>
               <p rend="justify">—  Bună seara, alteţă serenisimă, zise suveranul Ungariei, întinzând mâna.</p>
               <p rend="justify">—  Bine aţi venit, maiestate, răspunse Mircea cu prietenie. Vă aşteptam cu multă nerăbdare. Nu ne-am văzut de timp îndelungat şi avem a ne spune atâtea.</p>
               <p rend="justify">—  O, bunul meu prieten, oftă Sigismund, sunt copleşit de durere; iată-mă purtând doliu după două fiinţe scumpe deodată. Şi acum, după toată această amărăciune, prea iubitul meu cumnat, Vladislav, râvneşte la coroana apostolică a regilor maghiari, pe temeiul că eu, fiind acum văduv, nu mai am nici un drept la tronul Ungariei, întrucât am fost un simplu consort al reginei Măria.</p>
               <p rend="justify">—  Mă aşteptam la această mârşăvie din partea Iaghelonului, răspunse Mircea cu dezgust, dar fiţi liniştit, maiestate, vă asigur că aceasta nu se va întâmpla niciodată.</p>
               <p rend="justify">—  Vă rog să nu luaţi ceea ce vă voi spune acum drept o „captaţio benevolentiae” din partea mea şi nici o linguşire deşartă. Ştiţi bine părerea sinceră ce o am despre alesele însuşiri cu care sunteţi înzestrat. Cunosc de mult deosebita voastră abilitate diplomatică şi vă consider drept cel mai luminat cap politic din părţile răsăritene ale Europei. Aşadar, vă rog să-mi spuneţi ce părere aveţi, ce mă sfătuiţi să fac în această grea împrejurare?</p>
               <p rend="justify">Mircea îl privi cu multă dragoste şi răspunse cu o hotărâre de nestrămutat:</p>
               <p rend="justify">—  Mai întâi de toate, voi repezi, bineînţeles, cu îngăduinţa maiestăţii voastre, la Iaghelon, pe cei doi boieri ai mei: Roman Herescu şi Manea, pe care-i cunoaşteţi bine.</p>
               <p rend="justify">—  Cu ce misiune?! Se miră regele.</p>
               <p rend="justify">—  Aceea de a-l încunoştiinţa că, deşi sunt pribeag în Ardeal, oastea mea cea mare, având de căpetenie pe spătarul Boian, se află prin părţile oltene şi va fi gata să se mişte uşor şi repede până în Ardeal spre a se întâlni cu ostile polone, dacă vreo împrejurare oarecare va cere. Atât! Ba,… Parcă li-aş mai spune ceva, adaogă Mircea după o clipă de gândire.</p>
               <p rend="justify">—  Anume ce? Fu curios Sigismund să afle mai curând.</p>
               <p rend="justify">—  Că şi eu mai am aci o oaste mai mică, dar care s-ar putea mări şi pe care mă voi încăpăţâna a o conduce chiar eu, de va fi cumva nevoie. Şi cu asta… Vă încredinţez că Iaghelonul va fi lămurit pe deplin asupra celor ce s-ar putea să urmeze şi se va domoli.</p>
               <p rend="justify">—  Da,… Sunt convins de aceasta, râse Sigismund, răsuflând uşurat.</p>
               <p rend="justify">—  Şi îngăduiţi-mi, maiestate, să vă dau un sfat: faceţi în aşa fel ca să-i ajungă la urechi Iaghelonului, precum că se vântură tot mai stăruitoare ştirea că s-ar putea foarte curând să fiţi ales împărat al Germaniei, cel puţin eu aşa am auzit şi că nu este în interesul unui rege mic să-l supere în nici un fel pe un viitor mare împărat.</p>
               <p rend="justify">—  Într-adevăr, spuse încântat Sigismund şi aceasta ar putea contribui la succesul celei dintâi!</p>
               <p rend="justify">—  Acum, maiestate, trebuie să vă spun că şi eu mă găsesc într-o grea cumpănă,… Alta decât aceea pe care o cunoaşteţi. Doamna Mara, bună rudă cu Ştefan Lazarevici, vasalul lui Baiazid, a primit de la regele Serbiei câteva ştiri care m-au pus pe gânduri şi, printre altele, aceea că ţarul Straţimir al Bulgariei ar fi chemat la Adrianopol, ca să stea de vorbă cu sultanul însuşi…</p>
               <p rend="justify">—  Şi-ntrucât vă poate nelinişti pe alteţa voastră această ştire? Se miră Sigismund.</p>
               <p rend="justify">—  Aceasta nu, însă următoarea, cu prisosinţă. Se mai zvoneşte că Ilderim doreşte să stea, în acelaşi timp, de vorbă şi cu mine, că ar fi nemulţumit de Vlad, cu tot tributul pe care i-l dă acesta şi că ar fi spus chiar către apropiaţii săi că „un vrăjmaş înţelept este mai bun decât un prieten fără minte!” – Că o mie de Vlazi laolaltă nu fac cât Mircea-Vodă singur, este foarte adevărat, grăi Sigismund îngândurat. De asemenea, că ar fi putut spune maxima aceea Baiazid, sunt pe deplin convins. El însuşi e un bărbat înţelept şi foarte învăţat; dar, în acelaşi timp, mai ştiu şi că e deosebit de perfid şi de crud. A dat, de altfel, nenumărate dovezi Şi cea dintâi, ce m-a zguduit peste măsură de mult, este uciderea fratelui său mai mare. Ca să vă răspund, alteţă, folosind şi eu o maximă, pe care desigur că o cunoaşteţi, vă voi aminti că nu este bine să ai încredere în patru lucruri: în sultan, în dragoste, în avere şi în mare, prin sultan, înţelegându-se de bună seamă „orice cap încoronat”.</p>
               <p rend="justify">Şi, zâmbind cu şiretenie, regele Ungariei adăugă: „O ştim aceasta noi doi perfect de bine, înaintea multora”. Dar acum suntem buni prieteni şi sper că vom fi toată viaţa. Pe aceasta se bazează sfatul ce-mi permit să vi-l dau de a nu vă încrede în Baiazid şi, deci, de a nu vă duce la Adrianopol. Nu puteţi şti ce se ascunde în această apreciere făcută faţă de martori mulţi, de este într-adevăr aşa. Dacă vi se întinde o cursă? De Sişman, unul din cei doi ţari ai Bulgariei, a scăpat. Poate că vrea să scape acum şi de Straţimir şi-o dată cu el şi de alteţa voastră. Vă daţi seama la ce primejdie aţi expune ţara voastră şi ţările vecine, Ungaria chiar, de ce să n-o recunosc, prin îndepărtarea alteţei voastre din calea vijeliosului Ilderim?</p>
               <p rend="justify">Mircea-Vodă rămase pe gânduri câteva clipe. Îşi scutură apoi capul pletos, ca spre a-si alunga frământarea, ce simţea că îl apasă şi spuse tărăgănat:</p>
               <p rend="justify">—  Şi totuşi, maiestate, grozav m-ar ispiti să dau ochii cu acest mare general, că-ntr-adevăr, trebuie s-o recunoaştem, este un mare conducător de oşti şi un mare cuceritor…</p>
               <p rend="justify">—  Pe care, însă, l-a zdrobit la Rovine bunul şi iubitul meu frate de arme Mircea-Vodă al Ţării Româneşti! Spuse cu admiraţie Sigismund.</p>
               <p rend="justify">—  O, vă mulţumesc, maiestate, mă copleşiţi cu aceste înalte aprecieri. Şi totuşi…, în ce stare nenorocită mă găsesc astăzi.</p>
               <p rend="justify">—  Nu mai nenorocită decât a mea. Situaţia alteţei voastre este trecătoare şi se poate remedia, dar nenorocirea cumplită ce s-a abătut asupra familiei mele este definitivă. Aşa trebuie să priviţi lucrurile. Oricum, eu nu sunt de părere să vă hazardaţi; dar, de voiţi să plecaţi cu tot dinadinsul, aveţi din partea mea tot concursul. Doamna Mara ce zice? Dar boierii?</p>
               <p rend="justify">—  Sunt întru totul de aceeaşi părere ca şi maiestatea voastră. Nu cred în Ilderim, după cum nu cred în Mahomed, profetul osmanlâilor. Trandafiri de toate culorile curcubeului, bogat înfloriţi sau boboci ce abia surâdeau soarelui, se împleteau în ghirlande cu aleasă măiestrie răsucite în arcuri mari întretăiate.</p>
               <p rend="justify">Sub bolta înaltă a unui colţ din imensul parc, într-un chioşc vopsit în verde, la adăpost de razele arzătoare ale soarelui de amiază, pe un jilţ cu perne de puf, şedea privind cu vădită încântare belşugul de flori şi respira cu nesaţ mireasma îmbătătoare prea puternicul sultan Baiazid. Lângă el, în picioare, şedea Musa, cel mai tânăr fecior al lui şi cel mai iubit, bucuros că tatăl său îl alesese pe dânsul, dintre toţi ceilalţi fraţi, să-i ţină tovărăşie în această frumoasă dimineaţă.</p>
               <p rend="justify">Din când în când, asupra sultanului şi a fiului său se revărsa o ploaie de petale viu colorate, unele căzând de la sine, iar altele, cele mai multe, desprinse din floare de zburătăcitul păsărilor cântătoare, ce se zbenguiau fericite şi ele de minunata zi pe care o trăiau.</p>
               <p rend="justify">În faţa chioşcului, la o distanţă de câţiva paşi, îşi susura apa un havuz, aruncând-o în patru arcuri egale şi întrecând înălţimea plopilor zvelţi ce se ridicau pe aleea singuratecă. În stropii împrăştiaţi în jur, întocmai unei ploi blânde şi jucăuşe, soarele îşi trimitea lumina, asemenea unor curcubeie în miniatură.</p>
               <p rend="justify">Singurătatea celor două prea puternice feţe împărăteşti era numai aparentă, căci în spatele tuturor copacilor uriaşi din apropiere se găsea câte un ienicer înarmat până în dinţi.</p>
               <p rend="justify">Deodată, liniştea adormitoare, ce învăluia întreaga grădină, fu tulburată de nişte paşi puternici ce se auzeau scârţâind supărător pe pietrişul colţuros de granit.</p>
               <p rend="justify">Era Ibrahim Bei, mareşalul seraiului şi omul de încredere al lui Baiazid.</p>
               <p rend="justify">După temenelile cuvenite, făcute până la pământ, Ibrahim îndrăzni să spună şoptit, de parcă ar fi rostit o taină, cu un zâmbet subţire de batjocură parcă în colţul gurii:</p>
               <p rend="justify">—  Prea strălucite stăpâne al credincioşilor, aleşii noştri oaspeţi au sosit şi aşteaptă înalta favoare a luminăţiei voastre de a fi primiţi.</p>
               <p rend="justify">Baiazid se îndreptă în jilţ şi spuse repede, făcând un gest grăbit cu mâna:</p>
               <p rend="justify">—  Să poftească fără de nici o zăbavă. Iar tu, Musa, fiul meu, aşază-te! Nu se cuvine ca un principe turc de coroană să stea în picioare în faţa unor ghiauri, fie aceştia chiar cei mai de seamă suverani.</p>
               <p rend="justify">Musa se aşeză supus în stânga tatălui său şi aşteptă cu nerăbdare. Aceasta nu-i fu pusă prea mult la încercare, căci pe aleea din faţa chioşcului verde se iviră doi bărbaţi înalţi şi bine legaţi, care înaintau fără grabă şi cu multă demnitate, având în părţi şi în spate şase ieniceri cu fesurile albe, înaintea cărora mergea cu paşi săltaţi Ibrahim Bei.</p>
               <p rend="justify">—  Să trăiţi, luminăţiile voastre! Spuseră tare cei doi oaspeţi într-un glas, plecându-se adânc şi ducându-si dreapta la inimă şi la frunte.</p>
               <p rend="justify">—  Fiţi bine veniţi la Idriné, prea cinstiţi musafiri. Mă bucur că aţi sosit amândoi odată. Vă rog binevoiţi a vă aşeza şi a mă ierta că vă primesc în acest chioşc, fără saltanatul cuvenit unor capete încoronate.</p>
               <p rend="justify">Cel mai tânăr dintre cei doi, care era Mircea-Vodă, îşi ridică fruntea şi, cu privirea luminată de un zâmbet senin, spuse:</p>
               <p rend="justify">—  E mai curat aerul aci, înălţimea voastră… Şi ne putem bucura în voie de mireasma ameţitoare a trandafirilor.</p>
               <p rend="justify">Pe faţa sultanului nu se petrecu nici o schimbare; el se adresă lui Ibrahim molcom:</p>
               <p rend="justify">—  Garda se poate retrage!</p>
               <p rend="justify">În cele câteva clipe de tăcere, ce se lăsaseră asupra chioşcului, Mircea-Vodă îl privi cu multă luare aminte pe Baiazid. Sultanul avea într-adevăr înfăţişare maiestuoasă, care-i era mărită de îmbrăcămintea lui bogată, ce parcă-l copleşea. Chipul îi era măsliniu, cu ochi negri şi aspri şi cu un nas vulturesc, sub care parcă sta de strajă o mustaţă subţire şi neagră corb, lăsată pe oală.</p>
               <p rend="justify">Cine l-ar fi văzut aşa, cum şedea pe jilţul acela de răchită, n-ar fi zis că se află în faţa marelui războinic care într-adevăr era Ilderim.</p>
               <p rend="justify">De la sultan, Mircea-Vodă îşi trecu repede privirea asupra tânărului Musa care se uita surâzător şi cu multă curiozitate la cei doi străini.</p>
               <p rend="justify">Baiazid observă că Mircea-Vodă îl priveşte pe fiul său cu multă simpatie şi surprindere, şi-i grăi cu bunăvoinţă:</p>
               <p rend="justify">—  Ei, principe Mircea, îţi place tânărul ce-mi stă în stânga?</p>
               <p rend="justify">—  Nespus de mult! Răspunse Mircea şi încerc a ghici cam cine poate fi?</p>
               <p rend="justify">—  Cel mai tânăr dintre fiii mei: Musa, răspunse Baiazid.</p>
               <p rend="justify">—  Şi bănuiesc că şi cel mai drag, completă Mircea.</p>
               <p rend="justify">—  Întocmai! Mă bucur să-l am în preajma-mi cât mai des… Şi doresc să-l deprind din vreme cu câteva din atât de numeroasele treburi ale unei mari împărăţii.</p>
               <p rend="justify">—  E un lucru într-adevăr înţelepţesc, luminăţia voastră!</p>
               <p rend="justify">—  Aşa socotesc! Zâmbi Baiazid, pentru prima oară la această întrevedere şi mă bucur că nu am şi eu patruzeci de flăcăi, aşa precum avea Attila.</p>
               <p rend="justify">—  Alt mare cuceritor al lumii! Spuse Mircea îngândurat.</p>
               <p rend="justify">—  Mă asemuieşti lui? Întrebă sultanul cu plăcută surprindere şi satisfacţie.</p>
               <p rend="justify">—  Aveţi multe asemănări, înălţimea voastră, continuă Mircea-Vodă. Şi lui îi erau tare dragi copiii şi războaiele.</p>
               <p rend="justify">—  Într-adevăr, am auzit că într-o zi, un ambasador, intrând în cortul lui Attila, l-a găsit pe marele rege întins pe jos în patru labe şi călărit de cel mai mic fiu al său. Attila s-a ridicat zâmbind şi i-a spus solului, văzându-l foarte nedumerit: „Nu trebuie să vă mire! Pe câmpul de luptă sunt ostaş; dar aci, în cortul meu, în familia mea, sunt mai înainte de orice un tată ca toţi taţii!</p>
               <p rend="justify">—  Şi cred că această latură a sufletului său îi face cinste marelui rege, dinaintea căruia a tremurat acum o mie de ani Europa! Sfârşi Baiazid.</p>
               <p rend="justify">—  Aşa cum tremură acum, în faţa strălucirii voastre, adăugă Mircea cu două înţelesuri, zâmbind.</p>
               <p rend="justify">Baiazid îl privi pătrunzător pe fostul domn al Ţării Româneşti, se încruntă şi dădu din cap. Apoi zise cu glasul stins, ca de o mare oboseală:</p>
               <p rend="justify">—  Ţi-am pătruns gândul, principe Mircea. În clipa când spuneai că tremură Europa în faţa mea, te-ai gândit că Attila a fost totuşi învins pe câmpiile Catalaunice de către bizantini, nu?</p>
               <p rend="justify">—  Luminăţia voastră a spus-o! Eu n-am cutezat. Dar sunt de multe ori în decursul vremii înfrângeri care-ţi fac mai multă cinste, decât o izbândă.</p>
               <p rend="justify">—  Poate că ai dreptate, principe! Adăugă Baiazid, căzând pe gânduri.</p>
               <p rend="justify">—  Şi-apoi, continuă Mircea-Vodă, împrejurările acestei groaznice bătălii de la câmpiile Catalaunice au fost luminate din plin de o mare frumuseţe istorică.</p>
               <p rend="justify">—  Ce vrei să spui?</p>
               <p rend="justify">—  Fapte care cred că e cu neputinţă să nu fie cunoscute de către luminăţia voastră, spuse simplu Mircea-Vodă. Mi-am amintit de faimosul răspuns pe care i l-a dat împăratul bizantin Marcian lui Attila, când acesta i-a cerut aur, spre a-l lăsa în pace, aşa cum se obişnuise să primească de la Teodosie, fostul împărat: „Noi avem aur numai pentru prieteni, pentru duşmani, avem fier”, înţelegând prin aceasta armele de luptă. Şi în bătălia cumplită, ce a urmat acestui schimb de cuvinte, Attila a fost înfrânt, după cum ştiţi, de către Aetius, marele general, supranumit „cel de pe urmă roman”.</p>
               <p rend="justify">—  Şi folosul acestei lupte? Întrebă Baiazid.</p>
               <p rend="justify">—  Aparent, niciunul, răspunse Mircea. Ostile de strânsură, ce au luptat sub flamura bizantină, deşi biruitoare, s-au împrăştiat ca pleava spulberată de vânt. Dar învăţătura ce ne-o arată această luptă uriaşe e mare şi pilduitoare. Ea vrea să ne spună tuturor celor războinici, că şi un mare cuceritor poate fi învins, oricât ar fi el de viteaz şi oricât de numeroasă i-ar fi oastea.</p>
               <p rend="justify">Baiazid îşi strânse buzele, stăpânindu-si mânia ce simţea că îl cuprinde şi spuse încruntat:</p>
               <p rend="justify">—  Povestindu-mi toate acestea, principe Mircea, mi-ai amintit de Rovine, unde totuşi m-ai învins. Oh, asta n-am să ţi-o pot ierta niciodată, să ştii! Un ostaş ca tine mi-ar fi plăcut să-mi fie aliat, iar nu vrăjmaş. De aceea te-am chemat acum aci, împreună cu ţarul Straţimir al Bulgarilor, care pare a fi mult mai înţelegător decât tine.</p>
               <p rend="justify">—  Totuşi l-aţi preferat pe Vlad, înălţimea voastră!</p>
               <p rend="justify">—  Care este supus şi face tot ce-i cer!</p>
               <p rend="justify">—  O alianţă, strălucirea voastră, înaintea oricărei alte clauze, cere egalitate. Ţara Românească doreşte cinstită prietenie cu Turcia, dar ca să fie călcată în picioare şi să plătească umilitor tribut, precum astăzi Vlad, eu n-aş putea primi niciodată. Sunt gata să vă dovedesc credinţa mea şi a ţării mele în orice împrejurare. Puneţi-mă la încercare şi nu vă voi dezamăgi. Dar să ne arătaţi aceeaşi cinste ţării mele şi mie, precum o arătăm noi Turciei şi înălţimii voastre.</p>
               <p rend="justify">—  Nu-mi cade bine ce-mi spui, principe Mircea şi totuşi trebuie să recunosc că-mi place. Eşti într-adevăr un om dintr-o bucată şi cred că împreună am putea ajunge la mari înfăptuiri. Trebuie să înţelegi, însă, omul lui Alah, că eu, Ilderim, nu pot suferi pe nimeni lângă mine, drept egalul meu şi nici să-l tratez ca atare. Eu sunt suzeran şi toţi ceilalţi, fie ei oricâte capete încoronate, nu pot fi decât vasalii mei, cum vă place vouă europenilor să spuneţi. Nu ştiu dacă mă înţelegi?</p>
               <p rend="justify">—  Vă înţeleg foarte bine, răspunse Mircea molcom, însă îngăduiţi-mi să o rog cu adânc respect pe luminăţia voastră să înţeleagă ce vreau să spun şi eu: în Ţara Românească, nu poate fi decât un singur suzeran şi acela e domnul ţării. Vlad nu poate fi socotit domn, ci un biet măscărici de bâlci!</p>
               <p rend="justify">—  Aş dori să mai stai de vorbă pe îndelete cu ţarul Straţimir, care ţi-e unchi şi pe care l-am chemat într-adins, împreună cu tine, aici, ca să te mai domolească puţin. Acum puteţi pleca. Veţi mai zăbovi la noi câtva timp…, poate că vom cădea la o înţelegere, în cele din urmă. Şi, când veţi avea gânduri bune, veniţi din nou la mine. Am să vă aştept, dar nu prea mult, că n-am răgaz, îmi stă Constantinopolul în gât. Când poporul nostru turc a pornit cuceririle, bunicul meu Orcan şi-a ales drept capitală Brusa…, oraş mare, vestit şi vechi din timpul lui Hanibal; tată-meu Murad a schimbat capitala aci, la Adrianopol. Ei bine eu doresc să-mi fac capitala la Constantinopol, oraş între oraşe, cetatea de scaun a marelui împărat Constantin. Pornind de pe meleagurile împărăţiei bizantine, eu vreau să fac o împărăţie care să cuprindă măcar jumătate din lume… Şi am s-o fac! Mircea-Vodă băgase de seamă că în tot timpul cât vorbise atât de făţiş cu marele sultan Baiazid, fiul acestuia îl privise cu neascunsă admiraţie, îi sorbea cuvintele, surâzând şi aprobându-i cu înclinări din cap tot ce spunea.</p>
               <p rend="justify">Ochii negri ca tăciunele şi sclipitori ai tânărului principe vădeau un foc lăuntric, o deşteptăciune şi o îndrăzneală ce aşteptau să fie puse la treabă.</p>
               <p rend="justify">La acestea se gândea Mircea, când ţarul Straţimir, ieşind din seraiul sultanului, îi spuse:</p>
               <p rend="justify">—  Nu crezi că i-ai vorbit lui Ilderim cam prea deschis?</p>
               <p rend="justify">—  De loc! Răspunse Mircea. Măria ta m-ai silit la aceasta, întrucât n-ai găsit de cuviinţă să rosteşti o vorbuliţă măcar; ai tăcut tot timpul ca un peşte, de parcă ţi-ai fi pierdut graiul pe neaşteptate.</p>
               <p rend="justify">—  Această fiară sălbatecă, măcar că e om cu aleasă învăţătură, mi-a făcut atâta rău şi mi-a adus atâta batjocură mie, familiei mele şi ţării mele, încât în faţa lui ura înverşunată ce i-o port mă amuţeşte…</p>
               <p rend="justify">—  Acum te sfătuiesc eu să vorbeşti mai puţin şi mai încet! Spuse Mircea. S-ar putea ca vreunul din ienicerii ce ne conduc să ştie greceşte… Şi atunci n-ar fi prea bine.</p>
               <p rend="justify">—  Nu cred eu că Baiazid se leagănă cu gândul că-i iubit de noi. Te ascult totuşi. Dar de ce ne-am oprit aci? Întrebă Straţimir pe unul din ostaşii cu fes alb ce-i era în dreapta.</p>
               <p rend="justify">—  Aici e hanul de unde veţi pleca mai departe cu caleaşca la Brusa, îi răspunse ienicerul. Acolo veţi fi găzduiţi şi veţi şedea până când prea strălucirea sa padişahul va binevoi să-si amintească de măriile voastre.</p>
               <p rend="justify">—  Dar de ce nu rămânem la Adrianopol? Se înciuda ţarul bulgarilor.</p>
               <p rend="justify">Ienicerul, ce părea căpetenia gărzii, zâmbi subţire şi spuse cu subînţeles:</p>
               <p rend="justify">—  De, pesemne că e mai frumos la Brusa, măria ta! La toate acestea, Mircea-Vodă tăcu molcom; însă o adâncă îngrijorare îl cuprinse şi căzu pe grele gânduri. Se-mplinise o săptămână, de când Mircea-Vodă şi ţarul Straţimir se aflau la Brusa şi se simţeau cu inima adânc întristată, întocmai unor prizonieri.</p>
               <p rend="justify">În palatul unde fuseseră duşi, aveau într-adevăr tot ce le era de trebuinţă şi nu se puteau plânge de nimic, decât de libertatea îngrădită. Nu li se îngăduia să părăsească palatul, nici măcar pentru a privi în uliţă.</p>
               <p rend="justify">Mircea-Vodă, care văzuse faimosul şi marele oraş din caleaşca ce-i adusese de la Adrianopol, tare ar fi dorit să se plimbe şi să-i cunoască toate neasemuitele frumuseţi ce le întâlneai la fiecare pas.</p>
               <p rend="justify">Dar porunca lui Baiazid era limpede: nici o privire măcar în afara seraiului, necum să iasă pe poartă.</p>
               <p rend="justify">Erau străjuiţi de zece eunuci înfiorători la vedere, care nu scoteau nici o vorbă de-ai fi zis că sunt şi surzi şi muţi. Şi poate că erau într-adevăr, că cei doi principi nu le auziseră până acum niciodată glasul.</p>
               <p rend="justify">Slujitorii şi bucătarul le vorbeau cu mult respect şi se purtau cum nu se poate mai îndatoritori, dar ce folos că nu de ei depindea ieşirea din palat, ci de straşnicii păzitori, cu care n-aveai cum să te înţelegi!</p>
               <p rend="justify">Ca să nu se plictisească, celor doi musafiri li se dăduse o tablă de şah, dar şi jocul acesta ajunsese, ca, după şapte zile de şedere, să-i obosească şi să le fie nesuferit. Din toropeala în care căzuseră de la o vreme şi amorţeala ce-i copleşea, îi mai scotea, în revărsatul zorilor şi către seară, cântecul păsărilor ce umpleau frunzişul des al copacilor.</p>
               <p rend="justify">Nimeni şi nimic nu le tulbura liniştea apăsătoare de o săptămână încheiată. Mircea-Vodă îşi frământa mintea şi se plimba necontenit cu paşi rari pe aleile minunatei grădini, al cărei farmec însă, nu-i mai făcea nici o impresie. Ţarul Straţimir îl urmărea cu privirea tristă şi nu îndrăznea să-i spună nimic, spre a nu-l supăra. Într-un târziu, după ce ocolise de vreo zece ori havuzul ce-si arunca apa, împrăştiind în jur stropi ca de ploaie, Mircea-Vodă îşi puse capul sub ţâşnitura rece. Apoi îşi scutură pletele-i castanii şi le apăsă cu palmele. Veni în faţa unchiului său şi spuse cu năduf:</p>
               <p rend="justify">—  Desigur că o ieşire trebuie să fie totuşi din această stare.</p>
               <p rend="justify">—  Care anume? Întrebă Straţimir, lipsit de gând.</p>
               <p rend="justify">—  Baiazid mă ţine aşa, spre a mă hotărî să merg la el. Dar dacă merg, trebuie să primesc tot ce-mi cere el, fără a cârti. Şi aceasta nu-mi vine de loc la socoteală.</p>
               <p rend="justify">—  Şi atunci o să stăm aci astfel o veşnicie? Mircea-Vodă oftă şi-si mai scutură o dată capul.</p>
               <p rend="justify">—  Acum îmi pare rău că nu l-am ascultat pe regele Sigismund. Dar nu se poate să nu se ivească în cele din urmă ceva,… Să nu găsim o ieşire din acest impas,… Nu se poate…, o simt asta cu cea mai mare tărie.</p>
               <p rend="justify">În aceeaşi seară chiar, îndată după chemarea hogei de la geamia din apropiere, poarta se deschise şi pe ea intră principele Musa, însoţit de doi tineri.</p>
               <p rend="justify">Cunoscându-l, eunucii se plecară până la pământ şi-l poftiră prin semne înăuntru. Venind mai marele gărzii, Musa-i spuse că are să le comunice celor doi oaspeţi ceva din partea prea strălucitului sultan. Căpitanul eunucilor îi conduse de îndată în sala unde se aflau Mircea şi Straţimir care, părăsind şahul cu dezgust, jucau acum ţintar, ca să-si omoare vremea.</p>
               <p rend="justify">Când îl văzură pe Musa, amândoi săriră în picoare ca împinşi de un arc şi rămaseră aşa nedumeriţi. Un val de nelinişte le cuprinsese întreaga făptură. Se puteau aştepta la orice din partea lui Baiazid. Şi dacă acesta îl trimisese chiar pe fiul său favorit, însemna că la mijloc este ceva de seamă.</p>
               <p rend="justify">Musa îi făcu semn cu capul căpitanului de gardă să părăsească încăperea şi acesta se supuse, făcând adânci temenele şi ieşind de-a-ndărătelea.</p>
               <p rend="justify">Tânărul principe se duse pe la toate uşile şi ferestrele, cercetând de nu este ascuns vreun spion; apoi veni în faţa celor doi monarhi şi luându-i cu delicateţe de mână, el fiind în mijloc, îi trase către un colţ, care i se păru lui mai sigur. Ţinându-i cu bunăvoinţă de după mijloc, îi întoarse cu faţa spre colţ şi grăi în şoaptă:</p>
               <p rend="justify">—  Rog respectuos pe măriile voastre să nu fie mirate de felul meu de a mă purta. Am toate motivele pentru aceasta şi cred că le înţelegeţi. Astăzi, aci în Brusa,… În Adrianopole,… Şi în întreaga Turcie, nu poţi avea încredere în nimeni, decât în tine însuţi. Totuşi, am fost nevoit să cer ajutorul a doi prieteni pentru o anumită treabă. Ascultaţi-mă, acum, vă rog şi nu mă întrerupeţi, până n-am să vă spun tot.</p>
               <p rend="justify">Cei doi dădură din cap în semn de încuviinţare; apoi Musa, privindu-l pe Mircea-Vodă cu multă căldură, îi spuse:</p>
               <p rend="justify">—  Viaţa măriei voastre este în mare primejdie! Mircea se-ncruntă şi-l privi ţintă pe tânăr, fără să scoată o vorbă. Acesta urmă:</p>
               <p rend="justify">—  Prea strălucitul şi înţeleptul meu tată, când v-a chemat la dânsul, v-o spun cu mâna pe cuget, a avut cele mai bune gânduri, după cum aţi şi putut constata la întrevederea de acum o săptămână. S-a lovit de dârzenia voastră, pe care şi el şi eu am admirat-o totuşi. Iar eu trebuie să vă mărturisesc, alteţă, că am pentru vitejia, curajul, patriotismul şi înfăţişarea voastră o deosebită admiraţie. Iată acum de ce v-am spus că viaţa vă este în mare primejdie. Alaltăieri au sosit din Ţara Românească soli la înalta Poartă, câţiva boieri munteni, dintre care am reţinut următoarele nume: Vlavic, Stoian şi Stănilă, în fruntea lor, fiind un oarecare Căliman, toţi foarte îndârjiţi împotriva măriei voastre şi venind din partea lui Vlad-Vodă, actualul domn. Aflând că alteţea voastră se găseşte la Adrianopol, chemat chiar de către prea luminatul sultan, Vlad s-a simţit în primejdie şi atunci i-a trimis pe aceşti reprezentanţi ai săi, cu daruri de mare preţ şi cu tributul în pungi cu galbeni încă o dată peste cel cuvenit, dar şi cu rugămintea de a vă prinde şi a vă lua viaţa, isprăvind astfel o dată pentru totdeauna cu povestea aceasta.</p>
               <p rend="justify">Văzându-l însă pe sultan că stă în cumpănă, Căliman, crunt la înfăţişare şi cu o ură neîmpăcată, a adăugat: „Măria sa Vlad-Vodă vă mai aduce la cunoştinţă că în apus, la îndemnul regelui Sigismund al Ungariei, se pregăteşte o mare armată la care vor mai lua parte: francezi, englezi, germani, veneţieni, bizantini şi români, atâţia câţi i-au mai rămas lui Mircea, în Ardeal şi în Oltenia. Iar Sigismund nu aşteaptă decât înapoierea lui Mircea-Vodă, care, spune el, cunoaşte felul de a lupta al turcilor şi e cel mai potrivit să-i ducă la izbândă pe toţi cruciaţii strânşi spre a înfrunta Semiluna. Şi când îl aveţi în mână, a adăogat el, pe cel mai învierşunat vrăjmaş al împărăţiei otomane, să-l lăsaţi să vă scape printre degete?”</p>
               <p rend="justify">Mircea-Vodă nu se mai putu stăpâni şi întrebă cu glas sugrumat de mânie:</p>
               <p rend="justify">—  Şi prea strălucitul sultan ce a răspuns la această mârşăvie? E de părerea lor? Eu vă jur cu mâna pe conştiinţă că nu ştiu nimic de nici o pregătire şi de planurile regelui Sigismund, cu toate că el este ultimul om cu care am vorbit, înainte de a veni la Adrianopol. Sultanul i-a crezut?</p>
               <p rend="justify">—  Fireşte că nu! Răspunse Musa surâzând. De aceea, un timp s-a lăsat greu! El este un mare viteaz, precum îl cunoaşteţi, dar nu un laş şi-un trădător. De faţă, însă, la această întrevedere au fost, din păcate şi Ibrahim Bei, mareşalul seraiului şi lucru şi mai grav, Evreinos Bei, omul de încredere al tatălui meu, care de când cu sfatul acestuia în lupta de la Rovine, de tristă amintire pentru noi, nu mai face un pas, fără să nu-l consulte. Ei, bine, aceşti doi sfetnici ai marelui Ilderim, cer cu stăruinţă să i se îndeplinească rugămintea lui Vlad-Vodă, care dovedeşte atâta credinţă şi care le-a adus atâtea daruri de preţ. Intre noi fie vorba, eu sunt convins că, pe lângă cele primite în faţa sultanului, cei doi ipochimeni au fost înduplecaţi cu multe altele pe din afară, de către Vlad, spre a-l susţine cu toată convingerea. Şi mi-e teamă să nu reuşească.</p>
               <p rend="justify">Musa tăcu puţin obosit. Se simţea că este adânc îngrijorat de soarta lui Mircea, ca de aceea a unui bun prieten. Domnul român căzu pe gânduri şi întrebă, privindu-l pe tânărul principe drept în ochi:</p>
               <p rend="justify">—  Iertaţi-mă că îndrăznesc, alteţă, dar cum să-mi explic această mare bunăvoinţă ce mi-o arătaţi, căci, pe câte înţeleg, doriţi să mă ajutaţi într-un fel oarecare?</p>
               <p rend="justify">Musa, strângându-l prietenos de umeri pe Mircea, îi grăi cu blândeţe:</p>
               <p rend="justify">—  O, măria voastră, sentimentele puternice şi adevărate nu au nevoie de cuvinte mari şi meşteşugite. Mi-aţi câştigat de mult simpatia, dinainte chiar de a vă cunoaşte în carne şi oase. Cronicarii noştri vorbesc cu multă admiraţie despre alteţea voastră. Eu am auzit despre alesele fapte vitejeşti şi m-a impresionat în mod deosebit marea şi sincera dragoste de ţară ce aţi avut-o întotdeauna. Şi-apoi, eu sunt pe jumătate creştin; nu uitaţi că maică-mea, este principesa Olivera, fiica regelui Ştefan Lazarevici al sârbilor. Vreau să vă ajut din toate puterile mele. E riscul mare, mare de tot! Cum o voi face, nu ştiu încă. Dar eu sunt şi un drept credincios al învăţăturilor profetului nostru Mahomed, care, printre multe altele, ne spune în Coran: „Nu trebuie silnicie, ca să-ţi aduci câştigul unei zile; soarta are însemnată pentru fiecare muritor partea sa de mulţumire” – Şi-atunci? Întrebă Mircea, nerăbdător să audă cam ce planuri are totuşi salvatorul său.</p>
               <p rend="justify">—  Şi-atunci, deocamdată, am venit spre a vă pune la curent cu ce se petrece în palat şi a vă ruga să fiţi pregătiţi pentru orice, în fiecare noapte, începând cu această noapte chiar. Sultanul se pare că înclină să asculte sfatul celor doi consilieri ai săi. Eu însă, voi afla totul la timp şi le-o voi lua înainte.</p>
               <p rend="justify">—  Şi ce veţi putea face, mă întreb? Nu vă primejduiţi viaţa alteţei voastre înşivă?</p>
               <p rend="justify">—  Am şi eu oamenii mei, principe Mircea, care cunosc sentimentele tatălui meu pentru mine, mă adulează şi mă urmează orbeşte, desigur la gândul că le voi fi cândva sultan. Dintre ei, n-am ales decât pe aceştia doi ce mă aşteaptă. Unul e grec, Alexios şi celălalt, turc, Selim. Ei mă respectă şi mă iubesc din copilărie mai mult decât fraţii mei adevăraţi, care, de ce n-aş spune-o: nu mă văd de loc cu ochi buni şi tare mi-ar mai dori pieirea. Ce-am să fac încă nu ştiu, v-am mai spus-o, am să mă sfătuiesc îndelung cu ei şi-am să vă comunic la timp, spre a ne sfătui apoi şi împreună. De aceşti prieteni ai mei sunt sigur ca de mine însumi. Pentru alte greutăţi ce mi s-ar ivi în cale, un proverb de-al nostru spune că: „Sula de aur zidul pătrunde”. Banul convinge mai uşor şi mai repede ca orice alt argument din lume şi întotdeauna aurul a tăiat mai bine şi mai adânc decât oţelul. Tot ce vă rog este să aveţi încredere în mine. Gândul ce nu mă părăseşte şi-mi dă curaj şi îndemn este că ar fi un mare păcat, crimă de neiertat, ca un om ca alteţea voastră să-si piardă viaţa din dorinţa unui alt om, dar acesta de nimic, ca Vlad şi mai cu seamă în felul acesta prostesc. Nu admit moartea unui viteaz, decât pe câmpul de luptă!</p>
               <p rend="justify">Mircea continuă să tacă, adâncit în gândurile ce nu-i dădeau pace o frântură de clipă măcar. Fiul sultanului adăugă:</p>
               <p rend="justify">—  Fiţi, vă rog stăruitor, din suflet, cu mare băgare de seamă. Nu vorbiţi absolut nimic între măriile voastre şi nu comentaţi nimic. Cine a spus că zidurile au urechi, a avut mare dreptate. Aşteptaţi veşti de la mine şi fiţi gata.</p>
               <p rend="justify">Mircea-Vodă întinse amândouă mâinile şi-i cuprinse palmele lui Musa, strângându-i-le mişcat, cu mare dragoste. Apoi spuse în şoaptă:</p>
               <p rend="justify">—  Cum voi putea vreodată, o, principe, să răspund acestei mari bunăvoinţe? În afară de primejdia la care îmi dau seama că vă expuneţi, veţi avea şi mari cheltuieli de făcut. Voi putea eu să vă arăt marea mea recunoştinţă, vreodată?</p>
               <p rend="justify">Musa zâmbi şi spuse cu simplitate:</p>
               <p rend="justify">—  O, alteţa voastră, dacă cineva face un bine cu gândul la răsplată, acela nu e om bun într-adevăr şi mai bine să nu-l mai facă. Cu nimic în lume nu poate fi răsplătit binele ce-l faci din curată convingere, decât cu imensa mulţumire, ce-ţi inundă sufletul, că te poţi bucura de bucuria aceluia pe care l-ai ajutat la nevoie. Trecuse puţin de miezul nopţii. În aerul cald tremura încă vibraţiile glasului puternic al paznicului care vestea locuitorilor Brusei că pretutindeni e linişte şi pot dormi în pace. Paşii lui se auzeau pe caldarâmul de granit, îndepărtându-se uşor, fără grabă, de palatul unde Mircea-Vodă şi ţarul Straţimir stăteau întinşi pe sofale cu mâinile sub cap, privind fără somn, pe fereastra deschisă, luna şi stelele ce sclipeau în depărtarea albastră întunecată a cerului.</p>
               <p rend="justify">—  Ce ne mai aşteaptă oare? Îşi rosti cu glas tare gândul ce-l frământa ţarul Straţimir. Dacă totuşi, cu toată simpatia ce ne-o arată, Musa ne întinde vreo cursă? Se va spune că am încercat să fugim şi-atunci, în drum, am fost prinşi şi omorâţi. Şi toţi se vor spăla pe mâini de moartea noastră în felul acesta!</p>
               <p rend="justify">Mircea-Vodă se săltă de pe sofa în capul oaselor şi spuse şoptit:</p>
               <p rend="justify">—  Iartă-mă, unchiule, că îndrăznesc, dar te rog vorbeşte cât mai puţin, iar dacă vorbeşti, fă-o în aşa fel, ca să nu fii înţeles decât de mine. Mie îmi spune un glas lăuntric că nu e ce crezi măria ta. Vom vedea care dintre noi a avut dreptate.</p>
               <p rend="justify">Un cucurigu prelung şi apropiat, urmat de îndată de alte cucuriguri din ce în ce mai îndepărtate şi de lătrăturile puternice ale câinilor, întrerupse convorbirea celor doi bărbaţi, când deodată, Mircea-Vodă văzu la lumina lunii, că în colţul dinspre apus a camerei se mişcă covorul şi se ridică uşor. Fără să spună o vorbă îi arătă lui Straţimir cu mâna, unduirile ca de şarpe ale covorului; apoi, amândoi deodată puseră mâna pe câte un sfeşnic în care ardeau mirodenii şi, astfel înarmaţi, înaintară în vârful picioarelor, aşteptând cu sufletul la gură să vadă ce se mai întâmplă. Mircea grăi în şoaptă:</p>
               <p rend="justify">—  Eu cunosc bine tertipurile turceşti. De-or veni să ne omoare în somn, să ne vindem viaţa scump!</p>
               <p rend="justify">Ţinându-si răsuflarea, cei doi principi aşteptau cuprinşi de firească emoţie şi nerăbdare. Covorul fu ridicat de un capac ce-l dădu într-o parte şi din trapa descoperită se ivi capul unu tânăr cu o tichie albastră. Acesta privi cu grijă de jur împrejur şi zărindu-i pe Mircea şi Straţimir, ridică mâna dreaptă şi le făcu semn cu degetul pe buze să tacă. Apoi, cu uşurinţa unei pisici, sări în odaie, îi trase pe prizonieri în colţul cel mai întunecos şi le spuse şoptit:</p>
               <p rend="justify">—  Sunt trimis de principele Musa. Vom merge pe unde am venit eu. Aveţi toată încrederea. Aci nu vă pot spune mai mult. Suntem aşteptaţi.</p>
               <p rend="justify">Abia acum Mircea-Vodă îl recunoscu pe tânăr; era grecul Alexios, despre care-i vorbise, în seara trecută chiar, Musa; iar când solul principelui le dădu câte un stilet, drept o armă mai uşoară, căpătară în sfârşit încredere în el.</p>
               <p rend="justify">Trecură prin trapă şi pipăiră, în întuneric cu picioarele, o scară mică de şapte trepte. Alexios îi lăsă să-l aştepte, se-ntoarse, potrivi covorul pe capacul trapei, închise chepengul şi apoi coborî spunând:</p>
               <p rend="justify">—  Să ne ţinem de mână şi să mergem pe dibuite! Înaintară aşa cam vreo treizeci de paşi, când deodată zăriră ca un tighel de aur o lumină pâlpâind în dreptunghiul unei uşi îndepărtate. Atunci tânărul şopti:</p>
               <p rend="justify">—  Intrăm acolo!</p>
               <p rend="justify">Când ajunseră în dreptul uşii, aceasta se deschise trasă de cineva dinăuntru şi cei doi fugari se găsiră cu groază în faţa căpitanului de eunuci, care-i trase înăuntru, fără să spună o vorbă. Mircea-Vodă îi aruncă lui Alexios o privire întrebătoare, iar acesta îi răspunse din deprindere şoptit, deşi n-avea cine să-i audă:</p>
               <p rend="justify">—  Căpitanul e omul nostru, măria ta! Are să vă lămurească pe deplin luminatul principe, Musa, care vă aşteaptă în odaia de gardă.</p>
               <p rend="justify">Mircea-Vodă abia apucă să se dumirească bine, când căpitanul, pe care-l crezuseră surd şi mut, cum erau toţi ostaşii de sub conducerea lui, spuse zâmbind:</p>
               <p rend="justify">—  Rog pe măriile voastre să se aşeze pe aceste jilţuri şi să-mi îngăduie să-i bărbieresc, lăsându-le numai un fir de mustaţă. Apoi, îi mai rog să se îmbrace cu aceste straie de pescar şi să ia în spate năvoadele ce zac colo în colţ.</p>
               <p rend="justify">Căpitanul Mustafa le rase repede barba celor doi fugari, îi mânji apoi pe obraz cu catran cu care se călăfătuiau corăbiile, ca să pară pescari adevăraţi, şi-i ajută să se îmbrace sub privirile zâmbitoare ale lui Alexios. Ţarul Straţimir cam strâmbă din nas, când îşi puse cămaşa pescărească soioasă, plină de solzi cleioşi şi zise:</p>
               <p rend="justify">—  Dar ştiu că put straşnic a peşte aceste straie, căpitane!</p>
               <p rend="justify">—  Sunt straie îndelung purtate, măria ta. Altfel cum am putea fi crezuţi că suntem pescari adevăraţi? Iată că şi eu mă îmbrac la fel cu măriile voastre, numai că în loc să-mi rad barba care-mi lipseşte, am să-mi lipesc o mustaţă pe oală spre a nu mai semăna de loc cu cel dinainte. Şi-acum, vă rog să binevoiţi a merge după mine. Dar luaţi şi plasele, vă rog. Aşa. Când îi văzu principele Musa, care-i aştepta împreună cu Selim, izbucni într-un râs zgomotos şi spuse mulţumit:</p>
               <p rend="justify">—  Dacă v-aş fi întâlnit eu însumi pe uliţă, noaptea mai ales, nu cred că v-aş fi recunoscut. Nici nu se putea o mai bună preschimbare. Şi acum ascultaţi-mă, vă rog, cu cea mai mare luare aminte. Veţi pleca însoţiţi de către Mustafa şi cei doi buni prieteni ai mei Alexios şi Selim, în care puteţi avea toată încrederea.</p>
               <p rend="justify">—  Dar alteţea voastră nu vă primejduiţi, mărite principe? Întrebă Mircea-Vodă cu vădită îngrijorare. Fuga noastră tot se va afla mai devreme sau mai târziu. Ce s-a făcut cu eunucii de pază şi ce se va întâmpla cu Mustafa?</p>
               <p rend="justify">Musa surâse cu multă bunăvoinţă şi răspunse calm:</p>
               <p rend="justify">—  M-am gândit mai înainte la toate îndelung şi nu cred să fi scăpat ceva. Toţi eunucii, care aţi băgat de seamă că sunt surzi şi muţi, au fost adormiţi şi vor visa plăcut până-n noaptea următoare. Nici n-a fost nevoie să-i mai legăm. Eu va trebui să pornesc chiar în noaptea aceasta la drum, înapoi la Adrianopol. Aci am făcut aşa, ca să fiu trimis de către prea strălucitul meu tată cu anumite treburi. Când se va afla de fuga măriilor voastre, eu voi fi ajuns de mult acasă. Cei doi prieteni ai mei, după ce-si vor fi îndeplinit misiunea ce le-am încredinţat-o, de a vă petrece, până când veţi fi în deplină siguranţă, vor veni şi ei la Adrianopol. De altfel, nimeni n-are să simtă lipsa lor câteva zile.</p>
               <p rend="justify">—  Şi Mustafa ce va face? Întrebă ţarul Straţimir.</p>
               <p rend="justify">—  Cu Mustafa e ceva mai deosebit, spuse Musa zâmbind cu înţeles. Cunoaşteţi cred crudul obicei al multor suverani de a-si omorî cu nepăsare şi fără mustrare de conştiinţă pe aceia pe care i-au folosit: fie omorând, la rândul lor, pe cineva indezirabil, fie zidind ascunzători pentru comori sau încăperi tainice, fie că deţin secrete prea mari. Eu nu pot proceda astfel. Pe cei care mă servesc sau mă ajută, în vreun fel oarecare, spre a-i împiedica totuşi să vorbească vreodată şi să mă trădeze poate, chiar, fără să vrea, îi ajut să-si creeze o altă situaţie într-o parte a lumii cât mai îndepărtată de locul împricinat. Mustafa este un ostaş viteaz şi de nădejde, care, aflând cam ce urma să se întâmple cu măriile voastre şi pe cine păzeşte, s-a revoltat el însuşi. Aşa că nu mi-a fost prea greu să-l conving. Asupra lui va cădea toată vina acestei evadări. Chiar el şi-a adormit oştenii şi, îl priveşte de ce, i-a ajutat să fugă pe cei doi prizonieri. Spre a nu avea de suferit consecinţele, a dispărut fără urmă. Ce se va întâmpla cu el? Eu mi-am permis să-i făgăduiesc în numele vostru, principe Mircea, că-l veţi lua în Ţara Românească, şi-i veţi face acolo situaţia pe care socotesc că o merită cu prisosinţă.</p>
               <p rend="justify">—  Cuvântul alteţei voastre, principe Musa, răspunse Mircea, punându-si dreapta pe inimă, este sfânt pentru mine. Doresc din suflet să-mi ajute Dumnezeu să vă pot înapoia cu prisosinţă o cât de mică parte din marea recunoştinţă ce v-o datorez.</p>
               <p rend="justify">—  Atunci toate sunt bune! Răspunse satisfăcut Musa. Să pornim, deci şi Alah să fie cu noi! Vântul începu să se ascută şi să sufle tăios. Cei trei pescari, urmaţi la cale de zece paşi de către doi tineri, ce păreau, după îmbrăcăminte, a fi nişte calemgii, ce se duceau la slujbele lor, înfruntau cu greu tăria vântului, care-i bătea în faţă.</p>
               <p rend="justify">Până să se facă ziuă mai era, iar întunericul stăruia încă pe străzile şi aşa umbrite de falnicii platani ai Brusei. Dar deodată, le ieşi în faţă unul din paznicii mahalalei, care tocmai îşi făcea rondul de dimineaţă. Mustafa se opri, răsuflă din greu, îşi potrivi mai bine năvodul pe umăr şi spuse cu glasul răguşit, ca de băutură şi nesomn:</p>
               <p rend="justify">—  Bună dimineaţa, cinstite efendi!</p>
               <p rend="justify">—  Bună dimineaţa, prietene! Răspunse paznicul, căscând zgomotos. Aţi plecat cu noaptea-n cap, dar încotro, că pe aci nu prea aveţi unde prinde peşte?</p>
               <p rend="justify">—  Tocmai asta vroiam să te întrebăm, efendi şi să te rugăm să ne îndrumezi, încotro s-o apucăm, spre a ajunge la Bilegic!</p>
               <p rend="justify">—  Ce să faceţi la Bilegic?! E un oraş sărac şi n-are fir de apă,…; de peşte ca să nu mai vorbim?</p>
               <p rend="justify">—  Acolo se află un staroste al nostru, al pescarilor, care ne va duce să pescuim în râul Sakaria, care se zice că, spre vărsarea lui în Marea Neagră, are atâta peşte, de-ţi rupe năvoadele.</p>
               <p rend="justify">—  Aşa să fie? Atunci ştiu c-o să vă procopsiţi. Iată, o luaţi pe drumul acesta spre răsărit şi mai întrebaţi. Dar fără o caleaşca ceva, nu ştiu când veţi putea ajunge, că-i tare departe!</p>
               <p rend="justify">—  Mulţumim… Şi Alah cu domnia ta, efendi! Când se îndepărtară puţin, Mircea-Vodă îi spuse:</p>
               <p rend="justify">—  Şi noi obişnuim să întrebuinţăm şiretlicurile acestea de a spune că mergem într-o parte şi o luăm cu totul dimpotrivă. Dar or mai prinde oare?</p>
               <p rend="justify">—  Şiretlicurile cele mai simple au prins întotdeauna de o sută de ori mai bine decât cele încurcate. Era cât pe-aici să greşesc şi să-ţi spun aşa cum nu e bine să se audă. Că tocmai despre acest lucru n-am vorbit. Domnia ta eşti de aci înainte Mehmet, iar tovarăşul domniei tale este Suleiman, ca să fim înţeleşi. Şi măcar că ştiţi turceşte, e mai bine să nu vorbiţi. Mă lăsaţi pe mine.</p>
               <p rend="justify">—  Şi, dacă nu ţi-e cu supărare, frate Mustafa, întrebă Mircea-Vodă, noi acum încotro mergem?</p>
               <p rend="justify">Mustafa oftă din adânc şi răspunse:</p>
               <p rend="justify">—  Încercăm, cu ajutorul lui Alah, să ajungem la Ismir, oraş la capătul lung şi cel mai îndepărtat al Mării Marmara. Şi-odată ajunşi acolo, vom mai vedea. Dar, cum ieşim din Brusa, în primul sat ce ni se va ivi în cale, trebuie neapărat să cumpărăm o căruţă cu doi cai, că altminteri e prăpăd şi ne prinde vremea rea pe drum. După o noapte de frământare şi nesomn, în care hotărârea îi stătuse în cumpănă, în zori, Baiazid cedase stăruinţelor celor doi sfetnici ai săi, care-l urau pe Mircea-Vodă mai mult decât sultanul însuşi şi poruncise gealatului moartea fostului domn al Ţării Româneşti, ce se vădea a fi hain, chiar şi lipsit de tron.</p>
               <p rend="justify">Capul viteazului şi marelui ostaş era aşteptat acum să-i fie adus padişahului într-un sac cu rumeguş de lemn, spre a se încredinţa că osânda a fost îndeplinită. În chioşcul, în care cu o săptămână în urmă stătuse de vorbă cu Mircea-Vodă şi Straţimir, Ilderim se preumbla acum puţin neliniştit şi parcă mustrat de conştiinţă că se lăsase totuşi înduplecat prea uşor de intrigile lui Ibrahim şi ale lui Evreinos. Din când, în când, se oprea cu privirea asupra lui Musa, care-l urmărea, silindu-se să pară cât mai nepăsător. Deodată, sultanul se opri şi spuse:</p>
               <p rend="justify">—  Dacă ai fi fost tu lângă mine, Musa, nu m-ai fi lăsat, desigur, să rostesc atât de repede moartea acestui viteaz ghiaur. Cine m-a pus să te trimit la Brusa? Puteam trimite pe oricare altul dintre fraţii tăi, pentru fleacul de a transmite Marelui Hoge hotărârile mele cu privire la geamia noastră. Dar parcă şi tu, Musa, ai cerut aceasta cu insistenţă?!</p>
               <p rend="justify">—  Întocmai, preastrălucite stăpâne şi prea iubitul meu părinte, răspunse Musa, plecându-si ochii cu sfială, întocmai, în dorinţa de a vedea Marele Hoge că mă preţuiţi şi că sunt fiul vostru preferat!</p>
               <p rend="justify">—  Da,… ai dreptate!</p>
               <p rend="justify">Şi Baiazid, bătând furios cu piciorul în podea, privi foarte atent la mozaicul alcătuit cu atâtea măiestrie din bucăţele de piatră: roşii, verzi, albastre şi sidefii, prăfuite cu aur, ca şi cum ar fi căutat printre pietricelele sclipitoare o dezlegare în ceasul acesta greu şi spuse încruntat:</p>
               <p rend="justify">—  Hm! Şi-acum trebuie să aştept gealatul cu capul acestui nefericit principe, care, de fapt, are marea vină de a fi viteaz şi de a-si iubi mai presus de orice pe lume, ţara.</p>
               <p rend="justify">Dar sultanul se opri deodată, atras de zgomotul făcut pe pietrişul aleii din faţa chioşcului de către cei doi mari consilieri ai săi, după care venea spăşit şi cu fruntea plecată, gâdea, bălăbănind în mână un sac gol.</p>
               <p rend="justify">Baiazid avu o presimţire care parcă-l amuză. Ochii îi mijiră uşor şi i se încreţiră într-un zâmbet de nestăpânit. Îi aşteptă răbdător pe cei trei să se apropie, până ajunseră la intrarea în chioşc şi nu le spuse o vorbă, bucuros să-i joace puţin.</p>
               <p rend="justify">Văzând că tăcerea se lasă apăsătoare şi marele Ilderim nu le adresează un cuvânt, care să fie alcătuit măcar şi dintr-un singur sunet, aşa cum obişnuia el de multe ori să le spună: „E”, însemnând „ce-aveţi de spus?”, Evreinos îndrăzni în cele din urmă:</p>
               <p rend="justify">—  Prea slăvite padişah al padişahilor… Nenorocire. Mare nenorocire…</p>
               <p rend="justify">—  E! Strigă deodată Baiazid mâniat, de Evreinos bei tremură ca apucat brusc de friguri, ce te văicăreşti aşa ca o babă neputincioasă? Spune!</p>
               <p rend="justify">—  Mircea şi Straţimir au scăpat, abia izbuti să îngaime cu spaimă sfetnicul.</p>
               <p rend="justify">—  Cum adică au scăpat? Ce cabazlâc prostesc mai e şi ăsta? Lămureşte-mă!</p>
               <p rend="justify">—  Au fugit, luminate stăpâne! Când au ajuns gealatul cu oamenii mei la palatul din Brusa, ei fugiseră de o zi, împreună cu căpitanul Mustafa, care, fără îndoială, le-a înlesnit evadarea.</p>
               <p rend="justify">Şi atunci deodată din gâtlejul lui Baiazid izbucni ca o cascadă un râs zgomotos, neaşteptat, de satisfacţie parcă, dar şi de scârbă, faţă de isprava nevolnicilor săi oameni:</p>
               <p rend="justify">—  Ha! Ha! Ha! Ha! Ce mai treabă! De bicisnici,… de netoţi,… de hahalere… Şi hadâmbii lui Mustafa ce-au păzit?</p>
               <p rend="justify">—  Ei nu ştiu nimic! Au fost adormiţi, credem, chiar de Mustafa, care nu se află nicăieri!</p>
               <p rend="justify">—  Ptiu! Scuipă sultanul dezgustat. Lipsiţi din ochii mei cât mai de grabă. Îmi vine să poruncesc gealatului să umple sacul acela cu bostanii voştri seci. N-auziţi? Ce mai aşteptaţi, după o asemenea ispravă? Îmi cereţi capul lui Mircea cu o drăcească stăruinţă,… Vi-l dau… Şi voi îmi veniţi cu asemenea veste. Ce aşteptaţi, vă mai întreb o dată? Să fug eu după ei? Să mi-l aduceţi aci: din pământ, din iarbă verde, în palmă, să-i iau eu capul cu acest iatagan ce-mi atârnă la brâu, că voi nu sunteţi în stare nici să păziţi un om ca ăsta, darămite să-l scăpaţi… Ah! Ah! Ah! Iată, fiul meu, pe cine se sprijină marea împărăţie otomană. Află şi bagă la cap: să n-ai încredere niciodată în nimeni, decât în tine însuţi. Dacă vrei să te scarpini bine, nu pune pe altul, ci scarpină-te singur.</p>
               <p rend="justify">Şi Baiazid le întoarse spatele, dar, văzându-l pe principele Musa încremenit şi palid la faţă, de spaimă, îi zâmbi uşor şi-i făcu cu ochiul ca de-o glumă bună. Înnebuniţi de furia nemaipomenită a lui Baiazid, cei doi bei, foarte îngrijoraţi acum de propria lor soartă, întrucât îl scăpaseră din mână pe unul din cei mai aprigi vrăjmaşi ai sultanului, porniră de îndată sute de ieniceri şi spahii după cei trei fugari, cu porunca de a-i prinde şi de a-i aduce vii, nevătămaţi, spre a fi judecaţi chiar de către marele stăpânitor, care-si arătase dorinţa de a-i ucide cu mâna lui.</p>
               <p rend="justify">Fusese pusă în mişcare într-adevăr o întreagă armată; iar oamenii de credinţă ai celor doi prea puternici bei se împrăştiaseră prin locurile pe unde îşi închipuiau că ar putea da de fugari, care, după socotelile lor, nu puteau să fi ajuns prea departe şi, deci, era peste putinţă ca, mai devreme sau mai târziu, să nu le cadă în mână. În vremea aceasta: Mircea-Vodă, ţarul Straţimir şi Mustafa, rămaşi singuri, se găseau în apropiere de Gallipoli, unde se adăpostiseră la o rubedenie de-a fostului căpitan de eunuci, răsuflând uşuraţi că până atunci nu-i supărase nimeni nici cu o întrebare măcar.</p>
               <p rend="justify">Veniseră până acolo, schimbând totuşi drumul, în cele din urmă, după ce Alexios şi Selim îi părăsiseră. Mustafa fusese de părere că nimeni nu trebuia să ştie încotro vor merge de aci înainte. Era mai sănătos, spunea el. Şi aşa, se ţinuseră de ţărmul Mării Marmara, trecuseră strâmtoarea Dardanele cu ajutorul unor pescari adevăraţi şi ajunseseră, în cele din urmă, la Gallipoli, unde se simţeau în siguranţă.</p>
               <p rend="justify">Dar sfânta e vorba din bătrâni: „Să nu spui: «hop» până n-ai sărit şanţul”</p>
               <p rend="justify">Kerim, rubedenia lui Mustafa, îi primise pe fugari, fără prea multă tragere de inimă şi cam strâmbând din nas.</p>
               <p rend="justify">Mustafa îşi scosese mustăţile de mult şi arăta aşa cum îl cunoscuse văru-său de ani de zile. Dar lui Kerim, neguţător de fructe, nu-i făcuse o impresie prea bună ceilalţi doi fugari. Şi-apoi nu se dumirea de ce Mustafa purta şi el straie de pescar? Simţea că nu e lucru curat la mijloc şi stătea ca pisica la pândă, cu ochii în patru, curios să afle care-i adevărul în toate acestea.</p>
               <p rend="justify">Trecuseră două zile de la sosirea pescarilor în Gallipoli, când, în seara următoare, în prăvălia lui Kerim veni să cumpere nişte rodii un vecin tare vorbăreţ, de la care află că pristavul cetăţii a dat de ştire că stăpânirea caută trei tâlhari fugiţi din închisoarea de la Brusa şi că cine va ajuta la prinderea lor vii şi nevătămaţi, va primi drept răsplată o sută de dinari.</p>
               <p rend="justify">Aflând de toate acestea, Kerim închise prăvălia mai devreme ca de obicei şi se grăbi spre casă. Aci îi găsi pe cei trei pescari, stând la gura focului, unde fierbea cina şi dregându-si plasele care aveau câteva ochiuri rupte.</p>
               <p rend="justify">Fără a le mai da bună seara şi fără să-i bage de loc în seamă pe cei doi străini, gazda i se adresă lui Mustafa provocator:</p>
               <p rend="justify">—  Ai aflat marea veste care umblă prin oraş? Mustafa lăsă plasa şi se uită încruntat la Kerim:</p>
               <p rend="justify">—  De unde să ştiu eu ce veşti sunt în oraş, când n-am ieşit din casă de două zile?</p>
               <p rend="justify">—  Dar de ce n-ai ieşit din casă, bre, omule? Te-am împiedicat eu cumva sau poate că ai, adică mai bine zis aveţi toţi trei vreo pricină bine întemeiată, ca să vă feriţi de ochii lumii, ai? Se răsti de astă dată Kerim.</p>
               <p rend="justify">Mustafa se ridică în picioare cât era el de înalt şi-i aruncă vărului său o privire care-l îngheţă.</p>
               <p rend="justify">—  Ce vrei să spui, jigodie, vorbeşte lămurit?</p>
               <p rend="justify">—  Nu cumva ştii tu poate cine sunt cei trei tâlhari fugiţi din temniţa de la Brusa şi pe capul cărora s-a pus preţ de o sută de dinari? Nu e o sumă de lepădat!</p>
               <p rend="justify">Mustafa ridică pumnul şi voi să-l lase în capul lui Kerim, dar acesta, iute de picior, se strecură pe uşa ce rămăsese întredeschisă şi o luă la fugă spre centru oraşului, de-i sfârâiau călcâiele pe caldarâmul de granit.</p>
               <p rend="justify">—  Nu-i o clipă de pierdut! Strigă Mustafa neliniştit celor doi tovarăşi. De îndată să ne punem la adăpost şi să părăsim oraşul cât mai în grabă, că altfel nu dau nici o firfirică pe vieţile noastre.</p>
               <p rend="justify">Mircea şi Straţimir voiră să ia plasele la care lucrau, dar Mustafa le spuse:</p>
               <p rend="justify">—  Lăsaţi plasele, că nu ne mai sunt de nici un folos. Veniţi după mine.</p>
               <p rend="justify">Cei trei ieşiră în grabă din casa lui Kerim, în uliţa slab luminată, ca orice uliţă de mahala, de un fanar spart şi cârpit cu cocă, ce-si arunca razele-i tremurătoare numai la câţiva paşi de el.</p>
               <p rend="justify">—  Rămâneţi în urma mea, le spuse Mustafa tare îngrijorat şi ţineţi-vă după mine la zece paşi, fără să mă părăsiţi o clipă din ochi. Când mă opresc eu, vă opriţi şi voi şi vă faceţi de lucru, fără să se simtă că mă cunoaşteţi, că-i prăpăd!</p>
               <p rend="justify">Apoi Mustafa o porni în grabă în susul uliţei. Deodată se opri lângă calcanul unei case ce dădea într-un maidan dosnic. Aci, se dezbracă cu o iuţeală nemaipomenită, scoase din traista ce-o purta cu el straiele de căpitan de eunuci şi se îmbrăcă şi mai repede de cum se dezbrăcase. Le făcu semn celor doi fugari să se apropie şi le spuse în şoaptă:</p>
               <p rend="justify">—  Aşteptaţi-mă aci. Lungiţi-vă pe jos şi prefăceţi-vă că dormiţi. Fiţi fără grijă şi aveţi încredere în mine, că nu vă părăsesc. Viaţa mea-i în joc la fel cu a voastră. Trebuie să facem orice, ca să scăpăm cu bine, până ajungem în Bulgaria. Primejdia cea mare acum e îmbrăcămintea aceasta de pescari. Kerim fără îndoială că a spus tot la stăpânire. Eu mă duc să vă fac rost de alte straie, până nu se află de noi în tot oraşul. Cu bine!</p>
               <p rend="justify">Mircea-Vodă şi ţarul Straţimir îşi stăpâniră cu greu oftatul şi se duseră în colţul cel mai îndepărtat al maidanului, aşezându-se pe jos, turceşte.</p>
               <p rend="justify">—  Mi se cade cu prisosinţă să trec prin toate aceste primejdii de moarte, spuse cel dintâi, întrucât m-am legat la cap, fără să mă doară. N-am ţinut seama de sfatul lui Sigismund şi m-am băgat în gura lupului de bună voie. Atunci la ce să mă mir şi să mă căinez că acesta sau haita lui vrea să mă mănânce?</p>
               <p rend="justify">—  Dar eu ce să mai zic? Pe mine m-a chemat Baiazid, chipurile, ca să te fac pe tine mai înţelegător. Ca şi cum era sigur că aş avea vreo putere asupra voinţei tale. Doamne, Doamne, cu ce ţi-am greşit, ca să mă pedepseşti astfel la bătrâneţe? De voi scăpa cu bine şi de astă dată, intru într-o monastire să-mi grijesc de păcatele pe care se vede că le-am făcut în viaţă, fără să-mi dau seama.</p>
               <p rend="justify">Apoi tăcură amândoi; nu li se mai auzea decât răsuflarea. Noaptea se lăsase călduţă. Un aer curat şi puternic venea dinspre strâmtoarea Dardanele, răcorindu-le puţin feţele înfierbântate de teamă.</p>
               <p rend="justify">Nu mai ştiau cât timp trecuse de când stăteau aşa, când auziră paşii lui Mustafa şi tresăriră. Acesta îi căută cu privirea prin întuneric, îi descoperi şi veni către ei cu braţele întinse pe care purta nişte haine mai acătării, vechi, dar curate şi mirosind a foi de paciulie.</p>
               <p rend="justify">—  Hai, schimbaţi-vă repede şi să plecăm de grabă. Noroc că am găsit un telal de haine vechi în apropiere şi n-am colindat prea mult prin oraş. Când m-a văzut că-s căpitan de eunuci mi-a adus îndată tot ce i-am cerut, fără să mă mai întrebe ceva.</p>
               <p rend="justify">—  Cât de scurt a fost drumul de la Adrianopole la Brusa şi cât de lung mi s-a părut de la Brusa la Adrianopole şi înapoi! Spuse ţarul Straţimir, oprindu-se lângă un cedru, ca să se mai odihnească.</p>
               <p rend="justify">—  E şi firesc, îi răspunse Mircea-Vodă, privindu-l cu îngăduinţă ca pe un copil, doar acum am mers mai mult pe ocolite. Dar ce nu înţeleg eu, frate Mustafa, este de ce ne-am întors aci, la Adrianopole, cum s-ar spune în gura lupului?</p>
               <p rend="justify">Mustafa le răspunse cu şiretenie:</p>
               <p rend="justify">—  M-am gândit îndelung, înainte de a mă hotărî la asta şi mi-am zis că nimănuia nu-i va trece prin minte că vă veţi întoarce chiar în locul de unde aţi plecat şi unde se află duşmanii de moarte ai voştri. Cine credeţi voi că se gândeşte să vă caute pe aci? Şi din Adrianopole în Bulgaria este numai un pas. Iar acum, ca să ne pierdem urma, hai să dăm o raită prin At-Maidan, unde e piaţa cea mai măre din oraş. Aveţi ce vedea şi de ce vă minima: e un vestit târg de cai, cum nu s-a mai pomenit prin alte părţi de lume, apoi mai e şi târg de vite şi de sclavi. Şi, de ne vom plictisi cumva în târg, deşi nu cred, că numai la bazarul cel mare îţi poţi pierde o zi întreagă, căscând gura, mergem la hipodrom care e alături. Până se lasă seara, n-avem altceva mai bun de făcut şi suntem în mai mare siguranţă în mijlocul mulţimii, decât plimbându-ne pe uliţe.</p>
               <p rend="justify">Şi fără să mai aştepte încuviinţarea celor doi tovarăşi ai săi de drum, Mustafa o porni spre At-Maidan.</p>
               <p rend="justify">Aci o lume neobişnuită şi împestriţată li se înfăţişe ochilor uimiţi şi încântaţi ai celor doi străini de ţara turcească. Tarabele erau întinse în faţa unor dughene mari, unele lângă altele, având de vânzare cele mai diferite lucruri ce se puteau închipui.</p>
               <p rend="justify">Într-un vacarm asurzitor, neguţătorii îi opreau pe cumpărători, lăudându-si marfa cu cele mai alese şi meşteşugite cuvinte.</p>
               <p rend="justify">Dar ce-i uimi şi-i incintă mai mult decât toate pe călătorii noştri fu un harap care îşi arăta într-un ţarc mare, din marginea maidanului, uriaşa lui putere şi nemaipomenita-i îndemânare. Lumea izbucni în urale şi laude pe deplin meritate, iar harapul, cu fesul în mână, porni pe la fiecare din cei ce-l priviseră cu sufletul la gură, rugându-i să-i dea cât îi lasă inima.</p>
               <p rend="justify">—  Straşnic om! Grăi Mircea-Vodă cu admiraţie. Asta singur cred că e în stare să se bată cu zece o dată.</p>
               <p rend="justify">—  Mai face şi alte isprăvi, afară de ce-aţi văzut aci! Le spuse Mustafa. Dar acum, că s-a înserat, să ne potolim foamea la „Ancora de aur”, un han din apropiere, şi-apoi să mergem la o gazdă din miazănoaptea oraşului, de unde vom porni călări spre Bulgaria. Totul e pus în rânduială şi, dacă scăpăm şi de acest hop, ne putem socoti oameni liberi. La „Ancora de aur” era într-adevăr un han ferit, ascuns în spatele unei perdele de platani uriaşi şi trebuia să ştii de el că se află la răscrucea acelor drumuri de margine, altminteri nu l-ai fi putut vedea. O şuviţă subţire de fum albăstrui şi plăcut mirositor se înălţa din mijlocul arborilor, vestind trecătorilor că acolo se frige faimosul kebap de berbec, cu pilaf, cu cimbru, piper şi alte mirodenii ce-i dădeau fripturii un gust deosebit.</p>
               <p rend="justify">Drumeţii noştri se opriră în faţa a doi platani mai înalţi, care parcă străjuiau intrarea şi privind în sus, zăriră cu uimire stelele sclipind puternic în întunericul ce se lăsase pe nesimţite.</p>
               <p rend="justify">—  Nici n-am băgat de seamă, când a căzut noaptea, spuse Mircea-Vodă.</p>
               <p rend="justify">—  Iar eu, adaogă Straţimir, am şi uitat că mai poate să-ţi fie şi foame din când, în când. Bun gând a avut Mustafa, când ne-a adus să cinăm aci la han.</p>
               <p rend="justify">—  Să intrăm, că, de întârziem, s-ar putea să nu mai avem loc. E un han cu multă căutare, mai cu seamă pentru kebapul lui, cum nu se găseşte altul în tot oraşul.</p>
               <p rend="justify">Încăperea, neobişnuit de mare în care se aflau mesele, era aproape plină cu oaspeţi de tot soiul, care înfulecau cu poftă.</p>
               <p rend="justify">Cei trei nou sosiţi se aşezară la o masă lângă o uşă ce dădea în curtea din dos a hanului. Mustafa era bucuros că a găsit un loc atât de potrivit şi se lăsă pe scaun, oftând uşurat, ca de o mare oboseală. Apoi îi făcu din depărtare un semn hangiului, care, fără să-i mai întrebe ce doresc, le aduse îndată trei porţii de kebap, pâine neagră şi trei stacane cu salep, la care Straţimir strâmbă din nas şi spuse cu obidă:</p>
               <p rend="justify">—  Dar ceva zeamă de struguri nu se pomeneşte prin aceste locuri de lume?</p>
               <p rend="justify">Mustafa se încruntă şi spuse apăsat:</p>
               <p rend="justify">—  Ai uitat pesemne, preacinstite prietene, că legea noastră ne opreşte să bem vin şi să mâncăm carne de porc?</p>
               <p rend="justify">Unui bun musulman nu-i este îngăduit să uite o clipă măcar învăţăturile profetului.</p>
               <p rend="justify">—  Aşa e,… Mă mir cum de-am putut uita. Pesemne, unde mi-e atât de sete, zâmbi Straţimir cu resemnare.</p>
               <p rend="justify">Într-adevăr că kebapul era grozav de gustos: carnea de berbec, bătută cu ciocanul de lemn şi stropită din belşug cu mirodenii, era fragedă de se topea în gură; iar orezul din pilaf, bob şi bob, avea un gust deosebit, aşa cum cei doi străini de locurile acelea nu-si aminteau să mai fi mâncat vreodată până atunci.</p>
               <p rend="justify">—  Bun bucătar, hangiul! Spuse Straţimir.</p>
               <p rend="justify">—  Aaaa,… Mehmet al nostru, făcu Mustafa, bun e puţin zis,… Neîntrecut!</p>
               <p rend="justify">Dar, către sfârşitul cinei, iată că Mehmet veni grăbit la masa lor şi spuse în şoaptă:</p>
               <p rend="justify">—  Bre, Mustafa, o ceată de ieniceri caută de zor pe nişte, spun ei, tâlhari, fugiţi de la Brusa şi pe tine. Eu nu ştiu ce-i adevărat din toate astea, dar cum nu vreau halima în prăvălia mea, ştergeţi-o uşurel pe uşa asta din spatele vostru. O să ieşiţi în curtea din dos,… Şi acolo, în grădina de zarzavat, care dă la Ciamlidgia-Cişm? De unde vă puteţi împrăştia mai uşor şi fără zarvă, care încotro. Lasă, că-mi plătiţi altă dată. Mergeţi sănătoşi şi să auzim de bine.</p>
               <p rend="justify">Cât vorbise Mehmet, cei trei se şi ridicaseră în picioare şi se strecuraseră uşor pe uşa deschisă de către hangiu, care o astupa acum cu trupul său vânjos, prefăcându-se că strânge de pe masă.</p>
               <p rend="justify">Bune ar fi fost toate, dacă treburile s-ar fi desfăşurat aşa după cum spusese Mehmet; dar vezi că rar socoteala de acasă se potriveşte cu cea din târg.</p>
               <p rend="justify">Curtea din spate era pustie la ceasul acela de seară. Doi zăvozi hămăiră scurt de câteva ori şi, la fluieratul lui Mustafa, încetară, aşezându-se liniştiţi, cu botul pe labe şi întorcând numai capetele către cei ce se îndepărtau în grabă către grădina de zarzavat.</p>
               <p rend="justify">Dar cum intrară în grădină, deodată săriră pe ei cu spăngile ridicate, gata de luptă, şase ieniceri.</p>
               <p rend="justify">—  Nici o mişcare, că-i prăpăd! Strigă căpitanul oştenilor.</p>
               <p rend="justify">Hamalii însă erau pregătiţi pentru orice împrejurare. Şi dacă n-aveau săbii cu ei, spre a nu da de bănuit, îşi ridicară cu o iuţeală nemaipomenită frânghiile soioase şi învârtindu-le fulgerător pe deasupra capetelor celor ce se năpustiră asupra lor, îi biciuiră, ameţindu-i şi-i făcură să dea înapoi zăpăciţi.</p>
               <p rend="justify">Dar ienicerii se reculeseră repede şi, văzând cam ce fel de arme foloseau cei trei hamali, se dădură câţiva paşi înapoi şi se năpustiră asupra lor, urlând ca nişte fiare sălbatice. Insă hamalii se şi aruncaseră la pământ şi ienicerii, împiedecându-se de trupurile acestora, căzură unii peste alţii, lovindu-se şi tăindu-se chiar în hangerele lor. Oştenii erau totuşi tineri şi nespus de ageri. Se ridicară repede în picioare şi săriră din nou pe hamali, care, oricât de puternici şi viteji ar fi fost, nu puteau lupta cu nişte frânghii, împotriva unor paloşe late şi ascuţite, ei fiind trei şi vrăjmaşii lor încă pe-atâţia.</p>
               <p rend="justify">Văzându-i că încep să dea înapoi, unul din oşteni strigă:</p>
               <p rend="justify">—  Nici o mişcare, v-am mai spus! Până aci v-a fost! Înainte şi nici o vorbă. Avem poruncă să vă ducem la luminăţia sa Evreinos-bei.</p>
               <p rend="justify">Dar Mustafa nu degeaba fusese căpitan de eunuci atâţia ani de zile, ca să se lase aşa dus cu una, cu două. Le strigă cu îndrăzneală:</p>
               <p rend="justify">—  Aveţi poruncă spuneţi? De la cine aveţi poruncă?</p>
               <p rend="justify">—  N-ai auzit? De la strălucirea sa Evreinos-bei.</p>
               <p rend="justify">—  Dar pentru care pricină?</p>
               <p rend="justify">—  Las-că ştii tu destul de bine, îi răspunse ienicerul, ca să ţi-o mai spun şi eu.</p>
               <p rend="justify">În aceeaşi clipă, poarta cea mare a curţii din dos se deschise în grabă şi un pâlc de zece spahii pătrunse în ogradă.</p>
               <p rend="justify">—  Nici o mişcare vă spun acum eu, tuturor! Strigă cu putere căpitanul călăreţilor. Ce se întâmplă aci?</p>
               <p rend="justify">Glasul li se păru cunoscut hamalilor, dar nu ştiau de unde să-l ia. Înfăţişarea falnică a aceluia care vorbea nu le amintea în clipa aceea de nimeni. Totuşi Mustafa, tresări deodată, se învioră şi înaintând cu mult curaj, se aruncă cu faţa la pământ şi începu să strige, bătându-se cu pumnul în piept, ca un apucat:</p>
               <p rend="justify">—  Înălţimea voastră, aceşti ieniceri nu ne-au lăsat să ne sfârşim cina, ne-au ridicat, fără nici o pricină, de la masa noastră şi ne-au târât afară în ghionti; iar acum vor să ne ducă cu ei nu ştiu pentru ce!</p>
               <p rend="justify">—  Cine eşti tu, de te smiorcăi aşa? Se-ncruntă căpitanul de spahii.</p>
               <p rend="justify">—  Sunt Osman, un biet hamal din Gallipoli, care-si câştigă pâinea cinstit şi care.</p>
               <p rend="justify">Dar căpitanul nu-l lăsă să-si sfârşească vorba şi-i strigă cutremurător, de se-ncreţi pielea pe bietul Mustafa, care acum chiar că nu mai ştia ce să creadă.</p>
               <p rend="justify">—  Ha, ha! Osman zici că eşti?! Un biet hamal, spui, şarpe veninos?! Eşti tu hamal, cum sunt eu marele hoge de la Brusa. Să-ţi spun eu cine eşti, de-i aşa, ca să afli şi tu, spurcăciune. Eşti netrebnicul Mustafa, fostul căpitan de eunuci al prea strălucitului nostru padişah. Ai înşelat buna credinţă a stăpânului tău şi, de n-ar trebui să te duc viu, ţi-aş crăpa capul aci, pe dată.</p>
               <p rend="justify">Mustafa îl recunoscuse mai de mult, dar Mircea-Vodă şi ţarul Straţimir abia acum îşi dădură seama cine era straşnicul căpitan de spahii: Alexios, bunul prieten al principelui Musa; iar alături de el se afla Selim. Încremeniţi, ei erau încredinţaţi că, de astă dată, soarta li-e pecetluită.</p>
               <p rend="justify">Văzând ce neaşteptată întorsătură au luat lucrurile, căpitanul ienicerilor, veni degrabă în faţa lui Alexios şi spuse hotărât:</p>
               <p rend="justify">—  Avem poruncă de la înălţimea sa Evreinos-bei să-i ducem pe aceşti trei oameni la strălucirea sa, vii şi nevătămaţi.</p>
               <p rend="justify">—  Hm, hm! Mustăci Alexios. Ciudat! Şi eu am aceeaşi straşnică poruncă, numai că noi suntem trimişi chiar de către luminăţia sa principele Musa. Aveţi carte la mână în privinţa aceasta?</p>
               <p rend="justify">—  N-am nici un fel de carte, decât cuvântul înălţimii sale şi atât.</p>
               <p rend="justify">—  Atunci, n-am ce vă face. Iată cartea noastră, iscălită chiar de către fiul prea strălucitului nostru padişah. Aşa că…</p>
               <p rend="justify">—  N-ar fi bine atunci să-i ducem împreună? Propuse ienicerul.</p>
               <p rend="justify">—  Împreună? Strigă Alexios mâniat. Cum adică? Avem noi, aceşti spahii călări, nevoie să fim apăraţi sau păziţi cumva? Voi, ienicerii, sunteţi pedeştri. Să fac rost acum de cai şi pentru voi? N-am decât trei telegari pentru cei prinşi. Hai, hai! Faceţi calea întoarsă şi descurcaţi-vă cum puteţi, dar cu noi n-aveţi ce căta.</p>
               <p rend="justify">Cei şase ieniceri, de teamă să nu-l supere pe prea puternicul căpitan de spahii ce venea, după cum glăsuia cartea, chiar din partea principelui Musa, se îndepărtară degrabă, amarnic de supăraţi.</p>
               <p rend="justify">În clipa următoare, Alexios şi Selim săriră de pe şei drept în picioare în faţa prinşilor şi, spre marea uimire a acestora, îi luară în braţe cu nespusă bucurie.</p>
               <p rend="justify">Şi-atunci se auziră puternicele hohote de râs, ca nişte pocnete de bici, ale celor ce se simţeau deodată uşuraţi de groaznica pacoste ce crezuseră că a căzut peste dânşii.</p>
               <p rend="justify">—  Ce-a mai fost şi asta, prietene Alexios,? Întrebă Mircea-Vodă.</p>
               <p rend="justify">—  Una de-a slăvitului nostru stăpân, măria ta. Ştiţi doar care a fost porunca luminăţiei sale dintru început: să nu vă slăbim din ochi şi să nu vă părăsim, până ce nu vom socoti noi că sunteţi în deplină siguranţă. Asta am şi făcut. Tot timpul v-am urmărit şi am fost aproape de măriile voastre,… Din depărtare, râse Alexios, gata să vă sărim în ajutor la nevoie. Ştiind că cei doi mari dregători ai sultanului vă sunt duşmani de moarte şi au dat poruncă să fiţi prinşi, ne-am ţinut după oamenii lor, şi, mai ştiind şi cam încotro v-aţi îndreptat, iată că am dat de măriile voastre. Acum, avem poruncă aspră să nu vă lăsăm decât când veţi ajunge pe pământ bulgăresc, unde luminăţia sa ţarul Straţimir e la domnia sa acasă. Iar strălucitul meu stăpân, măria ta, adăugă Alexios, adresându-se lui Mircea-Vodă, mi-a spus să vă rog să-i trimiteţi din când în când ştiri prin oameni de credinţă, la care vă va răspunde de asemenea. Şi acum, poftiţi pe cai şi să pornim, ca nu cumva să fim ajunşi din urmă de oamenii celor doi bei, care n-ar fi de mirare să fie loviţi de dambla, de gălbenare sau măcar de turbare.</p>
            </div>
            <div type="div2">
               <head>Capitolul XII</head>
               <subtitle>Ni se arată cum, nefiind luate în seama înţelepciunea şi priceperea în lupta a vitejilor şi încercaţilor Valahi cu Otomanii, marea cruciadă europeană, pornită împotriva acestora, este spulberata la Nicopole, precum pleava de vânt.</subtitle>
               <p rend="justify">NICIODATĂ PÎNĂ ATUNCI, oraşul Orşova nu adăpostise atâta puhoi de oaste ca-n acel an de pomină 1396, la începutul lunii lui Gustar.</p>
               <p rend="justify">Dar nici atâta de amestecată şi pestriţă. O sută de mii de oşteni, jumătate călăreţi şi jumătate pedestraşi, din cele mai felurite neamuri ale Europei, aşteptau nerăbdători şi plini de emoţie marea încleştare pentru care veniseră aci de peste ţări şi mări: înfruntarea Semilunei, care ajunsese să pună în primejdie acum şi părţile din spre apus ale continentului.</p>
               <p rend="justify">La chemarea regelui Sigismund de Luxemburg al Ungariei, care acum era şi puternic vicar al împărăţiei germane şi se aştepta să fie ales în curând împărat, răspunseră toţi cu multă însufleţire şi se găseau strânşi laolaltă în fruntea ofiţerilor: conţi şi mareşali din Francia, duci din Englitera, cavaleri din Germania, amirali veneţieni şi generali bizantini, la care se alăturase, cum era şi firesc, oastea ungară a regelui Sigismund, ce era şi căpetenia întregii oştiri.</p>
               <p rend="justify">Dar regele Ungariei încă nu se hotărâse să pornească lupta şi o tot tărăgăna, invocând diferite pricini, de care oştenii trebuiau să ţină seama. Până într-o zi, când palatinul Nicolae de Gara intră neanunţat în camera suveranului său şi-i şopti câteva vorbe, care-l făcură pe Sigismund să sară de pe pat, unde se odihnea cu mâinile sub cap şi ochii în tavan şi să-l urmeze de îndată pe palatin în port. Regele nu aşteptă mult, că trei bărci uşoare şi iuţi se opriră la mal şi din cea dintâi săriră sprinteni ca nişte flăcăi de douăzeci de ani Mircea-Vodă şi spătarul Boian.</p>
               <p rend="justify">Când îl văzu pe acela pe care-l socotise de mult pierdut pentru totdeauna, Sigismund mai întâi îşi potoli cu mâna bătăile repezi ale inimii; apoi îi ieşi înainte cu braţele deschise şi, fără să se mai stăpânească, îl sărută pe amândoi obrajii, zicând ca pentru sine:</p>
               <p rend="justify">—  În sfârşit, acum putem începe lupta cea mare! Fii bine venit, măria ta, dar să-ţi spun drept, că de nu m-ar fi anunţat palatinul Nicolae de Gara cine trece Dunărea aci, la Orşova, nu te-aş fi recunoscut. Unde-ţi sunt părul, barba… Şi mustaţa cea deasă?</p>
               <p rend="justify">—  S-au topit ca şi mine, maiestate! Grăi Mircea-Vodă, râzând şi răspunse îmbrăţişării cu aceeaşi prietenie.</p>
               <p rend="justify">—  Nu speram să te mai revăd vreodată şi totuşi, ciudat, te aşteptam. Oh,… Mi-ai pricinuit multă supărare şi mi-ai dat mari emoţii. Acum mi-a venit inima la loc. E lângă mine omul cel mai preţios dintre toţi vitejii care se află acum în această Orşova. Comandanţii oştilor sunt la petrecere. Cam cu aceasta se îndeletnicesc cei mai mulţi, parcă ar fi venit aci ca să bea şi să mănânce în neştire, adevărat, cum se spune, ca de frica morţii. Să nu-i tulburăm, deci şi să stăm puţin de vorbă, între patru ochi.</p>
               <p rend="justify">Privindu-l pe Boian, Mircea-Vodă adaogă surâzând:</p>
               <p rend="justify">—  Cu îngăduinţa maiestăţii voastre, între şase ochi. Sigismund se grăbi să aprobe îndată:</p>
               <p rend="justify">—  De bună seamă, generalul Boian nu ne poate fi decât de folos. Dar nu vom fi nici între şase ochi, întrucât la acest sfat de taină al nostru va participa şi palatinul de Gara, comandantul suprem al armatei ungare. Cei patru bărbaţi se aşezaseră pe jilţuri faţă în faţă, în colţul cel mai îndepărtat de uşă al camerei lui Sigismund. Nicolae de Gara trăsese zăvorul la uşa grea de stejar şi spusese:</p>
               <p rend="justify">—  Măcar că nu ne va tulbura nimeni, cred, întrucât oaspeţii noştri, când au dinaintea lor mâncare aleasă şi vin bun, nu-i mai urneşti din loc nici cu o sută de boi.</p>
               <p rend="justify">Sigismund oftă din greu şi spuse cu amărăciune:</p>
               <p rend="justify">—  Din nefericire, acesta este adevărul cel mai adevărat. Apoi, întorcându-se către Mircea-Vodă, grăi cu glasul scăzut:</p>
               <p rend="justify">—  Iată pe scurt cam ce aveam de spus. Despre primejdia turcilor pentru întreaga Europă nu mai are nici un rost să discutăm, este evidentă. Baiazid a cutezat să strige în gura mare către paşalele sale că în curând va intra călare în biserica Sfântului Petru din Roma şi-i va da calului său să mănânce ovăz pe masa altarului. Lăudăroşenia aceasta, plină de cea mai sfruntată obrăznicie, nu putea fi lăsată fără răspuns. Am trimis soli în multe ţări şi am primit frumoase răspunsuri. Oastea strânsă astfel se ridică la o sută de mii de oameni. Conducătorii acesteia sunt dintre cei mai aleşi, a căror bravură a fost dovedită în multe şi multe lupte.</p>
               <p rend="justify">Aci, Sigismund se opri şi respiră adânc, prilej pentru Mircea-Vodă să spună:</p>
               <p rend="justify">—  Destui, maiestate, ca să facă faţă acestei mari lupte. De un singur lucru mi-e teamă însă şi anume că nu vor lupta uniţi, ci fiecare oaste, după cum o va tăia capul. Şi aceasta ar putea să dăuneze.</p>
               <p rend="justify">—  Întocmai aceeaşi grijă mă frământă şi pe mine, întări regele. Ceea ce doresc să mă sfătuiesc cu măria ta este cum şi de unde să pornim lupta? Am ţinut să vorbim mai întâi împreună, întrucât ştiu că le cunoşti bine toate aşezările întărite şi mai cu seamă felul de a lupta al turcilor, doar i-ai învins şi i-ai pus pe fugă! Sfârşi Sigismund zâmbind.</p>
               <p rend="justify">—  Şi cu ajutorul Celui de sus, nădăjduim, adăugă Mircea-Vodă, că-i vom mai învinge. Iată acum care e părerea mea. E bine, în mersul nostru către Adrianopol, să ne ţinem de malurile Dunării. Pe apă vor pluti în şir corăbiile cu arme şi provizii. Noi vom merge pe uscat şi ne vom opri la cele mai însemnate cetăţi turceşti întărite, spre a le cuceri şi a ne asigura că nu vom fi loviţi prin spate. Trei asemenea cetăţi ne stau deocamdată în faţă: Vidinul, Rahova şi Nicopole. La Vidin se află unchiul meu, ţarul bulgar Straţimir,… Ţar cu numele, căci abia aşteaptă să scape de turci. La Rahova are să fie mai greu, întrucât aci sunt turcii foarte bine întăriţi. După acestea două, cetatea turcească cheie, care trebuie neapărat să cadă în mâinile noastre este Nicopolul, pe malul drept al Dunării, având în faţa ei, pe malul stâng, cetatea românească Turnu.</p>
               <p rend="justify">Mircea-Vodă se opri o clipă, ca spre a-si aduna gândurile. Nerăbdător, Sigismund îi spuse:</p>
               <p rend="justify">—  Te ascultăm mai departe, iubite prietene.</p>
               <p rend="justify">—  Am rămas aşa, îşi reluă firul Mircea, că mi-am întors gândul cu veacuri înapoi, la vechimea acestei bătrâne cetăţi, care a fost durată hăt, pe vremea împăratului Traian… I se spunea pe atunci Nicopoli ad Istrum. Împăraţilor bizantini le-a plăcut aşezarea şi au clădit pe ea cetate nouă, ca să le fie de alăpost şi apărare la nevoie. Iar acum a încăput pe mâna vrăjmaşilor noştri de moarte.</p>
               <p rend="justify">—  De la care o vom cuceri în drumul nostru spre Constantinopol, spuse cu convingere Sigismund. Şi sunt sigur de aceasta, dacă măria-ta ne vei da frăţeasca-ţi mână de ajutor.</p>
               <p rend="justify">Aci, Mircea-Vodă îşi întinse amândouă mâinile vânjoase şi arse de soare, spunând cu sinceritate:</p>
               <p rend="justify">—  Pe amândouă şi pe mine însumi, cu toţi ostaşii ce mi-au rămas credincioşi, maiestate! Şi am aci vreo trei mii, care fac însă cât nouă mii, o spun fără mândrie deşartă.</p>
               <p rend="justify">—  Cunoşti bine locurile acestea?</p>
               <p rend="justify">—  Ca-n palmă,… Vă pot duce şi cu ochii închişi, oriunde şi nu numai eu, ci oricare dintre oamenii mei.</p>
               <p rend="justify">—  Atunci, spuse regele cu vădită mulţumire, să mergem la comandanţii de oşti să le spunem să fie pregătiţi; mâine, în zori, pornim la drum. Oastea creştină sosi în faţa cetăţii Nicopole abia către jumătatea lunii septembrie. Zilele de toamnă erau călduţe şi frunza nu ruginise încă, iar drumurile erau uscate şi fără gloduri; rar dacă le stropea câte o ploicică ce nici nu se simţea; pământul se zbicea îndată la razele dulci ale soarelui.</p>
               <p rend="justify">Cetatea se înălţa mândră, străjuind parcă Dunărea, pe un podiş, de unde domina întreaga câmpie a marelui fluviu.</p>
               <p rend="justify">De jur împrejur, avea ziduri groase şi turnuri de pază şi apărare, făcute de către turci care-si dăduseră seama de marea însemnătate strategică a acestei vechi cetăţi.</p>
               <p rend="justify">Privind cu admiraţie, regele Sigismund lăsă fără de voie să-i scape aceste cuvinte străbătute de oarecare îngrijorare:</p>
               <p rend="justify">—  Aci nu mai e Vidinul…</p>
               <p rend="justify">—  Şi nici Rahova! Completă Ştibor, voievodul Ardealului, care era în preajma lui.</p>
               <p rend="justify">—  Şi totuşi, intră în vorbă Mircea-Vodă, ghicind parcă ce se petrecea în sufletul regelui Ungariei, dacă vom chibzui bine şi vom cădea cu toţi la o înţelegere, Nicopole va fi în cele din urmă în stăpânirea noastră, iar de aci, calea spre izbândă ne este deschisă. Două săptămâni încheiate au încercat oştenii creştini să cucerească Nicopole, dar în zadar; deşi asediată, cetatea rezista şi cu toate că o bătură cu tunurile, nu putură clinti din ea un zid măcar, necum să pătrundă înăuntru.</p>
               <p rend="justify">Încredinţaţi că, în cele din urmă, cetatea va cădea de la sine, lipsită de hrană şi apă, cruciaţii şi conducătorii lor mai ales, se puseră pe chefuri şi petreceri, de-ai fi zis că sunt la nuntă, iar nu la război. Când se saturau de mâncare şi băutură, porneau să joace zaruri sau alte jocuri de noroc, în care erau grozav de pricepuţi.</p>
               <p rend="justify">Dar tocmai când se aşteptau mai puţin, ca un trăsnet din senin căzu în faţa lor ştirea, adusă de iscoade, că Ilderim a sosit în fruntea unei mari oştiri la Nicopole şi este gata de luptă. Înfioraţi de asemenea veste, toţi oştenii creştini avură acelaşi gând dureros şi plin de ruşine pentru ei: „Nu degeaba acest mare sultan fusese supranumit „Fulgerul”. Cum şi când sosise, de nu-i aflase nimeni de ştire?! Dar nu mai era timp pentru astfel de întrebări ce nu-si mai aveau acum nici un rost.</p>
               <p rend="justify">Conducătorii cruciaţi se aflau asupra chefului, ameţiţi de băutură, iar unii abia se puteau ţine pe picioare, necum să se ridice de la masă, la chemarea regelui Sigismund, căpetenia întregii oştiri.</p>
               <p rend="justify">Turcii însă nu se grăbeau. Ei se mişcau iavaş, iavaş, dar cu multă socoteală. Se urcară pe podişul cetăţii, avându-i în faţă ca în palmă pe vrăjmaşi. Mircea-Vodă se repezise, cu o mie din cei mai destoinici oşteni ai săi, spre a vedea din depărtare oastea turcească şi a-si da seama cam la câţi oameni se ridică.</p>
               <p rend="justify">Până să vină înapoi din recunoaştere lui Sigismund şi lui Ştibor li se păru că a trecut un veac. Ceilalţi căpitani de oaste însă, se străduiau să pară cât mai nepăsători.</p>
               <p rend="justify">În sfârşit,… Iată-l!</p>
               <p rend="justify">Regele Ungariei i se repede înainte, ca dus de vânt şi abia-l lăsă să descalece.</p>
               <p rend="justify">—  Ei,… Cum stăm, măria ta?</p>
               <p rend="justify">Mircea-Vodă se aruncă din şa drept în mijlocul cavalerilor, de-ai fi zis că vrea să-nceapă o luptă cu toţi aceştia deodată şi zice, scoţându-si coiful şi ştergându-si fruntea de sudoare:</p>
               <p rend="justify">—  Nu cred că sunt mult mai numeroşi decât noi. Am însă, a vă face o mare rugăminte, care este spre folosul luptei ce se va da!</p>
               <p rend="justify">—  S-o auzim, răspunseră comandanţii, strângând cercul în jurul lui Mircea-Vodă.</p>
               <p rend="justify">—  Vă rog să ne lăsaţi pe noi, românii, să pornim cei dintâi la luptă, întrucât îi cunoaştem bine pe turci, le ştim felul lor de a se bate precum şi toate şiretlicurile ce le folosesc în războaie!</p>
               <p rend="justify">Cavalerii străini se-ncruntară şi, în cea dintâi clipă, nu rostiră nici o vorbă. În sprijinul lui Mircea, regele Sigismund spuse pe deplin încredinţat:</p>
               <p rend="justify">—  Eu cunosc foarte bine felul de a lupta al românilor şi sunt de aceeaşi părere: să înceapă lupta Mircea-Vodă şi oamenii săi, iar noi să venim îndată după dânşii, când ni se va face semn.</p>
               <p rend="justify">Dar tocmai atunci, când vrăşmaşul de moarte le era în preajmă, în loc de prietenie şi înţelegere s-a iscat o hărmălaie şi o ceartă, de te-ai fi crezut la bâlci, în mijlocul unor neguţători zurbagii, care se tocmeau cu înverşunare, iar nu în faţa unor cavaleri ce urmau să pornească la o luptă măreaţă şi crâncenă, spre a înfrunta Semiluna.</p>
               <p rend="justify">Seniorul de Coucy, care, de asemenea, îi cunoştea bine pe români, spuse:</p>
               <p rend="justify">—  Şi eu sunt de aceeaşi părere cu a maiestăţii sale regelui Sigismund: să pornească la atac cei dintâi românii cu voievodul lor.</p>
               <p rend="justify">Dar chiar compatriotul său, nobilul Guy de Trimouille îi strigă duşmănos:</p>
               <p rend="justify">—  Cum poţi cere asemenea lucruri lipsite de judecată? Fără îndoială că frica ţi-a întunecat mintea-ţi slabă şi nu mai ştii ce vorbeşti. Cum te poţi teme oare să începem lupta noi, francezii, când cavalerii noştri sunt atât de tari, încât ar putea susţine bolta cerească cu suliţele lor?</p>
               <p rend="justify">Aci, nobilul senior de Coucy, stăpânindu-si din răsputeri mânia ce-l cuprinsese, răspunse apăsat:</p>
               <p rend="justify">—  Ceea ce ai spus este o blasfemie şi o sfidare la adresa cerului. Cât priveşte despre frica ce susţii că a pus stăpânire pe mine, nu-ţi răspund decât atât: în lupta teribilă ce va urma am să-ţi dovedesc, nu numai că nu mi-e frică de nimeni, dar te asigur că, în încăierare, botul calului tău nu va ajunge măcar nici la coada calului meu.</p>
               <p rend="justify">Atunci se auzi deodată strigătul mânios al tânărului conte Jean de Nevers, care, în ciuda faptului că abia împlinise 22 de ani, era căpetenia oştilor franceze:</p>
               <p rend="justify">—  Doar n-am venit aci atâta cale, cu cei şase mii de cavaleri ai mei şi n-am cheltuit atâţia bani, ca să asist la atacul dat de către alţii, oricât ar fi aceia de pricepuţi şi de viteji. Ce fac ei vom putea face şi noi, cu prisosinţă încă. După mine, cavaleri!</p>
               <p rend="justify">Şi contele Jean, fără să mai aştepte măcar încuviinţarea cuiva, porni la atac urmat de Filip de Artois, mareşalul Boucicaut şi ceilalţi. Într-adevăr, că acestui iureş năpraznic, turcii nu-i putură face faţă. Ei fură zdrobiţi sau puşi pe fugă.</p>
               <p rend="justify">Îmbătaţi de neaşteptat de uşoara izbândă, francezii porniră într-o goană nebună mai departe. Dar deodată, în faţa lor se ivi o pădure de pari înfipţi în pământ. Caii, şi-aşa destul de obosiţi, mai mult de greutatea armurii, decât de a călăreţilor, se prăbuşiră, trăgându-i cu ei şi pe cavaleri, care încercau cu greu să lupte în picioare.</p>
               <p rend="justify">Turcii ieşiră atunci ca din pământ, mai mulţi de trei ori pe cât fuseseră, şi-i înconjurară pe sărmanii luptători care căzuseră ca într-o capcană bine chibzuită.</p>
               <p rend="justify">Regele Sigismund, nemaivăzându-i pe tovarăşii săi de luptă pe întinsul câmpiei, strigă îngrozit către Mircea-Vodă şi Ştibor:</p>
               <p rend="justify">—  Ce se petrece, oare, acolo, fraţii mei, căci eu sunt atât de tulburat, încât nu-mi mai pot da seama?</p>
               <p rend="justify">—  Ceea ce era de aşteptat, maiestate, răspunse Mircea-Vodă încruntat şi plin de adâncă mâhnire: francezii s-au lăsat înşelaţi de viclenia turcilor, care, prefăcându-se că fug înspăimântaţi, i-au atras astfel în cursă şi acum îi măcelăresc.</p>
               <p rend="justify">—  E groaznic! Se înfiora Sigismund. Să-i salvăm cât mai e cu putinţă.</p>
               <p rend="justify">Şi, îndemnându-si calul, regele Ungariei porni vijelios însoţit de cele două căpetenii şi de oştenii unguri şi români, care abia aşteptau să intre în luptă.</p>
               <p rend="justify">În faţa acestui iureş năpraznic, turcii, uimiţi, neştiind ce să creadă, statură pe loc câteva clipite şi se clătinară ca bătuţi de vânt, sub paloşele noilor sosiţi.</p>
               <p rend="justify">—  Înainte copii, nu vă lăsaţi! Se auzi strigătul puternic de îndemn al lui Mircea-Vodă. Domnul român însuşi lovea cu sete în dreapta şi-n stânga, făcând gol în juru-i.</p>
               <p rend="justify">Ştibor se lupta cu mai multă înverşunare ca niciodată, iar Sigismund, fericit că va izbuti să-si scoată tovarăşii de arme din impas şi să le arate că avusese dreptate, când sprijinise cererea lui Mircea-Vodă de a începe atacul cu ai săi, zâmbea cu bucurie copilărească acestui gând.</p>
               <p rend="justify">Dar izbânda lor, ce părea că prinsese aripi, le fu zădărnicită de oastea lui Ştefan Lazarevici, aliatul lui Baiazid. Sârbii, proaspăt sosiţi pe câmpul de luptă, la îndemnul regelui lor, se năpustiră din spate asupra celor de-o lege cu ei.</p>
               <p rend="justify">Luaţi pe neaşteptate, românii şi ungurii trebuiră să ţină piept acum vrăjmaşilor din două părţi. Turcii, încurajaţi de ajutorul primit, îşi reveniră şi se năpustiră urlând asupra acelora ce-i descumpăniseră pentru scurtă vreme.</p>
               <p rend="justify">Văzând primejdia de a împărtăşi soarta francezilor şi a burgunzilor, Mircea, Ştibor şi Sigismund, strânşi unul lângă altul, îşi croiră drum printre şirurile de turci. Oamenii, care izbutiseră să iasă dim cumplita încleştare, se aruncară în Dunăre, spre a ajunge înot la corăbiile ce-i aşteptau să-i ducă învingători până la Constantinopol.</p>
               <p rend="justify">Sigismund, istovit mai mult de cumplita înfrângere, decât de oboseala luptei, spuse cu glasul sfârşit de durere, urcându-se pe corabie:</p>
               <p rend="justify">—  Mult iubiţii mei prieteni, rămâneţi cu bine. Truda mea de a-i strânge pe cei de-o lege cu noi împotriva marii primejdii otomane s-a sfârşit printr-un dezastru. Lupta aceasta putea fi câştigată, dacă cei hotărâţi să învingă n-ar fi fost conduşi de ambiţie deşartă şi încăpăţânare prostească, cei mai răi sfătuitori ai oamenilor.</p>
            </div>
            <div type="div2">
               <head>Capitolul XIII</head>
               <subtitle>„Din Sfânta Monastire de la Nucet, citire”</subtitle>
               <p rend="justify">BĂTĂILE ÎN UŞA GROASA DE STEJAR erau atât de uşoare, încât urechea lui Mircea-Vodă, aţintită în altă parte, abia le auzi.</p>
               <p rend="justify">—  Intră, Niţule, strigă domnul, venindu-i să râdă. Uşa se deschise încet şi în pragul ei se ivi Niţu, vechiul copil de casă a lui Mircea-Vodă, acum flăcău în toată puterea. Făcu o plecăciune şi aşteptă.</p>
               <p rend="justify">—  Bine, măi Niţule, îi grăi domnul mustrător; se poate să baţi în uşă aşa, ca o fată mare? Când o să te părăsească sfiala asta nepotrivită cu un flăcău bun de horă? Doar ştii cât mi-eşti de drag?</p>
               <p rend="justify">—  Taman d-aia măria ta, nu cutez să…</p>
               <p rend="justify">—  Ba să cutezi, că mie oamenii cutezători îmi plac. Tu aşa de molatec cum eşti, ai fi în stare să laşi să pătrundă în iatacul meu pe oricine şi să mă omoare! Glumi vodă.</p>
               <p rend="justify">Aci, Niţu sări ca ars, îşi îndreptă trupu-i vânjos, îşi încruntă privirea şi grăi cu atâta dârzenie, de parcă era altul, decât cel de până atunci.</p>
               <p rend="justify">—  Ba, măria ta, nimeni n-ar putea intra în iatacul luminăţiei tale, decât călcând peste mine mort. Că ce-ai făcut măria ta pentru noi, nimeni pe lumea asta n-ar fi făcut. Fără mila măriei tale alde maică-mea ar fi rămas pe drumuri, cerşetoare şi eu, aşijderea, după bătălia de la Câmpia Mierlei, în care şi-a lăsat bietul taică-meu, Domnu-l odihnească, viaţa.</p>
               <p rend="justify">—  Şi de ce nu eşti, mă rog, întotdeauna, aşa cum fuseşi acum?</p>
               <p rend="justify">—  Când mă aflu în faţa măriei tale, nu ştiu cum, dar mă cuprinde o sfială şi mă zăpăcesc.</p>
               <p rend="justify">—  Să cauţi să nu te mai cuprindă şi să faci bine să nu te mai zăpăceşti. Că eu pentru tine am gânduri mari şi frumoase, măi. N-o să te ţin toată viaţa aci, copil de casă. Te vreau ostaş de nădejde al ţării, aşa precum a fost şi taică-tău.</p>
               <p rend="justify">—  Voi fi ce vei porunci măria ta! Spuse Niţu, de astă dată mai cu îndrăzneală.</p>
               <p rend="justify">—  Aşa, vezi? Dar pentru asta mai e vreme. Acu spune ce ţii în mână…, un răvaş cumva?</p>
               <p rend="justify">—  Întocmai, slăvite doamne. L-a trimis cu un călugăr cuviosul stareţ Sofronie de la sfânta monastire Cozia.</p>
               <p rend="justify">—  Aşa? Dă-l încoace! Mulţămesc. Aşteaptă, nu pleca! Ţi-am spus eu să pleci?</p>
               <p rend="justify">Niţu înghiţi un nod şi rămase pe loc, descumpănit, în mijlocul odăii.</p>
               <p rend="justify">Mircea-Vodă desfăcu răvaşul şi citi cu glas tare cele scrise de egumenul monastirii Cozia: „Din sfânta monastire de la Nucet citire, către binecinstitorul şi de Christos Dumnezeu iubitorul, Io Mircea, Voievod şi Domn al Ţării Româneşti, de la robul lui Dumnezeu Sofronie, prea umilul stareţ al sfintei monastiri de la Nucet, ce-i mai zice şi Cozia, supuşenie, credinţă şi smerenie. Vei afla, prea luminate doamne, că lucrarea poruncită de către măria ta la sfântul nostru lăcaş, a fost îndeplinită întocmai şi-l aşteptăm pe prea strălucitul şi iubitul nostru stăpân să binevoiască a veni aci, spre a se bucura de frumuseţea şi de trăinicia ei, care credem că alta asemenea nu se află în Ţara Românească. Şi meşterii bizantini şi greci, precum şi Alexios şi Mustafa te aşteaptă cu nerăbdare, spre a le lăuda cum se cuvine această ispravă a lor, într-adevăr de minune şi mare îndrăzneală, aducând la îndeplinire gândul măriei tale întru totul, astfel că astăzi, ctitoria măriei tale nu este numai un sfânt lăcaş de odihnă şi închinare, ci şi puternică aşezare de retragere şi apărare la nevoie şi în restrişte. Şi mai îngăduie robului tău Sofronie, mărite doamne, să-ţi amintească faptul că ai făgăduit călimăneştenilor de a purcede cu ei la vânat în munţii Coziei, unde mişună sălbăticiunile de tot soiul, care s-au înmulţit, din cale-afară şi-i primejduiesc pe localnici, ce nu mai au linişte de ele. Şi să ştii, doamne, că, mergând între oamenii din multe sate, am oblicit că mare este bucuria tuturor că l-ai biruit pe nevrednicul Vlad-Vodă şi l-ai alungat, dându-l în seama craiului Ştibor al Ardealului, care va şti el ce să-i facă; iar acuma este din nou stăpân în ţară prea iubitul nostru părinte Mircea-Vodă, în veci fie lăudat şi cinstit, iar bicisnicul de Vlad-Vodă, de trei ori proclet şi afurisit.</p>
               <p rend="justify">Şi sărutăm dreapta măriei tale toţi cei din partea locului şi te aşteptăm cu multă râvnă, dragoste şi credinţă. Şi să vii curând, măria ta, că te aşteptăm.</p>
               <p rend="justify">Sofronie, stareţ al sfintei monastiri Cozia” Mircea-Vodă împături răvaşul, îl puse cu grijă la piept şi se duse la fereastră, privind cu nesaţ la frunzişul copacilor. Apoi spuse ca pentru sine:</p>
               <p rend="justify">—  Chiar că mă pălise un dor de ducă prin munţii Olteniei.</p>
               <p rend="justify">Apoi, întorcându-se către Niţu, îl întrebă în glumă:</p>
               <p rend="justify">—  Ei, tu ce zici, măi Niţule, de scrisoarea popii Sofronie?</p>
               <p rend="justify">Niţu se îndreptă de şale şi, privindu-l ţintă în ochi pe vodă, îi grăi:</p>
               <p rend="justify">—  Măria ta, cutezător m-ai voit, iată cutezător încerc să fiu de astă dată. Zic că să mă iei şi pe mine la vânătoarea aceea, că poate ţi-oi fi şi eu de vreun folos cumva.</p>
               <p rend="justify">Domnul izbucni în râs şi spuse cu bunăvoinţă:</p>
               <p rend="justify">—  Ei, aşa da, tragi a oştean de ispravă, Niţule. Şi asta mă bucură! E cea dintâi rugăminte a ta către mine, aşa-i? S-ar putea oare să nu ţi-o îndeplinesc?</p>
               <p rend="justify">Niţu dădu un chiot de bucurie şi, aruncându-se în genunchi la picioarele lui Vodă, îi prinse dreapta şi o sărută de câteva ori apăsat. Mircea-Vodă adaogă:</p>
               <p rend="justify">—  Cel dintâi ce va şti când vom pleca spre Cozia vei fi tu şi cată a te pregăti de drum. Dar ascultă şi bagă bine la cap ce-ţi spun: îţi poruncesc cu străşnicie ca, din această clipă chiar, să uiţi cu totul de răvaşul popii Sofronie. M-ai înţeles?</p>
               <p rend="justify">Niţu-si ridică ochii castanii şi limpezi ca de căprior şi întrebă tare, plin de nevinovăţie:</p>
               <p rend="justify">—  De care răvaş e vorba, măria ta?</p>
               <p rend="justify">Vodă zâmbi, îl mângâie pe cap părinteşte şi-i spuse:</p>
               <p rend="justify">—  Aşa-mi placi! Acum fii bun şi roagă-l pe Mihail-Vodă să vină la mine, că am ceva de taină cu măria sa. Nuci falnici cu tulpini groase cât trunchiul unui om voinic şi cu coroanele bogate în crengi dese ce se împleteau unele cu altele, se revărsau din belşug la poalele muntelui Cozia, mergând până aproape de albia Oltului.</p>
               <p rend="justify">Şi din mijlocul lor răsări deodată mândra aşezare a sfintei monastiri Cozia, cu ziduri mari, groase şi înalte, pe care cu greu le-ar fi trecut vrăjmaşii, necum să le clintească din loc. În curtea sfântului lăcaş, pe lângă nucii, care parcă îi stăteau de strajă, erau risipiţi şi câţiva brazi înalţi şi drepţi ca nişte uriaşe luminări, înfipte asemenea unor sentinele tinere şi neînfricate.</p>
               <p rend="justify">Porţile mari şi grele de stejar se aflau date de ziduri, iar forfota din jurul bisericii vădea că domnul era aşteptat.</p>
               <p rend="justify">Cei trei călăreţi, urmaţi cam la zece paşi de alţi zece ostaşi tot călări, se opriră câteva clipite, înainte de a pătrunde în curte şi trebuiră să-si întărească glasurile, spre a se putea auzi, întrucât clopotul cel mare de aramă al monastirii, vestit în toate ţările creştine din răsărit pentru frumuseţea dangătului său, începu să sune puternic, răspândindu-si cântul în unde dese şi făcând să tremure văzduhul cale de câteva posti.</p>
               <p rend="justify">—  Privind ctitoria domniei mele, fără de voie mi se duce gândul la Tismana, grăi cu blândeţe Mircea-Vodă şi cuget că aceea pare mai impunătoare, poate şi unde este aşezată pe o înălţime într-adevăr ameţitoare.</p>
               <p rend="justify">—  Dar şi Cozia, doamne, răspunse spătarul Boian, văzută de pe malul stâng al Oltului, în întregul ei, este la fel de falnică şi chiar mai frumoasă decât Tismana.</p>
               <p rend="justify">—  Poate unde este şi mai tânără, Boiane, glumi domnul.</p>
               <p rend="justify">—  Şi-apoi măria ta, Tismana nu are ziduri aşa de puternice ca aceasta. Vorba e, cum-necum, ea s-a ridicat sub ochii noştri şi ne e cea mai scumpă tuturor. Cu pridvorul acesta în faţă, când pătrunzi în biserică, parcă ai intra nu numai în casa Domnului, ci puţin şi într-o casă de-a ta, de la ţară! Adaogă Boian.</p>
               <p rend="justify">—  Aşa-i, spătare? Întrebă Mircea-Vodă bucuros. Vezi, tocmai aci este marea ei frumuseţe. Dar hai să mergem că, iată, popa Sofronie dă semne de mare nerăbdare şi-l văd că se-ndreaptă el însuşi spre noi.</p>
               <p rend="justify">—  Sărutăm dreapta măriei tale, se auzi Sofronie, ieşind în faţa călăreţilor. Bună dimineaţa, prea cinstite spătare!</p>
               <p rend="justify">—  Blagosloveşte, părinte.</p>
               <p rend="justify">—  Domnul,… cu măria ta şi cu ţara.</p>
               <p rend="justify">Ca din pământ, ieşiră la vedere trei călugări, care apucară frâiele celor trei cai. Sofronie, văzând cine era cel de-al treilea călăreţ, făcu ochii mari şi nu se putu abţine să nu spună:</p>
               <p rend="justify">—  Ce aleasă cinste şi mare bucurie pentru noi, slăvite stăpâne! L-ai adus, în sfârşit şi pe măria sa Mihăilaş-Vodă?</p>
               <p rend="justify">—  L-am adus, chir Sofronie! Zâmbi vodă cu plăcere, ca întotdeauna când venea vorba despre feciorul său, la care ţinea mai mult ca la orice altă făptură pe lume. Cată de aci înainte a-l deprinde, cât de cât, cu unele treburi ale domniei, ca mai târziu să-l am destoinic tovarăş şi ajutor, precum marele Basarab-Vodă pe bunicul nostru Nicolae Alexandru Vodă, de vrednică pomenire.</p>
               <p rend="justify">—  Aşa să te audă Dumnezeu, măria ta.</p>
               <p rend="justify">Călăreţii dintâi descălecară, în timp ce următorii intrau pe poartă. Fiecare boier şi oştean fu dat în grija câte unui călugăr, iar Mircea-Vodă cu Mihail-Vodă, tânărul său fecior, se urcară în foişorul anume clădit pe malul drept al Oltului, de unde râul se vedea venind din Ardeal: mare, liniştit sau vijelios, cu unde mici sau valuri înspumate, în toată măreţia şi frumuseţea lui.</p>
               <p rend="justify">Aci, îl chemă domnul ţării pe stareţul Coziei şi stătu îndelung de vorbă cu el. Într-un târziu, Mircea-Vodă grăi cu glasul scăzut:</p>
               <p rend="justify">—  După o asemenea lucrare de taină, părinte Sofronie, mai toţi domnii şi regii obişnuiau să-i piardă pe cei ce-au făcut-o, spre a nu o putea spune nimănui. Dar cum aceşti meşteri sunt oameni de ispravă, nepreţuiţi şi tare pricepuţi, de care s-ar mai putea să ai nevoie în curgerea vremii, fiind, socot eu şi un mare păcat să le iei viaţa, după sfatul bunului meu prieten, principele Musa, îi vei păstra.</p>
               <p rend="justify">Stareţul Sofronie îşi ridică sprincenele cu adâncă uimire şi spuse:</p>
               <p rend="justify">—  Voinţa măriei tale e sfântă, numai că…</p>
               <p rend="justify">—  Mai cu seamă, îi tăie vorba Mircea-Vodă că toţi aceştia mi-au dovedit credinţă şi m-au ajutat, punându-si viaţa lor în primejdie, ca s-o salveze pe a mea.</p>
               <p rend="justify">—  E vorba de Alexios şi Mustafa? Întrebă marele călugăr.</p>
               <p rend="justify">—  Întocmai! De aceea m-am gândit ca, în seara asta chiar, să-i legi cu puternic jurământ de taină, fiind numai noi între noi, să nu mai ştie nici ei de ceea ce au meşterit în cuprinsul sfintei monastiri a Coziei. Şi tu, Sofronie, vei face apoi acelaşi jurământ în faţa mea, domnul ţării, care sunt şi cap bisericii, că nu-i vei dezvălui taina, decât pe patul tău de moarte, o dată cu sfânta cuminecătură, aceluia pe care-l vei socoti vrednic a-ţi fi urmaş la stăreţie.</p>
            </div>
            <div type="div2">
               <head>Capitolul XIV</head>
               <subtitle>Îl cunoaştem aci şi pe noul domn de la Moldova, pre nume Alexandru, fiul lui Roman Vodă Muşat.</subtitle>
               <p rend="justify">SFÂRŞITUL ANULUI 1399 şi începutul lui 1400, veniseră cu o iarnă uşoară, călduţă, fără zăpadă multă şi cu adieri şi miresme de primăvară.</p>
               <p rend="justify">Mircea-Vodă, prea puternicul domn al Ţării Româneşti, se găsea în al patrusprezecelea an de domnie. Petrecuse sfintele sărbători ale Crăciunului la Târgovişte, al doilea oraş de seamă al ţării după Curtea de Argeş şi primele zile ale noului an îl găsiră tot în această aşezare, gustând dulcea pace a căminului, atât de mult râvnită în ultima vreme.</p>
               <p rend="justify">Ningea bogat, dar zăpada nu se prindea; ai fi zis că se topeşte înainte de a atinge pământul.</p>
               <p rend="justify">Domnul privea pe fereastră în grădină, dar gândul îi colinda prin Moldova, unde aflase că iarăşi sunt frământări pentru tron, măcar că în scaun se afla acum Iuga Vodă Ologul.</p>
               <p rend="justify">Doamna Mara îi respectă un timp liniştea: văzând însă că tăcerea se prelungeşte mai mult decât se aşteptase, tuşi uşor şi spuse cu glas dulce şi învăluitor:</p>
               <p rend="justify">—  Ce griji îl tulbură pe mult iubitul meu soţ şi domn?</p>
               <p rend="justify">—  Mă gândeam, scumpa mea doamnă, la Moldava, sora şi vecina noastră de la miazănoapte.</p>
               <p rend="justify">—  De bine, sau de rău? Voi să ştie doamna Mara.</p>
               <p rend="justify">—  Nici de bine şi nici de rău; mă gândeam că de la trecerea la cele veşnice a răposatului Petru Vodă Muşat, bunul meu prieten, adică din anul de tristă pomenire 1391 şi până astăzi, deci în numai nouă ani de zile, s-au perindat la tronul Moldovei trei domni, bune rubedenii între dânşi, dar nu la fel de buni şi ei ca domni: Roman Vodă Muşat, Ştefan Vodă Muşat şi acesta din urmă, de astăzi. Iuga Vodă, poreclit de ai săi „ologul”!</p>
               <p rend="justify">—  Dar dacă-i olog, se miră doamna Mara, atunci cum de este domn, că pre câte ştiu, domnul ţării nu poate fi ales decât dintre cei zdraveni, el neputând avea vreun beteşug, decât dacă l-a căpătat cumva în luptă?!</p>
               <p rend="justify">—  Aşa-i, dar vezi că acest Iuga nu este olog de-a binelea; e om întreg, numai că-l chinuie durerea de picioare şi, din când în când, nu poate să meargă decât sprijinit sau foarte greu singur. Dar acest Iuga, ca şi ceilalţi dinaintea lui, îi cântă în strună Iaghelonului şi-mi sunt potrivnici mie. Ba, Ştefan Vodă Muşat l-a ajutat chiar pe bicisnicul de Vlad-Vodă, uzurpatorul meu şi l-a împrietenit cu Vladislav.</p>
               <p rend="justify">—  Dar nici Iaghelonul, se avântă doamna Mara, pre câte ştiu, nu mai stă prea bine pe tronul său, întrucât şi regina Hedviga a murit sărmana şi ea, la scurtă vreme după soră-sa, aşa că…</p>
               <p rend="justify">—  Într-adevăr că tristă soartă au avut aceste tinere regine surori! Întâi Maria, acum ea. Nimic nu s-a ales de moştenirea lui Ludovic cel Mare. Eh,… Acest Iuga-Vodă al Moldovei este un domn nevolnic, însă, la rău, un prost se pricepe mai bine să ţi-l facă decât un om deştept!</p>
               <p rend="justify">Pe când vorbeau astfel, ca-n foarte multe împrejurări din viaţă şi de astă dată, întâmplarea veni pe neaşteptate în sprijinul gândurilor lui Mircea-Vodă. Auzind din depărtare tropote de cai la acea vreme de seară timpurie, domnul se întoarse la fereastră şi încercă să desluşească cine sunt călăreţii ce treceau cu atâta grabă pe lângă palat. Caii se opriră sforăind, smucindu-si zurgălăii şi bătând copitele în caldarâm. Peste câteva clipite, iată că uşa la iatacul domnesc se deschise şi intră căpetenia de straje, strigând:</p>
               <p rend="justify">—  Să trăieşti, măria ta, au sosit soli de la Moldova! Mircea-Vodă îşi ridică sprâncenele a mirare şi spuse:</p>
               <p rend="justify">—  Acum? Aci? De la cine?</p>
               <p rend="justify">—  Nu spun decât că e de mare grabă şi că-i foc.</p>
               <p rend="justify">—  Să intre dară!</p>
               <p rend="justify">Şi-ndată se aflară în faţa domnului Ţării Româneşti, trimişii din Moldova: boierul Drăgoi, tovarăşul de solie de pe timpuri al boierilor munteni Manea şi Herăscu, precum şi Petru Hudici şi Ivan Oană, pe care Mircea-Vodă îi cunoştea doar din auzite.</p>
               <p rend="justify">—  Să trăieşti, măria ta! Strigară falnicii boieri moldoveni şi-si puseră genunchiul drept la pământ.</p>
               <p rend="justify">Domnul le întinse mâna pe care aceştia o sărutară cu adânc respect, ducând-o la frunte. Apoi, Drăgoi rosti răspicat:</p>
               <p rend="justify">—  Prea slăvite doamne, iartă-ne, te rugăm, îndrăzneala de a-ţi tulbura liniştea în fapt de seară şi mai cu seamă în sărbători, dar ni-i tare degrabă. Suntem solii măriei sale Alexandru, fiul fostului domn Roman Vodă şi te roagă să-i vii în ajutor, spre a lua scaunul domniei de la Moldova, pe care acum stă un om slab de virtute, ce abia-si târâie picioarele şi face umbră pământului de pomană.</p>
               <p rend="justify">—  Iuga Ologul? Întrebă Mircea-Vodă, zâmbind cu dispreţ.</p>
               <p rend="justify">—  El, măria ta, căruia în loc de tron, i-ar şedea mult mai bine să gogească în pat laolaltă cu babele şi să toarcă lână.</p>
               <p rend="justify">—  Dar Alexandru Muşat, în numele căruia aţi venit, v-a dat cumva vreun răvaş către mine?</p>
               <p rend="justify">Drăgoi stete o toană pe gânduri; apoi scoase din carâmbul cizmei un răvaş frumos împăturit şi spuse:</p>
               <p rend="justify">—  Slăvite doamne, în răvaşul acesta spune numai ca să dai crezare celor ce-ţi vom grăi noi; de teamă ca nu cumva să fim prinşi de oamenii Iugăi şi cercetaţi. Dar ne-a spus măria sa Alexandru că, de vei vroi a şti mai mult, să binevoieşti a vorbi cu mine.</p>
               <p rend="justify">—  Atunci, boier Drăgoi, hai să vorbim dară, spre a şti ce avem de făcut. Pohteşte, rogu-te, în această cămară, în timp ce tovarăşii domniei tale vor fi omeniţi, precum se cuvine unor oaspeţi aleşi, de către doamna Mara a Ţării Româneşti. Boierul Drăgoi îşi sfârşi astfel solia:</p>
               <p rend="justify">—  Şi eu stărui în ajutorul nepreţuit şi neprecupeţit al măriei tale pentru acest Alexandru Muşat, carele este un bărbat ales, cumpătat şi cumpănit, blând şi nearţăgos, îndrăzneţ; şi mai cu seamă că măria ta eşti pentru el pildă şi îndemn, uitându-se la faptele-ţi ca la soare şi doreşte a ridica Moldova noastră în ochii lumii, aşa precum ai ridicat măria ta Ţara Românească.</p>
               <p rend="justify">Mircea-Vodă zâmbi uşor şi spuse tărăgănat:</p>
               <p rend="justify">—  Eu am a-ţi pune o singură întrebare, boier Drăgoi… şi anume: ce face acum Roman Vodă, tatăl acestui Alexandru, pe care domnia ta îl susţii cu asemenea tărie?</p>
               <p rend="justify">Drăgoi dădu din cap cu amărăciune şi spuse:</p>
               <p rend="justify">—  Măria ta,… Bietul Roman Vodă, în urma bătăliei de la Cameniţa, după cum bine ştii, a fost prins de către Svidrighel, fratele Iaghelonului şi şade şi acuma pus la păstru într-o cetate, vorba vine, că este la închisoare de-a binelea, Dumnezeu ştie unde!</p>
               <p rend="justify">—  Straşnic de bun paznic de domni mai e Iaghelonul!</p>
               <p rend="justify">—  E cât o mai fi şi el. Atunci, măria ta? Ceru răspuns grabnic Drăgoi.</p>
               <p rend="justify">—  Atunci, boierule, mâine, în zori, pornim spre Moldova, spre a-l înscăuna pe fratele nostru Alexandru. Eşti mulţumit? Spătarul Boian, aflând de hotărârea lui Mircea-Vodă, după ce mustăci puţin, nehotărât încă, dacă să vorbească au ba, spuse totuşi, în cele din urmă, frământându-si mâinile aspre şi bătătorite:</p>
               <p rend="justify">—  Măria ta,… Mă cunoşti bine şi ştii, deci, că dacă-mi porunceşti să merg în iad, să mă bat cu dracii, mă duc fără zăbavă. Dar eu o vorbă vreau să te întreb: Ce folos să avem noi oare, dacă în scaunul Moldovei va sta acest nou Muşatin sau va rămâne tot Iuga Ologul?</p>
               <p rend="justify">—  Boiane, dragul meu, Iuga nu ne este prieten, ci dimpotrivă; dar Alexandru, chiar de nu ne va ajuta vreodată şi de nu ne va fi nici prieten, ceea ce n-aş crede, măcar să nu ne fie duşman şi tot e ceva. Oastea munteană, în frunte cu Mircea-Vodă şi spătarul Boian, având de călăuze pe cei trei boieri moldoveni, ieşi din Ţara Românească, o luă în susul Şiretului, trecu de Adjud, unde făcu scurt popas, lăsă Sascutul în urmă şi se opri la Bacău, pentru mai multă odihnă. Apoi poposi din nou la Roman, noua aşezare a fostului domn Roman Vodă Muşat, unde o întâmpină Alexandru Muşat cu puţina lui oaste de strânsură.</p>
               <p rend="justify">Acela care, în numele stirpei şi a însuşirilor sale, cerea pe drept domnia Moldovei, era un bărbat în putere, tânăr încă, înalt şi lat în spate, cu capul mare şi pletos, obrajii bucălaţi şi roşii de sănătate, iar barba şi părul de pe acum încărunţite. Ochii-i erau albaştri, luminoşi ca cerul ţării sale şi uitătura îi era din cale-afară de blândă şi prietenoasă.</p>
               <p rend="justify">Văzându-l şi recunoscându-l pe Mircea-Vodă, Alexandru sări în grabă de pe cal cu agerime, se opri cu smerenie la trei paşi de marele domn, privindu-l pe acesta drept în ochi, îşi scoase cuşma de jder şi strigă cu o nebănuită putere, de răsună văzduhul curat de iarnă:</p>
               <p rend="justify">—  Să trăieşti, măria ta şi bine-ai venit în Moldova! Atunci, însoţitorii lui Alexandru, aruncându-si cuşmele în sus strigară de asemenea, de hăuliră văile:</p>
               <p rend="justify">—  Trăiască Mircea-Vodă!</p>
               <p rend="justify">Domnul Ţării Româneşti răsuflă din adânc şi împrăştie în aerul rece al dimineţii o trâmbă de abur ce se ridică uşor în sus, asemenea fumului de la hornuri. Apoi, spuse încet, dar cu multă bunăvoinţă:</p>
               <p rend="justify">—  Bine te-am găsit, prietene Alexandre!</p>
               <p rend="justify">Îi întinse mâna şi când moldoveanul i-o strânse cu putere, Mircea-Vodă îl trase la pieptu-i şi-l îmbrăţişa cu drag, ca pe un copil al său. După care adăugă simplu, cinstit, româneşte:</p>
               <p rend="justify">—  M-ai chemat, prietene. Iată-mă-s: am venit! Te ascult dară!</p>
               <p rend="justify">—  Măria ta, mai întâi de toate spun aiasta şi să ştii că nu-i o vorbă goală: n-am să uit niciodată că ai răspuns chemării mele; te vei încredinţa!</p>
               <p rend="justify">—  Tare o doresc, măria ta, răspunse Mircea-Vodă, apăsând pe ultimele două cuvinte, ceea ce nu-i scăpă lui Alexandru, care se îmbujora şi mai mult de plăcere şi grăi:</p>
               <p rend="justify">—  Apăi de mi-ai spus, luminate doamne, aşa precum mi-ai spus, această vorbă a lui Mircea-Vodă grăieşte mai mult ca orice.</p>
               <p rend="justify">—  Atunci, ce mai aşteptăm dară? Întrebă Mircea-Vodă, zâmbind pe sub lunga-i mustaţă. Să pornim spre Suceava.</p>
               <p rend="justify">—  Slăvitul meu prieten, îndrăzni Alexandru, îngădu-ie-mi a-ţi spune că iscoadele mi-au adus ştirea precum că la Târgul Neamţ şi la Baia ne aşteaptă oştile Iugăi, cu ajutor polon.</p>
               <p rend="justify">—  Ah, ce veste bună mi-ai dat! Atunci, cuviincios este a nu-i lăsa să ne aştepte prea mult şi să pornim de-ndată, după ce ne vom ospăta şi vom da trupurilor noastre odihna de trebuinţă… Într-adevăr că în apropierea Târgului Neamţ, se arătă în zare oastea moldovenească. Erau sumedenie de oameni călări cu suliţele la oblânc şi aşteptau plini de nelinişte.</p>
               <p rend="justify">Cum se ivi pe un muncel din faţa lor oastea muntenească, avându-l în frunte pe Mircea-Vodă între spătarul Boian şi Alexandru Muşat, toţi moldovenii îşi ridicară suliţele şi aşteptară porunca să pornească la atac. Mircea-Vodă le prinse frământarea, precum şi strălucirea obişnuită a ochilor. Atunci, ridică mâna dreaptă şi le grăi cu putere, de vâjâia văzduhul ca la răsunetul unei trâmbiţe:</p>
               <p rend="justify">—  Adăstaţi o clipită, feţii mei, şi-apoi porniţi împotriva noastră. Unde-i vestitul Iuga Vodă? De ce n-a venit şi el în fruntea voastră? O, mândria voastră de ostaşi încercaţi nu vă spune nimic? Primiţi oare să fiţi sub ascultarea unui om care nu e în stare să vă ducă la nici o biruinţă,… pe voi, urmaşii lui Dragoş Vodă… Şi ai lui Bogdan Vodă de slăvită amintire?</p>
               <p rend="justify">Ca la un cuvânt pornit din tăriile cerului, moldovenii îşi plecară suliţele şi ascultară mai departe, cerând din priviri să li se mai vorbească încă. Mircea nu aşteptă:</p>
               <p rend="justify">—  Iată pe cine-l socotesc eu vrednic de a vă fi domn şi al cărui prieten sunt şi voi fi şi mai vârtos de aci înainte: Alexandru Muşatin, fiul lui Roman Vodă, de care nu aţi avut a vă plânge. Vreţi voi oare să se verse sânge românesc pentru această faptă de dreptate?</p>
               <p rend="justify">Şi atunci deodată, miile de călăreţi moldoveni îşi smulseră de la piept năframele albe şi înfigându-le în suliţe porniră către munteni strigând de bubuia văzduhul ca de tunet:</p>
               <p rend="justify">—  Ura-aaa! Trăiască Mircea-Vodă,… Trăiască Alexandru Vodă Muşat, domnul Moldovei!</p>
               <p rend="justify">Mircea-Vodă îl privi pe Alexandru Muşat zâmbind întrebător. Ochii acestuia erau scăldaţi în lacrimi de negrăită fericire. Abia izbuti să şoptească întretăiat:</p>
               <p rend="justify">—  Doamne Mirceo, astăzi am aflat cea dintâi învăţătură de la măria ta, că uneori limba poate cuceri mai bine decât sabia. Îi simt pe toţi ai mei.</p>
               <p rend="justify">—  Şi pe mine lângă dânşii, Alexandre! Zâmbi cu drag Mircea-Vodă. Iar acum, să desăvârşim treaba începută: să mergem la Suceava! Aflând că Mircea-Vodă se îndreaptă spre cetatea de scaun a Moldovei cu noul domn Alexandru Vodă Muşat, poporul fu cuprins de o însufleţire fără de seamăn. La porţile Sucevei, date de ziduri, le ieşiră înainte boierii ţării şi mitropolitul cu pâine şi cu sare atât lui, cât şi noului domn. Iar când Mircea-Vodă întrebă în glumă: „Ce face Iuga Vodă, boieri dumneavoastră?”, aşteptând cu totul alt răspuns decât acela pe care-l primi: „Vă aşteaptă liniştit la palatul domnesc, măria ta!”, domnul Ţării Româneşti întrebă din nou, mirat:</p>
               <p rend="justify">—  O spuneţi în glumă cred?</p>
               <p rend="justify">—  Ba nicidecum, măria ta. E într-adevăr aşa! Când a aflat de cele întâmplate, a spus împăcat în sine: „Atunci, la ce bun să mă mai obosesc să fug, că nici n-o pot face ca lumea… Să vină sănătoşi!” – Iată o purtare înţeleaptă, căreia socot că i se cuvine un răspuns asemănător. Să nu i se clintească un fir din părul lui Iuga Vodă. Pe acest om îl voi lua cu mine; i se cade a trăi în pace atâta cât mai are de trăit. Îndată ce i se încredinţa domnia Moldovei de către întreaga suflare boierească şi bisericească ce se afla la Suceava, Alexandru Vodă, după ce coborî treptele tronului, se îndreptă către Mircea-Vodă, care-l aştepta surâzător, sprijinit cu mâinile pe mânerul în cruce al înaltei sale spade.</p>
               <p rend="justify">Noul domn îşi deschise braţele spre a-l cuprinde: Mircea-Vodă dădu drumul paloşului ce se plecă într-o parte, zornăind pe podeaua de marmoră şi primi îmbrăţişarea lui Alexandru Vodă care-i şopti înfiorat:</p>
               <p rend="justify">—  Părintele meu, cum să-ţi mulţămesc? Domnul Ţării Româneşti spuse cu blândeţe:</p>
               <p rend="justify">—  Măria ta Alexandre Vodă, ţin din tot sufletul ca eu cel dintâi să-ţi aduc urările cele mai pline de căldură ale sufletului meu: „întru mulţi şi mulţi ani să domneşti, cu: milă, înţelegere, înţelepciune, linişte şi bunăvoinţă către supuşi tăi, căci ei alcătuiesc Moldova şi pe ei te sprijini. Şi-acum ascultă un sfat de la un domn mai vârstnic, mai vechi şi mai încercat: Înţelepciunea cea mai mare pentru acei ce poartă o coroană pe cap, este să asculte şi să aleagă şi din înţelepciunea acelora ce le stau în preajmă. Trăiască Măria sa Alexandru Vodă Muşatin al Moldovei întru mulţi şi fericiţi ani!”</p>
            </div>
            <div type="div2">
               <head>Capitolul XV</head>
               <subtitle>Aflam aci cum lui Mircea-Vodă i se iveşte, în sfârşit, prilejul îndelung aşteptat de a-i arata principelui Musa al turcilor, marea sa recunoştinţă şi de a-si întoarce datoria faţă de acesta.</subtitle>
               <p rend="justify">TRECUSERĂ CÎŢIVA ANI de la înscăunarea lui Alexandru Vodă Muşatin în Moldova şi noul domn se arătase un bun şi chibzuit gospodar. Luând pildă de la marele său vecin Mircea-Vodă, împărţise şi el întreaga ţară în judeţe, făcuse drumuri de legătură între oraşe şi cetăţi şi le curăţise de noroaie şi de tâlharii ce mişunau până atunci, ca să poată trece neguţătorii moldoveni şi străini, fără de teamă dintr-o parte într-alta a ţării. Şi câte altele pentru uşurarea traiului celor de sub oblăduirea sa nu făcuse?</p>
               <p rend="justify">Iar poporul, după obiceiul lui dintotdeauna, nu întârzie să-i dea şi lui o poreclă, care era mai mult un nume de laudă, spunându-i cu multă dragoste şi evlavie: Alexandru Vodă cel Bun.</p>
               <p rend="justify">Domnul Ţării Româneşti era din cale-afară de mulţămit că acela pe care-l ajutase să ia domnia este un bărbat ales, de ispravă şi nu contenea să spună, când venea vorba despre Alexandru-Vodă, în faţa boierilor săi:</p>
               <p rend="justify">—  Trebuie să recunoaşteţi, boieri dumneavoastră, că am avut mână bună şi mă pot mândri cu aceasta!</p>
               <p rend="justify">Într-una din zile se dădea la palatul domnesc din Târgovişte un mare ospăţ: domniţa Marina, fiica lui Mircea-Vodă şi a doamnei Mara, ce o dobândiseră la câţiva ani după Mihail, împlinea acum cincisprezece ani.</p>
               <p rend="justify">Masa mare era întinsă chiar în sala tronului şi la ea luau parte toţi boierii de credinţă ai lui Mircea-Vodă, de astă dată, la dorinţa doamnei Mara, dimpreună cu jupânesele şi jupâniţele, spre a se veseli şi tânăra domniţă de vederea lor.</p>
               <p rend="justify">Pe când petrecerea era în toi, iată că pe uşa larg deschisă ce dădea spre cuhnii, în loc să intre pivnicerul cu ajutoarele sale, se înfăţişară paharnicul Dragotă, doi copii de casă ce purtau fiecare în braţe câte un polobocel greu de stejar pe care abia-l duceau; iar după ei îndată, se arătă un boier moldovean ce făcu o plecăciune în faţa mesenilor şi rosti cu glas limpede şi răsunător:</p>
               <p rend="justify">—  Să trăiţi şi să benchetuiţi întru mulţi ani, măriile voastre şi multă fericire tuturor, dar mai cu seamă măritei domniţe Marina, pe care dorim s-o vedem în curând cinstită mireasă a celui mai strălucit principe din lume!</p>
               <p rend="justify">Deodată se făcu o tăcere adâncă şi toate capetele se întoarseră către noul venit. După felul cum vorbea dulceag şi tărăgănat îşi dădură seama de-ndată că este de la Moldova; ceea ce nu puteai, însă, ghici era cam ce se afla în cele două butoiaşe.</p>
               <p rend="justify">Mircea-Vodă, spre a-l cinsti cum se cuvine pe noul sosit, care îşi închipuia din partea cui vine, se ridică în picioare şi răspunse:</p>
               <p rend="justify">—  Fii bine venit, boierule! Binevoieşte a pohti la masa noastră şi spune-ne, rogu-te, care ţi-e solia?</p>
               <p rend="justify">—  Măria ta, eu sunt stolnicul Drăgan şi m-a trimis chiar bunul meu stăpân şi domn Alexandru Vodă de la Moldova, cu acest mic dar pentru ziua de naştere a prea frumoasei şi cinstitei domniţe Marina, căreia îi doreşte mulţi ani cu sănătate şi voie bună, ca şi tuturor celor de faţă!</p>
               <p rend="justify">—  Aşa să dea Domnul, precum ai grăit! Dar ce se află, cinstite stolnice Drăgane, în aceste două butoiaşe? Întrebă Mircea-Vodă, zâmbind cu chef. Pentru vin, râse el de astă dată subţire, ar fi cam mici; pentru vreo licoare scoasă din prune,… Taman bune.</p>
               <p rend="justify">—  Eu zic, mărite doamne, că-i mai bine să le dau cep şi să gustaţi. În ele se află o băutură nouă şi nemaipomenită… Care şi nouă ne-a fost trimisă de la Polonia, cinci asemenea polobocele în dar, din care măria sa Alexandru Vodă s-a gândit să vă trimită şi măriei voastre două, cu prilejul acestei mari sărbători.</p>
               <p rend="justify">—  Dă-le cep, deci, precum ai spus! Ceru Mircea-Vodă, spre a gusta această rară şi straşnică băutură.</p>
               <p rend="justify">Stolnicul Drăgan bătu din palme şi îndată i se înfăţişară trei slujitori: unul cu un ciocan, altul cu un tâlv, de scos băutura din butoaie, iar al treilea cu două carafe mari în mână şi se puseră pe lucru. Cel dintâi ciocăni bine dopul de lemn, apoi îl trase afară cu putere. Îndată izbucni din butoi o spumă albă ce porni a se revărsa, prelingându-se pe doage. Dar cel cu tâlvul se repezi şi prinse licoarea în carafe. Era galbenă ca untdelemnul, iar la gura carafei se ridică îndată o spumă deasă de un lat de palmă.</p>
               <p rend="justify">Drăgan porni cu carafa plină în mare grabă spre capul mesei, unde se afla Mircea-Vodă. Ajungând, luă o cupă goală şi o umplu cu băutura galbenă, spumoasă. Apoi, turnă şi celorlalţi, care aşteptau cu adâncă mirare să guste minunata băutură.</p>
               <p rend="justify">Mircea-Vodă luă cupa în mână, o ridică în faţa ochilor şi privi în zare prin ea; apoi o duse la nas şi-i trase adânc mireasma pe nări, aşa precum obişnuia să facă cu vinul, înainte de a-l bea.</p>
               <p rend="justify">Acum sorbi cu nădejde o gură bună şi deodată se opri ca ars. Se încruntă o clipă, îşi ridică sprâncenele cu mare mirare şi înghiţi totuşi cu greu. Apoi îşi plesni limba de cerul gurii şi grăi dezgustat:</p>
               <p rend="justify">—  Uitai, măre stolnice, să-l pun pe paharnicul meu să ia credinţa la această ciudată băutură. Şi de n-aş ştii că mi-o trimite prea bunul meu prieten Alexandru Vodă, aş jura că am băut otravă. Dar din ce-i făcută oare şi cum îi zice?</p>
               <p rend="justify">Stolnicul îşi îngădui să râdă şi spuse:</p>
               <p rend="justify">—  Măria ta ai fost mai viteaz ca domnul nostru, carele, când a sorbit întâiaşi dată din ea, a scuipat-o pe pereţi!</p>
               <p rend="justify">—  Îi dau dreptate, stolnice, pare a fi mai curând un leac băbesc făcut din sabur. Lămureşte-mă, rogu-te.</p>
               <p rend="justify">—  Slăvite stăpâne, această băutură se numeşte cum nu se poate mai firesc: îi zice „bere”!</p>
               <p rend="justify">—  Bere?! Se miră Mircea-Vodă şi o dată cu dânsul toţi mesenii. Bere ziseşi, stolnice? Păi bere se numeşte de-a-valma tot ceea ce bei. Nu spunem noi în graiul nostru românesc că pe cutare l-am ţinut pe bere şi pe mâncare?</p>
               <p rend="justify">—  E drept, măria ta, dar iată că aşa-i zice, bere! Şi e făcută din apă de la fântână, orz şi hamei, lăsate aşa să zacă, până încep să fiarbă singure. Apoi licoarea se limpezeşte şi iacă asta e. Dar să ştiţi, prea cinstiţi meseni, că numai la început pare rea la gust şi amară-fiere, dar după ce sorbi mai multe înghiţituri şi te obişnuieşti cu ea, începe să-ţi placă, mai ales că-ţi dă o dulce ameţeală, mai uşoară şi mai plăcută decât aceea a vinului. Dacă-mi îngăduiţi, am să beau o stacană eu însumi în faţa măriilor voastre, spre a vă da pildă.</p>
               <p rend="justify">Şi fără să mai aştepte încuviinţarea, stolnicul Drăgan îşi umplu o cupă şi o dădu peste cap, în uimirea tuturor şi mai cu seamă a lui Mircea-Vodă, care se mira foarte cum de bea moldoveanul cu atâta poftă, fără să se oţărască şi să se scuture ca de friguri, asemenea licoare amară ca o otravă.</p>
               <p rend="justify">Dar după pilda stolnicului, toţi prinseră curaj şi se porniră să bea pe întrecute, la început, e drept, strângând din ochi şi strâmbându-si buzele, dar mai târziu, cu plăcere chiar, până când limbile li se dezlegară deodată ca prin farmec şi începură toţi a ciripi întocmai unor vrăbii gureşe şi neastâmpărate. Spre sfârşitul ospăţului, Mircea-Vodă îi făcu un semn tainic lui Niţu, care uşor, pe nebăgate în seamă, trecu pe lângă câţiva boieri şi le şopti ceva la ureche; iar când se sparse petrecerea şi toţi plecară pe la casele lor, în iatacul domnului se aflau strânşi laolaltă: boierul Staicu, fratele măriei sale, spătarul Boian, Filos-logofăt, spătarul Dan, Baldovin-logofăt, banul Radu Berivoiescu precum şi nelipsiţii boieri Manea şi Roman Herăscu, toţi bucuroşi că băuseră cu multă cumpătare şi erau cu mintea limpede, gata a răspunde cu aleasă cuviinţă lui Mircea-Vodă, care nu degeaba le spusese să rămână la ceasul acela târziu din noapte.</p>
               <p rend="justify">—  Binevoiţi a şedea, cinstiţii şi iubiţii mei oaspeţi, grăi vodă, zâmbind cu bunăvoinţă. Doamna, domniţa, jupânesele şi jupâniţele noastre vor crede că, după obicei, ne-am strâns la o vorbă între noi, bărbaţii. Şi aceasta e într-adevăr aşa; însă ceea ce avem a vorbi în seara aceasta este de cea mai mare însemnătate pentru viaţa ţării noastre. Ba aş putea spune, boieri dumneavoastră, mai bine şi mai apăsat, că nu s-a ivit încă până acum în viaţa acestei ţări o împrejurare de atâta însemnătate.</p>
               <p rend="justify">Boierii murmurară îngrijoraţi, fără a îndrăzni vreunul să ridice cuvânt. Numai spătarul Boian, gândi, fără a-si da seama tare, ca pentru sine:</p>
               <p rend="justify">—  Dar ce Dumnezeu ar putea fi? Domnul, prinzându-i şoapta, grăi înveselit:</p>
               <p rend="justify">—  De bine, Boiane, dragul meu şi boieri dumneavoastră. Adică de bine ar putea fi, de ne vom înţelege şi cred că ne vom înţelege. S-a ivit minunat acest prilej de a sta de vorbă la sfârşitul ospăţului nostru… Şi bine a fost că nu v-aţi prea pus mintea cu băutura, spre a vă păstra limpezimea.</p>
               <p rend="justify">—  Apăi că nici n-am prea avut cu ce, măria ta, îndrăzni Boian, în râsul boierilor, mai ales cu poşirca aceea de la Alexandru Vodă.</p>
               <p rend="justify">—  Care nu e de loc rea, dacă-i deprinzi gustul, Boiane, zise domnul surâzând. Aşa! Acum, fără îndoială că sunteţi nerăbdători să ştiţi despre ce e vorba Eu n-am să vă spun nimic. Vă rog să îngăduiţi însă a veni în mijlocul nostru căpitanul Costea Armaş, carele precum ştiţi, a fost trimis de mine de vreme îndelungată în Turcia, având poruncă a se întoarce în ţară numai atunci când va socoti că are a ne spune despre fapte de seamă petrecute acolo. Costea Armaş a sosit năpristan chiar în această dimineaţă, cu toţi oamenii săi. Aş putea să vă spun eu însumi ceea ce am aflat de la dânsul; am socotit însă că este mai bine şi mai cu tărie a-l asculta chiar pe el, care a fost de faţă la multe din cele ce le veţi auzi în seara aceasta.</p>
               <p rend="justify">—  Prea bine-ai socotit, măria ta! Răspunseră boierii într-un glas. Îl aşteptăm dară pe Costea Armaş.</p>
               <p rend="justify">Mircea-Vodă îl privi pe Niţu, care asemenea unei umbre se îndepărtă, spre a se reîntoarce de îndată cu cel aşteptat.</p>
               <p rend="justify">—  Să trăieşti, măria ta şi domniile voastre boieri, aşijderea, zise tânărul căpitan de oaste…</p>
               <p rend="justify">—  Fii bine venit, Costeo! Îi răspunseră boierii.</p>
               <p rend="justify">—  Aşează-te şi vorbeşte, fătul meu, spuse domnul, apăsându-l cu blândeţe de umăr spre un jilţ din apropiere.</p>
               <p rend="justify">—  Mărite doamne şi prea cinstiţi boieri, la osmanlâi s-au petrecut fapte ce au pus pe gânduri întreaga omenire. Cunoaşteţi cu toţi sfârşitul îngrozitoarei bătălii de la Angora, aşa cum alta nu s-a mai pomenit până acum din veacuri, dintre sultanul turcilor Baiazid Ilderim, vajnicul nostru vrăjmaş dintotdeauna şi prea vestitul han al mongolilor Timur-Şchiopul. Cei opt sute de mii de mongoli i-au înăbuşit şi i-au zdrobit cu desăvârşire pe cei patru sute de mii de osmanlâi.</p>
               <p rend="justify">—  Am auzit despre aceasta, spuseră boierii şi ne-am bucurat.</p>
               <p rend="justify">—  Dar ce n-aţi auzit poate şi deci nu ştiţi, adaose Costea, este cum a sfârşit prea strălucitul şi viteazul sultan Ilderim. A fost prins de către Timur-Lenc pe câmpul de bătaie şi, fapt nemaipomenit din partea unui stăpânitor de popoare, l-a închis pe Ilderim într-o cuşcă cu gratii de fier, punându-i cătuşe cu lanţuri la mâini şi la picioare şi l-a plimbat astfel în văzul şi râsul lumii, asemenea unei fiare sălbatice.</p>
               <p rend="justify">Boierii murmurară cu groază, iar Filos-logofăt întrebă înfiorat:</p>
               <p rend="justify">—  Este adevărat ceea ce spui, Costeo, sau e numai o bolnavă închipuire a ta?</p>
               <p rend="justify">—  La fel de adevărat, cinstite logofete, precum este că mă aflu acum în faţa domniilor voastre. Cum aş cuteza oare să vă mint? Se încruntă Costea. Dar focul mistuitor, iscat de această cruntă batjocoră, a prefăcut în scrum viteaza inimă a lui Baiazid. Ilderim nu mai este!</p>
               <p rend="justify">Un vaier de milă se ridică din mijlociii boierilor.</p>
               <p rend="justify">—  A murit Baiazid? Întrebă totuşi banul Radu Berivoiescu, ca şi cum n-ar fi auzit sau înţeles bine.</p>
               <p rend="justify">—  S-a stins de adânca mâhnire a înfrângerii. Şi de cumplita batjocură.</p>
               <p rend="justify">Aci, Mircea-Vodă, făcându-si cucernic cruce, rosti oftând:</p>
               <p rend="justify">—  Dumnezeu să-l ierte!</p>
               <p rend="justify">—  Că are de ce! Spuse Boian, mustăcind.</p>
               <p rend="justify">—  Boiane, îl mustră domnul cu blândeţe, bate-te peste gură.</p>
               <p rend="justify">—  De ce, măria ta? Se oţărî Boian, încruntându-se. Au n-am dreptate? Pe câţi i-a asuprit acest om crud şi nemilos? Câte vieţi româneşti a supus şi a stins, pe câţi i-a călcat în picioare şi i-a umilit mai aprig decât hanul Timur-Lenc pe dânsul? Ce a căutat, a găsit! Şi vorba noastră din bătrâni: „Cine-o mai face ca el, ca el să păţească!” – Hai, să-l lăsăm pe Ilderim în plata lui Alah, spuse Mircea-Vodă împăciuitor, căci îşi dădea seama că spătarul Boian are dreptate totuşi. Alta este grija ce-mi apasă sufletul şi pe care vreau să v-o aduc la cunoştinţă: cei trei feciori ai lui Baiazid, moştenitorii săi, fraţi numai după tată: Soliman, Mohamed şi Musa se ceartă acum pentru tronul împărătesc.</p>
               <p rend="justify">Auzind asemenea ştire, spătarul Boian se făcu tot numai urechi. Apoi, după obiceiul său, îşi aruncă vorba:</p>
               <p rend="justify">—  Fără-ndoială, măria ta şi boieri dumneavoastră, că este de mare însemnătate pentru ţara noastră cine va fi sultan în Turcia.</p>
               <p rend="justify">Mircea-Vodă, încruntându-se, spuse:</p>
               <p rend="justify">—  Ei, aflaţi dară că s-au şi făcut doi sultani: Soliman şi Mohamed, rămânând fără tron tocmai acela care ne-a arătat întotdeauna multă bunăvoinţă şi prietenie. Prea luminatul principe Musa, fiul sultanei Olivera, care, după cum ştiţi, este fiica regelui Lazarevici al sârbilor. Şi Musa, supranumit şi „Celebi”, pentru înfăţişarea şi purtarea lui aleasă, era cel mai iubit fiu al lui Baiazid.</p>
               <p rend="justify">—  Da' cum de s-a făcut asta, măria ta? Nu se putu stăpâni Boian. Cum de a rămas tocmai principele Musa fără tron?</p>
               <p rend="justify">Domnul răspunse adânc mâhnit:</p>
               <p rend="justify">—  V-am spus că Musa Celebi era fiul cel mai iubit al lui Ilderim. Acesta îl avea lângă sine întotdeuna şi lui îi pregătea tronul. Când a fost prins Baiazid pe câmpiile Angorei, aceeaşi soartă a avut-o şi Musa, care era cu tată-său dimpreună. După moartea lui Baiazid, Timur i-a dat drumul lui Musa, care a sosit în ţara sa prea târziu, căci între timp cel mai mare dintre fraţii săi, Soliman se şi făcuse sultan în părţile Europei; iar frate-său mijlociu, Mohamed, care era în Asia, de asemenea, în părţile asiatice.</p>
               <p rend="justify">—  Mare ticăloşie! Murmurară boierii.</p>
               <p rend="justify">—  Domniile voastre ştiţi ce a făcut Musa pentru mine cândva şi cred că vă daţi seama ce ar însemna pentru ţara noastră să se afle pe tronul Turciei un sultan prieten nouă. Pe ceilalţi doi fii ai lui Baiazid, Soliman şi Mohamed, îi ştim bine că ne sunt vrăjmaşi, ca şi tatăl lor, răposatul. Doreşti a grăi, logofete Baldovin?</p>
               <p rend="justify">—  Da, măria ta, spuse molcom Baldovin. Puţin, cum mi-e obiceiul. Pe noi nu ne priveşte cine e sultan în Asia. Rămână sănătos acolo. Dar aci, în Europa, da! Fiind principele Musa sultan aci, noi am avea linişte şi pace în ţară şi am putea să ne vedem nestingheriţi de treburi. Socot, deci, că se cade a face tot ce e cu putinţă, pentru a-i veni în ajutor lui Musa.</p>
               <p rend="justify">Spătarul Dan, vărul domnului, ridică dreapta şi apoi glăsui:</p>
               <p rend="justify">—  Aşijderea socotesc şi eu, măria ta şi iubiţi prieteni, numai că totul trebuie făcut fără vorbărie şi cu multă chibzuinţă, spre a nu da nimănuia de bănuit.</p>
               <p rend="justify">Ceilalţi boieri spuseră şi ei într-un glas:</p>
               <p rend="justify">—  Suntem de aceeaşi părere, măria ta!</p>
               <p rend="justify">Domnul, văzându-l pe spătarul Boian, că, împotriva obiceiului său, de astă dată tace, căzut pe gânduri, îl întrebă mirat:</p>
               <p rend="justify">—  Dar domnia-ta, Boiane, n-ai nimic a ne spune? Spătarul Boian sări de pe jilţ şi grăi cu glasul sugrumat de emoţie:</p>
               <p rend="justify">—  Da' cum să n-am, păcatele mele? Dar am amuţit de bucurie, numai la gândul că s-ar putea să-l aducem pe tronul Turciei pe Musa, sultan.</p>
               <p rend="justify">—  Aşa da! Încuviinţă vodă bucuros. Apoi grăi rar şi îngândurat: Acestea au fost ştirile, boieri dumneavoastă. Şi aceasta este părerea şi dorinţa noastră în asemenea împrejurare ce ar putea fi norocoasă pentru noi. Dar mai întâi de toate, trebuie să avem şi încuviinţarea prea luminatului principe Musa, întrucât fără de voia sa noi nu putem întreprinde nimic.</p>
               <p rend="justify">—  De bună seamă, doamne! Răspunseră boierii.</p>
               <p rend="justify">—  Acuma, grăi Mircea-Vodă, să-l rugăm din nou pe Costea-Armaş să ne spună mai departe ce se ştie despre principele Musa Celebi şi în ce stare se găseşte dânsul?</p>
               <p rend="justify">—  Mărite doamne şi cinstiţi boieri, iată cum stau lucrurile: strălucitul principe Musa se află acum oaspete la principele Isfendijar, care stăpâneşte porturile Sinope şi Castemuni de la Marea. Aci a fugit Musa de teama lui Soliman sultan, fratele său, care-l caută pretutindeni şi vrea să-l piardă, ca să nu-i ia tronuL – De ce-i este frică nu va scăpa! Zise Filos-logofăt.</p>
               <p rend="justify">—  Dar la Isfendijar nu e primejdie pentru principele Musa? Voi să ştie spătarul Boian.</p>
               <p rend="justify">—  Nu, răspunse Costea, căci acest Isfendijar, principe musulman de sine stătător, este vrăjmaşul de moarte al sultanului Soliman. Aşa că Musa se află pe mâini bune.</p>
               <p rend="justify">—  Iar cu Isfendijar eu sunt bun prieten! Spuse Mircea-Vodă. Iată ce vom face: spătarul Dan şi Filos-logofăt vor pleca în mare taină la Sinope, unde se găseşte prea luminatul Musa. Dacă el primeşte a-l ajuta să ia tronul Turciei, îl poftim cu toată cinstea să vină aici, la Târgovişte, spre a sta de vorbă împreună pe îndelete şi cu de-a-mănuntul şi a pune la cale toate după cuviinţă.</p>
               <p rend="justify">—  Dar cum se va face aceasta, măria ta? Întrebă spătarul Dan vărul domnului. Drumul e tare lung, foarte greu şi mai cu seamă primejdios.</p>
               <p rend="justify">—  M-am gândit şi la asta, prea iubite vere Dane şi cinstite spătare. Fără nici o carte de la mine, prin viu grai îl rugaţi din parte-mi pe iubitul meu prieten, principele Isfendijar să vă dea cea mai bună corabie cu cei mai credincioşi şi pricepuţi corăbieri. Cu ea îl aduceţi pe înălţimea sa Musa Celebi pe Marea, până la Constanţa şi de acolo, aci la Târgoviştea. Şi-apoi „văzând şi făcând”.</p>
               <p rend="justify">—  Prea bine, măria ta, încuviinţă Dan. Cum l-ai aşezat în tron pe Alexandru Vodă Muşatin de la Moldova, tot asemenea va fi şi cu prea strălucitul Musa sultan.</p>
               <p rend="justify">—  Numai că de astă dată e o treabă mult mai grea şi mai încâlcită. Să nădăjduim însă, că o vom duce şi pe aceasta la bun sfârşit.</p>
               <p rend="justify">Filos-logofăt ridică mâna:</p>
               <p rend="justify">—  Mărite stăpâne, aş avea o rugăminte: să ne însoţească la Sinope şi cei doi buni prieteni ai principelui Musa, ce stau de vreme îndelungată la noi: Alexios şi Mustafa, care ne-ar putea fi de mare folos, în această împrejurare.</p>
               <p rend="justify">—  Să fie precum doreşti, logofete, zise domnul. Apoi rămase câtva timp adâncit în gânduri. Se hotărî să vorbească, dar tot mai stete la îndoială o toană; în cele din urmă glăsui, arar, abia scoţând cuvintele din gură:</p>
               <p rend="justify">—  Să-i spuneţi principelui Musa, spre a-l încredinţa de marea mea bunăvoinţă şi preţuire, că sunt gata, când va fi sultan, să i-o dau de soţie pe mult iubita mea fiică, domniţa Marina, tot aşa precum tată-său Baiazid a avut-o de soţie pe Olivera, fiica regelui Ştefan Lazarevici; iar Murad, bunicul său, pe frumoasa Tamara, fiica ţarului Ion Alexandru al Bulgarilor, de la Târnova.</p>
            </div>
            <div type="div2">
               <head>Capitolul XVI</head>
               <subtitle>Pe malul stâng al Oltului, o masă de piatra, tăiată de vremuri în stâncă, îl aşteaptă pe viteazul Mircea-Vodă şi ai săi să ospăteze.</subtitle>
               <p rend="justify">DE VREO CÎŢIVA ANI ÎNCOACE, frumoasa aşezare a Târgoviştei îl vedea tot mai des pe măria sa Mircea-Vodă în cuprinsul măreţelor sale ziduri. Viteazului domn i se părea că găseşte aci mai multă linişte, că aerul este mai puţin tare ca la Curtea de Argeş şi că-si poate lăsa gândurile mai slobode să colinde în trecutul său viforos şi să cugete la viitor.</p>
               <p rend="justify">Aceasta nu însemna că părăsise vechea cetate de scaun a Argeşului. Poate că îl atrăgea Târgoviştea şi pentru că mult iubitului său fiu Mihail Vodă îi plăcea mult acest oraş liniştit şi se gospodărise aci.</p>
               <p rend="justify">Era în toamna anului 1413. Frunzele se arămiseră şi, la suflarea vântului, se scuturau uşor şi porneau în zbor fluturat, făcând ocoluri largi şi căzând în foşnet ca de mătase pe pământul uscat.</p>
               <p rend="justify">La palatul domnesc din Târgovişte, ferestrele erau larg deschise şi aerul călduţ al serii pătrundea în marea sală a tronului, aducând mireasma amară şi pătrunzătoare a frunzelor jilave de nuc.</p>
               <p rend="justify">Mircea-Vodă, îmbrăcat în straie cernite, îşi aştepta boierii cu strângere de inimă, ca niciodată. Avea de pus la cale treburi de mare însemnătate pentru ţară şi, pentru întâia oară, de când era domn, se simţea neliniştit în faţa unei întrevederi cu boierii săi. De astă dată, împotriva obiceiului, îi aştepta măria sa pe boieri în sala tronului, în loc să se lase dânsul, stăpânul ţării, aşteptat de către aceştia, aşa precum se cuvenea şi o cerea datina.</p>
               <p rend="justify">Venise din timp, atât ca să-si adune gândurile aci, cât şi ca să-i vadă pe rând, pe fiecare şi să-i observe cu luare aminte: cum intră aceştia, cum se închină, ce priviri schimbă între ei şi să le citească, pe cât se va putea, gândurile ascunse ce-i însufleţeau.</p>
               <p rend="justify">Iată, însă, că înaintea boierilor păşi în sală tânăr, proaspăt, zvelt şi frumos, în floarea bărbăţiei, Mihail-Vodă, care, văzându-si tatăl la fereastră, se grăbi să-i sărute mâna cu iubire şi să-l întrebe:</p>
               <p rend="justify">—  Măria ta, primul, iubite tată?</p>
               <p rend="justify">—  Dară tu, Mihăilaş? Întrebă domnul, surâzând cu blândeţe.</p>
               <p rend="justify">—  Eu am venit într-adins, ca să-i pot urmări pe boieri, aşa ca un fel de joacă… Şi-apoi, eu nu-s domn…</p>
               <p rend="justify">—  Vei fi mai curând de cât te aştepţi; mă bucur însă, că ai avut acelaşi gând ca şi mine. Dar iată că sfetnicii tronului încep să vină,… Şi cei dintâi, ca de obicei, sunt spătarul Boian şi Filos-logofăt.</p>
               <p rend="justify">—  Să trăiţi, măriile voastre! Se auziră cei doi boieri nou sosiţi.</p>
               <p rend="justify">—  Aşijderea şi domniile voastre, fiţi bine veniţi, boieri! Iată-l şi pe Staicu, mult iubitul şi credinciosul meu frate,… Poftim, poftim, vere Dane! Şi domnia ta, Maneo… Aşezaţi-vă!</p>
               <p rend="justify">În scurtă vreme, toţi boierii din sfatul domnesc erau aşezaţi în jilţuri şi aşteptau cuvântul domnului.</p>
               <p rend="justify">Mircea-Vodă se sui pe tron şi rămase în picioare, privind nepăsător parcă pe fereastră. Perdelele uşoare de borangic unduiau uşor la suflarea molcomă a vântului. Domnul îşi întoarse privirea spre boieri, le dădu roată cu ochii săi vultureşti, îşi mângâie barba încărunţită cu mâna dreaptă şi se sprijini puternic cu stânga pe lunga sa spadă. Tăcu un timp şi apoi grăi:</p>
               <p rend="justify">—  Frumoasă toamnă, boieri dumneavoastră!</p>
               <p rend="justify">—  Frumoasă, măria ta! Încuviinţară boierii.</p>
               <p rend="justify">—  Dar tare tristă, iubiţii mei sfetnici! Oftă domnul din adânc. Iată-mă-s din nou în straie cernite, ca acum douăzeci şi şapte de ani, când m-am suit în scaunul domnesc şi m-am înveşmântat în negru după sfânt-răposatul fratele meu Dan-Vodă, Domnu-l odihnească cu drepţii; iar acum, după sărmanul meu ginere Musa Celebi sultan, care n-a avut parte să împărătească în Turcia mai mult de doi ani şi jumătate, că i-a luat viaţa acel destrăbălat de Mohamed ce, spre ruşinea omenirii, îi este frate. Nu mai vorbesc de soarta amară a mult iubitei mele fiice, care încă rătăceşte prin străini.</p>
               <p rend="justify">Un suspin de milă şi mâhnire se ridică din mijlocul boierilor. Domnul urmă:</p>
               <p rend="justify">—  Iubiţii mei sfetnici, dintre care mulţi îmi sunteţi rude sau prieteni, cugetul m-a îndemnat să vă chem spre a vă face o mărturisire cinstită. Veţi auzi-o îndată. Iată, mă uit pe ferestrele deschise ce dau în grădină, privesc la nucul ce parcă străjuieşte palatul, şi, vai, ce mult mă aseamăn lui!</p>
               <p rend="justify">Cu toţii cei ce vă aflaţi acum de faţă mi-aţi încredinţat frâiele domniei acum douăzeci şi şapte de ani… Şi bine ştiţi, boieri dumneavoastră, că m-am străduit din răsputeri să fiu un bun, credincios şi cinstit cârmuitor al ţării, pe care-o iubesc mai presus de orice pe lume. Şi-am dovedit-o aceasta întotdeauna, că nu m-am dat în lături de la nimic pentru binele ei, pentru propăşirea ei, pentru libertatea ei, pentru ridicarea ei în fruntea altor ţări şi de multe ori mi-am pus viaţa în primejdie, ca s-o apăr.</p>
               <p rend="justify">—  Aşa e, măria ta! Răspunseră boierii cu duioşie.</p>
               <p rend="justify">—  Ştiţi că n-am lenevit niciodată, că am mâncat şi am băut întotdeauna ce au mâncat şi au băut oştenii mei şi niciodată n-am fugit din faţa unei primejdii, oricât de mare ar fi fost aceea, fără să mă gândesc o clipită măcar că s-ar putea să nu mă mai întorc.</p>
               <p rend="justify">—  Şi aceasta este aşa, slăvite doamne!</p>
               <p rend="justify">—  Averi n-am dorit şi nici n-am strâns; m-am mulţămit întotdeauna cu puţin. Dreapta noastră credinţă am cinstit-o şi, precât mi-a stat în putinţă, am căutat să ajut sfintele lăcaşuri ale Domnului.</p>
               <p rend="justify">Vă spuneam adinioară că privesc la nucul din grădină şi-l aseamăn cu viaţa mea,… cu domnia mea, dar se-ngemănează una cu cealaltă. Iată cum vântul de toamnă suflă în frunzişul lui şi una câte una se desprind frunzele, ca şi anii mei, peste care au bătut vânturi aspre şi ploi reci şi viscole orbitoare. Şi s-au spulberat anii mei, întocmai frunzelor acestui nuc bătrân, care cad la pământ veştede şi îngălbenite.</p>
               <p rend="justify">—  Dar mai are multe frunze nucul până să fie pe de-a-ntregul dezgolit, măria ta, sări Boian de la locu-i.</p>
               <p rend="justify">—  S-ar putea să aibă, măre Boiane, dar vezi că nucul e bătrân!</p>
               <p rend="justify">—  O fi nucul, se supără Boian, dar nu şi măria ta.</p>
               <p rend="justify">—  Mă simt obosit, boieri dumneavoastră. Prea multe au trecut peste capul meu, care iată, a albit poate înainte de vreme. Cu îngăduinţa domniilor voastre aş dori să urmez şi eu pilda străbunului meu Basarab Vodă cel Mare… Şi precum el şi-a luat ajutor la domnie pe Nicolae Alexandru-Vodă, asemenea şi eu să-mi împart domnia de azi înainte cu prea iubitul meu fiu Mihail-Vodă.</p>
               <p rend="justify">Boierii se ridicară în picioare şi strigară într-un glas:</p>
               <p rend="justify">—  Voinţa măriei tale e sfântă lege pentru noi. Trăiască măria sa Mihail-Vodă!</p>
               <p rend="justify">Ochii bătrânului domn se umplură de lacrimi. Îndreptându-si privirea spre fiul său, ce stătea lângă Filos-logofăt, spuse molcom cu glasul tremurat:</p>
               <p rend="justify">—  Măria ta, binevoieşte a veni lângă mine. Tânărul voievod veni cu paşi rari, fără grabă, în faţa tronului şi se opri puţin stingherit. Mircea-Vodă îi întinse mâna dreaptă, pe care fiul său voi s-o sărute, dar domnul şi-o trase în jos şi nu-l lăsă; îl luă de umeri şi suindu-l pe tron, îl aşeză în scaunul de alături, în care şedea de obicei la sărbători doamna Mara. Apoi spuse zâmbind cu căldură:</p>
               <p rend="justify">—  Vă mulţumesc, boieri dumneavoastră. Doreşti a grăi, spătare Boian?</p>
               <p rend="justify">—  Aş vrea să spun şi eu vreo două vorbe, măria ta, aşa după cum mă taie capul, că, precum se ştie, mai bine mă pricep a mânui spada, decât limba.</p>
               <p rend="justify">—  Pohtim, rogu-te!</p>
               <p rend="justify">—  Măria ta,… Că ai nevoie de un ajutor tânăr la domnie, e de la sine înţeles şi nu poate fi decât spre binele ţării că vrei să-l deprinzi pe măria sa Mihail-Vodă cu trebile acesteia care-s într-adevăr tare multe şi grele. Măria sa Mihail-Vodă nu are de luat decât pilde bune de la măria ta, că până şi duşmanii te laudă şi te ridică în slavă, atât pentru vitejia măriei tale, cât şi pentru dibăcia cu care ştii să cârmuieşti şi să ţii cumpăna trebilor în aşa fel, ca celelalte ţări să facă în cele din urmă cum vroieşti măria ta. Nu mai vorbesc că ai izbutit, prin agerimea minţii măriei tale, să pui domn în Moldova pe Alexandru-Vodă şi sultan în Turcia pe bietul Musa Celebi, care păcat că a domnit atât de puţin. E mare lucru că ostile noastre au pătruns în Adrianopol şi dincolo de el şi l-au suit în tron pe Musa sultan, savai că le-a dus la biruinţă spătarul Dan şi nu eu, că m-ai ţinut în ţară, măria ta şi nu m-am supărat, dar mâhnit tot am fost că nu m-am dus şi eu cu ei.</p>
               <p rend="justify">—  Dar cu mine, aci, în ţară, cine voiai să rămână, Boiane? Că nici eu n-am fost cu ei! Îi răspunse domnul.</p>
               <p rend="justify">—  Eh, măria ta, acu s-o lăsăm moartă. Vorba e că timp de doi ani şi jumătate, cât a ţinut stăpânirea lui Musa, ţara noastră a fost liniştită şi a propăşit. Cu un lucru numai nu mă împac, măria ta.</p>
               <p rend="justify">—  Spune-l, Boiane, să-l auzim.</p>
               <p rend="justify">—  Îl spun, măria ta, o dată ce mi-am dat drumul, acum e mai greu să mă opresc, mai cu seamă că pentru binele ţării îl spun. Nu-mi plăcu adinioară când te auzii că te simţi obosit.</p>
               <p rend="justify">—  Dacă-i aşa, Boiane şi simt într-adevăr nevoia să mă odihnesc? Nu mai sunt tânăr.</p>
               <p rend="justify">—  Da' cum de poţi spune una ca asta, măria ta? Auziţi asemenea vorbe, boieri dumneavoastră şi tăceţi?</p>
               <p rend="justify">—  Ba iacă eu n-am să tac! Se ridică spătarul Dan. Că nu mai pot răbda. Vorbeşti de oboseală şi de bătrâneţe, măria ta? Dar se ţine în şa vreunul de douăzeci de ani ca măria ta?</p>
               <p rend="justify">—  Poartă oare vreunul tânăr atât de aprig spada, făcând prăpăd în juru-i şi se află vreunul în toată Ţara Românească mai neînfricat şi mai iscusit la războaie ca măria ta? Sări şi banul Radu Berivoiescu.</p>
               <p rend="justify">—  Are vreunul dintre noi judecata limpede şi poate lua hotărâri pline de adâncă înţelepciune, ca măria ta? Spuse şi Filos-logofăt. Şi se mai află astăzi oare vreun domn atât de preţuit, respectat şi temut ca măria ta, care ţii cumpăna politicii între toate ţările din jurul nostru, făcând ca ochii tuturor să fie aţintiţi cu admiraţie la Ţara Românească?</p>
               <p rend="justify">Mircea-Vodă se aşeză în sfârşit în scaunul tronului şi grăi, surâzând fericit:</p>
               <p rend="justify">—  Vă mulţămesc din nou, boieri dumneavoastră, pentru prea frumoasele cuvinte ce le-aţi rostit cu atâta dragoste şi căldură despre mine… Şi iată vă mărturisesc cinstit că ele au izbutit să mă învioreze.</p>
               <p rend="justify">Dar în acele clipe chiar, o, cum potriveşte uneori viaţa lucrurile şi te loveşte, când te aştepţi mai puţin, uşa fu dată de perete în lături şi în sală pătrunse Costea-Armaş, împreună cu Niţu, care acum era căpitan de oaste şi strigară cu spaimă:</p>
               <p rend="justify">—  Măria ta, Mohamed sultan a venit cu urgie în ţară pe neaşteptate şi înaintează spre Târgoviştea, ca să se răzbune pe noi că l-am ajutat pe răposatul Musa sultan la tron.</p>
               <p rend="justify">Un murmur de îndârjire, asemenea unui freamăt al frunzelor uscate prin care şuieră viscolul, se auzi în sala tronului. Toţi boierii erau în picioare cu ochii ţintă la domn. Mircea-Vodă se ridică uşor şi se îndreptă în toată înălţimea sa. Aşa cum era cu mâna stângă pe mânerul spadei şi cu dreapta ridicată, cu părul şi barba încărunţite, pe care torţele aprinse trimiteau o lumină aurie, părea un bătrân arhanghel al dreptăţii şi-al răzbunării.</p>
               <p rend="justify">—  Precât se mai poate, după obiceiul pământului, să se facă pustiul dinaintea oştilor musulmane. Să se aprindă focuri pe dealuri şi să se dea sfară în ţară de război. Până se va strânge oastea noastră şi până ne va sosi ajutor de la vecinii unguri şi poloni, spătarul Boian şi spătarul Dan să dea mereu, neîntrerupt, cu sârg, lupte de hărţuială, care-i zăpăcesc şi, mai cu seamă, îi scot din fire pe vrăjmaşi. Iar când ne va veni bine, le vom ieşi în faţă cu puhoiul de oaste şi-i vom zdrobi ca-n atâtea rânduri. Mihail-Vodă să pornească cu oastea cea mică. Iar eu, cu oastea de apărare ce a mai rămas, îl voi aştepta pe acest nechibzuit sultan Mahomed, aci la Târgoviştea, dacă voi îl veţi lăsa să ajungă până aci.</p>
               <p rend="justify">Spătarul Dan se împotrivi cu hotărâre:</p>
               <p rend="justify">—  Ba, doamne!</p>
               <p rend="justify">—  Ce vrei să spui, spătare Dane? Se miră Mircea-Vodă.</p>
               <p rend="justify">—  Iartă-mi îndrăzneala, slăvite stăpâne. Până în această clipă grea, ţi-am ascultat toţi cuvântul cu sfinţenie şi l-am urmat neabătuţi întotdeauna. Ascultă-ne şi măria ta, măcar de astă dată, pentru binele ţării. Noi te iubim ca pe un bun şi vechi părinte al nostru şi dorim a te păstra cât mai mult lângă noi, pentru aleasa măriei tale înţelepciune, cum nu o au multe capete încoronate din Europa astăzi. Pentru lupte şi vitejii îl avem acum pe Mihail-Vodă, care cată a-si face botezul războiului cu cinste în această împrejurare.</p>
               <p rend="justify">—  Iar pe măria ta, intră în vorbă din nou spătarul Boian, te rugăm cu stăruinţă şi dragoste să te abaţi numai pentru câteva zile la sfânta monastire Cozia, spre a prinde noi puteri pentru lupta cea mare a ţării împotriva lui Mahomed sultan.</p>
               <p rend="justify">Mircea-Vodă se încruntă şi spuse fără supărare:</p>
               <p rend="justify">—  Ba, spătare Boian! Şi, ţie, Dane, la fel îţi răspund. Eu cat a fi întotdeauna acolo unde să află vitejii mei şi nu în mijlocul lor, ci în fruntea lor.</p>
               <p rend="justify">—  Dar cum vei putea face această oare, mărite doamne, de nu-ţi vei împrospăta puterile? Adineauri parcă ne spuneai că eşti obosit, se supără spătarul Dan.</p>
               <p rend="justify">Vodă îşi înclină capul într-o parte şi alta şi răspunse în doi peri; – Spuneam… E adevărat,… Că sunt obosit să stau şi să lâncezesc pe tron, aceasta am vrut eu a înţelege, dar când e vorba de luptă,… E altceva.</p>
               <p rend="justify">Aci se amestecă în vorbă şi Mihail-Vodă, care, venind în faţa domnului, îi spuse cu adâncă îngrijorare:</p>
               <p rend="justify">—  Măria ta şi mult iubitul meu părinte, asemenea boierilor şi eu doresc a fi cât mai mult timp lângă mine.</p>
               <p rend="justify">Pentru aceasta, cată a te păstra asemenea unui sfânt înţelept. Te rog şi eu din suflet,… Du-te la Cozia, pentru câteva zile numai şi vom veni să te luăm de acolo şi să pornim mai departe, la luptă, de va mai fi nevoie.</p>
               <p rend="justify">Domnul Ţării Româneşti stete puţin pe gânduri. Apoi, îndreptându-se către boieri, grăi surâzând cu şiretenie:</p>
               <p rend="justify">—  Atunci,… De-i aşa, e firesc să-mi ţineţi plăcută tovărăşie la… Odihnă şi câţiva dintre domniile voastre, care sunteţi la fel de tineri ca şi mine,… Să vă-ntremaţi de asemenea, o dată cu mine, spre a da apoi lupta şi a izbândi!</p>
               <p rend="justify">Auzind acestea, spătarul Dan se grăbi a răspunde:</p>
               <p rend="justify">—  Alegeţi-i măria ta pe care-i doreşti a-ţi fi oaspeţi… În afară de mine.</p>
               <p rend="justify">—  Şi de mine, adăugă Boian.</p>
               <p rend="justify">—  Şi de noi, doamne! Strigară toţi ceilalţi într-un glas.</p>
               <p rend="justify">Mircea-Vodă prinse a râde:</p>
               <p rend="justify">—  Aşadar, de se va ivi vreo primejdie pentru mine la Cozia, mă lăsaţi de izbelişte, să mă descurc numai cu sfinţii de pe pereţi şi cu călugării? A,… Nu! Ori veniţi şi câţiva din voi cu mine, ori vin eu cu voi, măcar că sunt cum vreţi să-mi daţi a înţelege… Bătrân!</p>
               <p rend="justify">—  Măria ta! Se împotriviră boierii acestui cuvânt pe care-l socoteau prea greu.</p>
               <p rend="justify">—  Măria mea, spuse Vodă cu hotărâre, vă porunceşte să vă alegeţi aceia care veţi rămâne cu mine la Cozia. Era joi, către seară, când sosiră călăreţii domneşti la Cozia, iar porţile ferecate ale mănăstirii se aflau încuiate cu străşnicie. Linişte desăvârşită; ţipenie de om nu se simţea în curte; ai fi zis că este o aşezare pustie, nelocuită.</p>
               <p rend="justify">Mircea-Vodă îi spuse călăreţului din dreapta sa:</p>
               <p rend="justify">—  Ei, spătare Boiane, domnia ta, care m-ai îndemnat a veni aci, fii bun, rogu-te, ridică ciocanul de fier şi bate în poartă de patru ori.</p>
               <p rend="justify">—  Îndată, doamne! Zise Boian şi îndeplini de sârg porunca lui vodă.</p>
               <p rend="justify">Ca şi acum câţiva ani, se auzi forfotă în dosul porţii grele de stejar şi de astă dată se înălţă răsunător chiar glasul părintelui Sofronie:</p>
               <p rend="justify">—  Cine-i acolo?</p>
               <p rend="justify">—  Oameni de la domnie! Se auzi răspunsul.</p>
               <p rend="justify">Dar stareţul nu se grăbi să deschidă, ci grăi din nou, apăsat:</p>
               <p rend="justify">—  Nu mă mulţămeşte numai acest răspuns. Spuneţi cuvântul ce l-am hotărât dinainte ca semn de recunoaştere şi apoi vă dau drumul.</p>
               <p rend="justify">—  Halal, Sofroniei se auzi râzând Vodă. Aşa te vreau, dragul meu! Trăim vremuri grele şi paza bună trece primejdia rea. Ascultă dar cuvântul fermecat ce deschide zăvoarele: „rozmarin”.</p>
               <p rend="justify">Dar de la cea dintâi vorbă a domnului, Sofronie deschisese în grabă el însuşi poarta care scârţâi prelung:</p>
               <p rend="justify">—  Ţi-am cunoscut glasul, stăpâne. Sărutăm dreapta şi bine-aţi sosit în sfânta noastră monastire. Binevoiţi a cinsti casa şi masa noastră.</p>
               <p rend="justify">—  Cuvioase Sofronie, de pe acum îţi spun: pregăteşte-te pentru şederea noastră pentru mai multe zile, fără a se şti însă de nimeni cine îţi sunt oaspeţii. S-au abătut iarăşi peste biata noastră ţară vremuri de restrişte. Am venit aci pentru adăpost şi odihnă, spre a porni apoi la luptă grea, atunci când va sosi ceasul.</p>
               <p rend="justify">—  Slăvite doamne, casa măriei tale este, iar eu voi căta a fi cea mai bună gazdă ce s-a aflat vreodată printre călugări. Luni era a cincea zi, de când oaspeţii noştri se aflau la Cozia şi nici o ştire nu le venise din afară, de la nimeni, de cum merg trebile în ţară. În foişorul lui Mircea-Vodă stăteau la sfat îngrijoraţi cei câţiva boieri ce-l însoţiseră pe domn, dimpreună cu stareţul Sofronie. Domnul simţea că se înăbuşe mai mult de grijă şi de supărare, decât de aerul greu şi de fumul luminărilor ce ardeau în paraclis. Deschisese ferestrele şi privea apa repede a Oltului în care se răsfrângeau razele aurii ale soarelui. Închise ochii şi spuse îngândurat ca pentru el însuşi:</p>
               <p rend="justify">—  Ai zice că se aude o ploaie năprasnică.</p>
               <p rend="justify">Cei de faţă nu răspunseră. Mircea-Vodă vorbi mai departe, de astă dată cu glasul ceva mai întărit şi mai plin de îngrijorare:</p>
               <p rend="justify">—  Iată, boieri dumneavoastră, că suntem în cea de-a cincea zi aci, la Cozia şi nici o veste; iar cei doi ciobănaşi trimişi în iscoadă nu s-au înapoiat încă. Stau ca pe jăratec şi nu-mi mai găsesc locul de nelinişte.</p>
               <p rend="justify">—  Măria ta, dădu răspuns Sofronie, drumurile-s rele şi acum, după cele două zile de ploi mari, desfundate,… se merge tare anevoie; să mai adăstăm, că trebuie să sosească.</p>
               <p rend="justify">—  Of,… Mi-e gândul la banul Radu Berivoiescu şi la spătarul Dan,… Cum s-or fi descurcat cu fărâma de oaste ce-au avut-o?… Şi dacă le-au sosit ajutoarele la timp…</p>
               <p rend="justify">Aci, spătarul Boian caută să-l liniştească pe domn:</p>
               <p rend="justify">—  Nu le purta de grijă, măria ta, că doar îi cunoşti de ce sunt în stare. Pun prinsoare că la plecarea noastră de aci îi vom întâlni, prin preajmă, biruitori şi veseli ca întotdeauna. Pesemne că de aceea nici nu ne-au trimis vreo ştire că sunt pe-aproape… Şi vor sosi la noi, când ne vom aştepta mai puţin.</p>
               <p rend="justify">—  Să dea Dumnezeu, spătare! Şi mă mai gândesc şi la Mihail-Vodă… Că e tânăr şi.</p>
               <p rend="justify">—  Măria ta, îi luă vorba tot Boian, e drept, e tânăr Mihail-Vodă, dar a învăţat a se bate cu dascălul Barbălat al lui Sigismund şi-apoi a mai deprins şi de la noi toţi câte ceva. Şi lângă el stau nedezlipiţi ca nişte câini credincioşi: Costea-Armaş şi Pavel şi Vasile, cei doi sârbi uriaşi, care-l iubesc ca pe copilul lor.</p>
               <p rend="justify">—  Totuşi, spuse cu îndoială Vodă, eu nu mă voi linişti de-a binelea, până când nu-mi va sosi o ştire cât de mică măcar de la…</p>
               <p rend="justify">Dar nu apucă să-si sfârşească vorba că deodată se auziră bătăi puternice de ciocan în poarta cea mare a mănăstirii, într-una, fără oprire, cu dârzenie şi duşmănie chiar, de-ai fi zis că cineva loveşte o toacă uriaşă.</p>
               <p rend="justify">—  Ian ascultaţi, se opri Mircea-Vodă, încruntându-se. Să fie dintre ai noştri, oare?</p>
               <p rend="justify">—  Acestea nu-s bătăi obişnuite de drumeţi care cer găzduire, răspunse Sofronie neliniştit.</p>
               <p rend="justify">Domnul strigă atunci:</p>
               <p rend="justify">—  Milco!</p>
               <p rend="justify">—  Poruncă, măria ta!</p>
               <p rend="justify">—  Tu eşti mai tânăr şi mai ager. Aleargă cât poţi de repede în clopotniţă şi vezi cine-s aceia care ne tulbură liniştea?</p>
               <p rend="justify">—  M-am dus, luminate stăpâne!</p>
               <p rend="justify">Cât lipsi Milco, nimeni nu scoase o vorbă; toţi ascultau în tăcere ca vrăjiţi bătăile ce se făceau din ce în ce mai repezi şi mai puternice. Milco veni gâfâind de goană şi de spaimă:</p>
               <p rend="justify">—  Osmanlâii, măria ta!</p>
               <p rend="justify">—  Mulţi?</p>
               <p rend="justify">—  Pâlcuri, pâlcuri de spahii, poat-să fie o sută şi mai bine.</p>
               <p rend="justify">—  Oho,… Şi-auzi-i cum mai bat în poartă. Fără îndoială că au venit după noi. Cum de ne-or fi oblicit, nu-mi pot lămuri. Ne-a trădat cineva pesemne. E limpede, însă, că nu le vom putea ţine piept numai noi câţiva oameni, oşteni sau călugări… Şi jertfa noastră ar fi zadarnică, în cele din urmă tot am fi zdrobiţi.</p>
               <p rend="justify">Aci, boierii Boian, Manea, Herăscu şi Filos-logofăt căzură în genunchi înaintea domnului şi grăiră cu glasul sugrumat de mâhnire:</p>
               <p rend="justify">—  Măria ta,… Iartă-ne, măria, ta!</p>
               <p rend="justify">—  De ce să vă iert, boieri dumneavoastră? Boierii răspunseră, clătinându-si capetele cu amărăciune:</p>
               <p rend="justify">—  Că te-am îndemnat şi am stăruit a veni aci, la Cozia. Iată că pierim prinşi ca nişte bieţi şoareci în cursă. Dar să ştii, doamne, că vom muri cu spada în mână toţi, până la unul, spre a-ţi ţine zid de apărare.</p>
               <p rend="justify">—  Iar până la urmă aş muri şi eu, ucis de nişte otomani ca un sărman pui de găină, nu, boieri dumneavoastră? Răspunse Mircea-Vodă râzând.</p>
               <p rend="justify">Cei de faţă rămaseră încremeniţi, afară de stareţul Sofronie şi de căpitanul Niţu, omul lui Vodă, care ghiceau ce avea să urmeze. Deodată, domnul îşi ridică fruntea şi strigă:</p>
               <p rend="justify">—  Sofronie, trimite de-ndată pe un călugăr isteţ să stea de vorbă cu osmanlâii, să-i întrebe cu bună cuviinţă ce doresc şi să-i întârzie cât va putea mai mult; apoi să deschidă şi să-i conducă chiar el, căutând a-i rătăci cât mai mult prin curtea monastirii. După aceasta, vino degrabă în biserică. Ne vei găsi acolo. Aşa. Tu, Niţule, fugi la grajduri, ia caii, ieşi uşurel pe poarta tainică a monastirii, mergi cât mai departe prin luncă, şi-apoi treci Oltul înot cu ei.</p>
               <p rend="justify">—  Am înţeles, măria ta! Şi Niţu se făcu nevăzut. Cum boierii îl priveau pe domn cu nedumerire, neştiind ce să creadă, vodă le spuse zâmbind cu mustrare, asemenea unui părinte iubitor, feciorilor săi:</p>
               <p rend="justify">—  Ei, dragii mei, când am primit să mă opresc aci, la Cozia, m-am gândit şi că s-ar putea întâmpla ceva neprevăzut şi de primejdie chiar. Şi iată că aşa a fost. Numai că eu m-am gândit cu mult înainte, cu ani în urmă, la toate acestea. Dar bătăile în poartă au încetat; omul lui Sofronie stă acum de vorbă cu osmanlâii. N-avem deci o clipă de pierdut. Să mergem cât mai degrabă în biserică. Aşa. Acum, boieri dumneavoastră, a sosit ceasul când am să vă dezvălui taina monastirii Cozia, pe care, în afară de mine şi de stareţul Sofronie, nu o mai cunosc decât meşterul Petros bizantinul, Alexios, Mustafa şi zidarii lor. Zilele de închisoare de la Brusa mi-au deschis ochii să-nfăptuiesc la această sfântă monastire ceea ce am înfăptuit. Milco, vino încoace te rog! Ajută-mă!</p>
               <p rend="justify">—  Porunceşte, măria ta, spuse Milco venind de-ndată lângă vodă.</p>
               <p rend="justify">—  Iată, iubiţii mei boieri, aceasta este strana în care stau eu de obicei la sfânta slujbă. Sub covor, în faţa stranei, e o dală mare de marmoră cu un mâner de fier îngropat în ea. Milco, apleacă-te şi trage mânerul! Mai cu putere. Aşa! Pune dala deoparte. Acum ridică aceste doua cârlige.</p>
               <p rend="justify">Milco făcu tot ce i se spusese şi, în faţa boierilor uimiţi, se ivi o hrubă din care ieşea un vuiet puternic ca de ploaie mare.</p>
               <p rend="justify">—  Ce vuieşte aşa, mărite stăpâne? Întrebă Boian peste măsură de uimit.</p>
               <p rend="justify">—  E Oltul, Boiane. Bolta aceasta ce o vedeţi porneşte de aici de subt piatra stranei pe subt albia Oltului şi răspunde tocmai pe celălalt mal, într-o pădure deasă de stejari şi de nuci.</p>
               <p rend="justify">Boierii rostiră uimiţi de-a binelea:</p>
               <p rend="justify">—  Phii! Phii! Minunată treabă, măria ta!</p>
               <p rend="justify">—  Minunată într-adevăr, mai ales că ne va scăpa viaţa tuturor. Şi acum, să.ne grăbim. Sofronie, torţele! Câte sunt?</p>
               <p rend="justify">—  Şapte în cap, măria ta. Câte una de român, răspunse stareţul ce venise şi el între timp în biserică.</p>
               <p rend="justify">—  Prea bine. Acum, cinstiţi boieri, luaţi fiecare câte o torţă şi porniţi la drum după mine pe sub apa Oltului, fără de nici o grijă. Eu am mai făcut acest drum de câteva ori, îndată după zidire, spre a-mi da seama de cum este. Iar sfinţia ta, părinte Sofronie, îngrijeşte de rest şi cată a-mi da de ştire totul la timp, cum vei crede mai bine de cuviinţă. Când şi ultimul oştean părăsi hruba, spătarul Boian trase adânc în piept aerul proaspăt şi înmiresmat de toamnă şi grăi fericit:</p>
               <p rend="justify">—  Ah, bine e, Doamne, la lumina zilei! De n-ai şti ce ascunde, ai zice că ieşirea asta e o groapă ca oricare alta, acoperită de ierburi şi tufe de măcieş!</p>
               <p rend="justify">Vodă încuviinţă din cap spusele spătarului Boian; stătu puţin pe gânduri, încruntat, şi-apoi grăi cu tărie:</p>
               <p rend="justify">—  Iubiţi prieteni, vă cunosc bine credinţa şi dragostea ce le aveţi pentru mine, c-altminteri n-aş fi primit să mă însoţiţi la Cozia. Iată ce am a vă cere cu cea mai mare stăruinţă: să juraţi aci, având dinaintea noastră sfânta mea ctitorie, că, din acesta clipă chiar, veţi uita tot ce aţi văzut şi aţi auzit. Nimeni pe lume nu trebuie să ştie cum am scăpat din primejdia de moarte în care ne-am aflat.</p>
               <p rend="justify">Boierii îşi ridicară spadele cu mânerul în chip de cruce şi rostiră, fără să clipească, într-un glas:</p>
               <p rend="justify">—  Jurăm, măria ta!</p>
               <p rend="justify">Glasul domnului îşi recapătă mlădierea prietenoasă:</p>
               <p rend="justify">—  Şi-acum, dragii mei, să pornim în sus, prin lunca Oltului. Otomanii ne-or fi căutând de mama focului şi-or fi turbaţi că… Am intrat în pământ, precum a şi fost. Să ne oprim aci şi să facem popas.</p>
               <p rend="justify">Vodă le arătă o stâncă joasă, cam de jumătatea unui stat de om. Era retezată şi netezită de vânturi şi ploi, asemenea unei mese. În jurul ei se aflau spărturi de pietre şi trunchiuri de copaci, iar trei paltini mai bătrâni, ce-si împreunaseră crengile, o apărau de arşiţa puternică a soarelui.</p>
               <p rend="justify">—  Iată, prieteni, această masă de piatră, ce ne-a ieşit în cale, ne îmbie parcă la odihnă. E aci o umbră tare plăcută. Stareţul Sofronie, bun popă, dar şi bun gospodar, a avut grijă să-i dea lui Milco, două traiste cu de-ale mâncării. Să cinstim, dar, această masă de piatră ce parcă a fost poruncită de noi aci într-adins. Pohtiţi, boieri, rogu-vă, aşezaţi-vă pe steiuri sau trunchiuri de copaci. Milco, fă pe gazda. Aşa, dragul meu.</p>
               <p rend="justify">Îndată se iviră pe netezimea pietrei două pâini mari albe, coapte la ţest, păstrăvi afumaţi în crengi de brad şi pastrama de căprior. Şi nu lipsiră nici ploştile cu vin ruginiu de Drăgăşani.</p>
               <p rend="justify">Milco tocmai începuse să taie pâinea în felii, când se opri, aţintindu-si urechea către crâng.</p>
               <p rend="justify">—  Ce-i, fătul meu? Îl cercetă domnul. Ai auzit tropotul de cai? Şi eu. Cel ce vine e bine venit şi-acela e Niţu, cu armăsarii noştri. Îl aşteptam.</p>
               <p rend="justify">Şi Vodă încheie surâzând:</p>
               <p rend="justify">—  De n-ar fi sosit la timp, aş fi fost îngrijorat. Acum ne putem înfrupta liniştiţi. Poftă bună, boieri dumneavoastră! Soarele se ridica uşor, negrăbit pe bolta cerească şi acum îşi revărsa asupra Ţării Româneşti o căldură dulce şi mângâietoare.</p>
               <p rend="justify">Pilcul de călăreţi, în frunte cu Mircea-Vodă, făcuse drum de o zi de la mânăstirea Cozia, când fu ajuns din urmă de doi ciobănaşi şi ei călări tot pe cai domneşti.</p>
               <p rend="justify">Vorbirea le fu scurtă: turcii răscoliseră monastirea pretutindeni şi plecaseră furioşi că-si pierduseră vremea de-a surda. Ca să-i mai domolească, Sofronie, îi ospătase în lege şi le dăduse chiar să bea din sângele Domnului, fapt de la care vrăjmaşii nu se dăduseră înapoi, ci se arătaseră bucuroşi foarte să arate alesei băuturi cinstea ce i se cuvenea.</p>
               <p rend="justify">Dar ciobănaşii îi mai aduseseră o ştire, ce umpluse de bucurie sufletul măriei sale: oştenii lui Mohamed sultan începuseră a da înapoi. Înnebuniţi de hărţuielile românilor, de foame şi de sete, cei mai mulţi se stingeau fără a lupta. Cei trei căpitani de oşti: Mihail-Vodă, banul Radu Berivoiescu şi spătarul Dan hotărâseră să-i lovească pe vrăjmaşi acum între Târgovişte şi Târgşor. Şi-l rugau cu toată căldura şi smerenia pe măria sa Mircea-Vodă să binevoiască a-i aştepta în linişte la Curtea de Argeş, unde s-ar fi aflat mai la adăpost.</p>
               <p rend="justify">Această veste îl bucurase într-adevăr pe Mircea-Vodă, dar îl şi umpluse de adâncă îngrijorare. Pe cei doi boieri ai săi de nădejde îi cunoştea bine, doar îi văzuse luptând alături de măria sa în atâtea rânduri; dar inima i se strângea la gândul că fragedul său vlăstar se află în focul bătăliei şi că i s-ar putea întâmpla vreun rău.</p>
               <p rend="justify">Domnul se mustră cu asprime, spunându-si:</p>
               <p rend="justify">—  N-am făcut bine că l-am lăsat singur. În cea dintâi luptă a lui trebuia să fiu lângă el să-l văd,… Să-l apăr,. Să-l ajut.</p>
               <p rend="justify">Apoi, gândul domnului se-ntoarse către tinereţea sa de odinioară:</p>
               <p rend="justify">—  Dar oare eu la vârsta lui, în cea dintâi bătălie a mea, avutu-l-am pe Negru-Vodă lângă mine?</p>
               <p rend="justify">Şi iarăşi îl cuprinse duioşia:</p>
               <p rend="justify">—  Eh,… Mihail e mai puţin legat la trup,. Mai gingaş,… Mai… Nu! N-am făcut bine! Datoria mea era să fiu alături de el, măcar acum, la început.</p>
               <p rend="justify">Şi Mircea-Vodă nu-si mai găsea tihna. Oastea otomană se îndrepta istovită de foame şi de sete către Târgovişte, cu gândul că acolo va găsi de toate cu îndestulare.</p>
               <p rend="justify">Dar în apropiere de Târgşor, oraş de curând ridicat de Mircea-Vodă, fuseră loviţi de românii ce ieşiseră dintr-o vâlcea şi-i luaseră pe vrăjmaşi ca din oală.</p>
               <p rend="justify">Otomanii se zăpăciră la început, cu toate că se afla cu ei sultanul Mohamed, care voia să-l pedepsească pe Mircea-Vodă că-l ajutase pe Musa să se urce pe tronul Turciei. Şi era învierşunat.</p>
               <p rend="justify">Românii luptau despărţiţi în trei oşti, atacând repede şi puternic din trei părţi o dată şi avându-i în frunte pe: Mihail-Vodă, banul Radu Berivoiescu şi spătarul Dan.</p>
               <p rend="justify">Turcii dădeau înapoi, îngroziţi de tăria celor trei căpitani, când, pe un cal roib, apăru neaşteptat în faţa lor sultanul însuşi, strigând:</p>
               <p rend="justify">—  Încotro fugiţi, fricoşilor? Nu vedeţi oare cine-s în faţa voastră? Doi boieri şi un copilandru. Mircea-Vodă a îmbătrânit şi se odihneşte, iar pe voi vă conduce fiul marelui Ilderim. De cine vă e teamă atunci?</p>
               <p rend="justify">Şi iată că la acest cuvânt de îmbărbătare otomanii se întoarseră cu o furie de nestăvilit împotriva românilor, într-adevăr, cugetau ei, niciunul din cei trei căpitani români nu putea fi vestitul Mircea-Vodă.</p>
               <p rend="justify">Uimiţi de avântul neaşteptat al turcilor, românii rămaseră descumpăniţi. Oboseala îi copleşi dintr-o dată şi abia se mai apărau acum, necum să sară asupra vrăjmaşilor.</p>
               <p rend="justify">Cei trei căpitani ai românilor se băteau ca nişte zmei, făcând prăpăd; însă totul se vădea în zadar; oştenii lor slăbeau din ce în ce şi dădeau înapoi, retrăgându-se spre Târgşor.</p>
               <p rend="justify">Şi-atunei, deodată, se auzi din senin un răcnet ca de leu rănit şi pe un cal negru corb se arătă pe câmpul de luptă un bărbat cărunt cu pletele-n vânt şi cu o spadă uriaşă în mână, rotind-o ca pe o morişcă pe de-asupra capului. După el veneau trei pâlcuri de călăreţi la fel de iuţi şi de îndârjiţi. Pătrunse vijelios printre oştenii români şi îi înfiora întocmai ca suflarea unui vânt răcoritor, după o arşiţă cumplită:</p>
               <p rend="justify">—  Ce faceţi, copiii mei?! Voi daţi înapoi?! Voi, cei care l-aţi înfrânt la Rovine pe Ilderim, cel neînvins de nimeni până atunci?! Şi din faţa cui daţi înapoi? Din faţa lui Mohamed, care l-a ucis pe Musa, prietenul nostru? Înainte, dragii mei, după mine, la izbândă!</p>
               <p rend="justify">Şi Mircea-Vodă, însângerându-si falnicu-i armăsar cu pintenii de argint, porni fără să se mai uite înapoi, încredinţat pe deplin că este urmat de toţi oştenii săi.</p>
               <p rend="justify">Văzându-l pe Mircea-Vodă, tocmai când se aşteptau mai puţin la aceasta, nu numai otomanii, dar însuşi Mohamed tresări şi toţi se traseră înapoi cu spaimă.</p>
               <p rend="justify">Românii se simţiră deodată învioraţi, de parcă ar fi sorbit apa vie din poveşti, adusă la timp de o zână binefăcătoare. Oboseala li se topise ca prin farmec şi se aruncară pe duşman, strigând cât îi lua gura:</p>
               <p rend="justify">—  Pe ei, fraţilor. Nu vă lăsaţi!</p>
               <p rend="justify">Mircea-Vodă îşi ridică mâna dreaptă, cu paloşul de pe care se prelingeau picături de sânge şi grăi:</p>
               <p rend="justify">—  Acum ajunge cât i-am petrecut. Restul drumului înapoi să-l facă şi singuri. Pe cei răniţi, oblojiţi-i; pe cei morţi, îndropaţi-i cât mai repede. Să nădăjduim că această luptă le-a fost învăţătură de minte şi că ne vor lăsa în pace multă vreme de aci înainte. La palatul din Târgovişte, unde locuia Mihail-Voievod, era mare ospăţ, dat de către tânărul domn în cinstea tatălui său şi a boierilor ce luptaseră împreună cu el la alungarea cotropitorilor de pe pământul Ţării Româneşti.</p>
               <p rend="justify">Era o zi frumoasă de duminică, la prânz. Această cea dintâi masă, la care îi poftise pe boieri Mihail-Voievod, se afla către sfârşit. Oaspeţii, bucuroşi de izbânda oştilor româneşti, îşi arătau veselia râzând şi vorbind tare.</p>
               <p rend="justify">Mircea-Vodă încerca să pară la fel de voios ca toţi ceilalţi; dar, din când în când, zâmbetul ce-i flutura câteva clipe i se stingea uşor pe buze, la amintirea unui gând ce-l frământa continuu, răpindu-i tihna.</p>
               <p rend="justify">Filos-logofăt, care-i stătea în dreapta, îi luase seama, dar nu îndrăznea să-l întrebe ceva, spre a nu-l mâhni şi mai tare. Mai ales că bănuia ce-l frământa pe domn şi nu găsea deocamdată nimic care să-i aline durerea ce-i potopea sufletul, necum să-i dea vreun sfat care să i-o înlăture cu totul.</p>
               <p rend="justify">Gândul bătrânului domn era la singura lui fiică Marina, care-si trăia restriştea pe meleagurile turceşti, văduvă tânără, oropsită şi fără putinţă de scăpare din starea nenorocită în care se afla, asemenea unei roabe învestmântate în aur.</p>
               <p rend="justify">De multe ori vodă îşi mai ogoise aleanul vorbind cu Filos despre sultana Marina şi acesta îl încurajase întotdeauna, spunându-i aceleaşi şi aceleaşi vorbe:</p>
               <p rend="justify">—  Măria ta,… Eu alta n-am a-ţi spune din filozofeştile gânduri ce le cunosc, decât atâta: „totul se va limpezi de la sine, atunci când ai să te aştepţi mai puţin la aceasta”.</p>
               <p rend="justify">—  Ei, Filos, îi răspunse domnul, dând din cap cu neîncredere,… Să-ţi fie gura aurită,… Dar tare mi-e teamă că am să plec lângă strămoşii mei, fără a-mi mai vedea copila… Şi, vezi, asta mă topeşte.</p>
               <p rend="justify">Dar tocmai când petrecerea era în toi şi vorbele, deşi rostite de meseni cu destulă putere, abia se înţelegeau, în curtea palatului se auzi larmă neobişnuită.</p>
               <p rend="justify">Ca la o poruncă, în sală se făcu linişte şi în cadrul uşii şi se ivi căpitanul Niţu, tulburat ca niciodată.</p>
               <p rend="justify">—  Măriile voastre, soli de la Mohamed-sultan.</p>
               <p rend="justify">Mircea-Vodă îşi lăsă palma-i grea cu un pocnet răsunător pe masă, de zăngăniră pocalele de argint, se ridică repede şi fără a spune o vorbă îl privi cu înţeles pe Mihail-Vodă care se afla la celălalt capăt; acesta sări zvelt în picioare şi grăi:</p>
               <p rend="justify">—  Să ne facă cinstea de a veni chiar aci.</p>
               <p rend="justify">—  Bine chibzuit, încuviinţă bătrânul voievod, mai cu seamă că multora le plac obiceiurile de la ospeţele noastre.</p>
               <p rend="justify">Pe uşa larg deschisă de căpitanul Niţu intrară trei soli printre care Ferid-Paşa, omul de încredere al lui Mohamed-Sultan şi în ciuda acestui fapt, unul din marii dregători turci ce-l preţuiau mult pe Mircea-Vodă.</p>
               <p rend="justify">La intrarea lor, toţi mesenii se ridicară în picioare. Glasul lui Ferid-paşa se auzi prietenos:</p>
               <p rend="justify">—  Bun găsit, măriile voastre I – Fiţi bine veniţi, înalţi oaspeţi şi binevoiţi, vă rugăm, a ne cinsti masa, răspunse Mircea-Vodă, făcându-le semn cu mâna dreaptă către jilţurile de lângă el.</p>
               <p rend="justify">—  Şi iertaţi-ne, că ne-am îngăduit să vă primim aci, adăugă Mihail-Vodă, dar n-am dorit să aşteptaţi până mâine pentru aceasta.</p>
               <p rend="justify">Ferid-paşa, cuprinzându-i cu privirea-i ageră pe toţi, grăi molcom:</p>
               <p rend="justify">—  Ştirile ce vii le aducem din partea strălucitului nostru sultan Mohamed, prea fericitul fiu al marelui Baiazid Ilderim, sunt atât de însemnate, încât chiar măriile voastre v-aţi fi supărat, dacă nu vi le spuneam de cum am sosit. Aşadar, prealuminatul sultan a cugetat că este mai înţelepţesc lucru să alungăm vrajba dintre Turcia şi Ţara Românească, dorind să fie linişte şi înţelegere între popoarele noastre.</p>
               <p rend="justify">—  Aceasta şi noi am dorit-o întotdeauna, grăi Mircea-Vodă cu blândeţe şi am dovedit-o chiar în multe împrejurări, care, uneori, ne-au fost potrivnice. Solia prea strălucitului sultan Mohamed găseşte la noi cea mai mare înţelegere.</p>
               <p rend="justify">—  Prea bunul şi luminatul nostru padişah, spuse mai departe Ferid-paşa, zâmbind cu înţeles şi privindu-l ţintă pe Mircea-Vodă, vă face, cu acest prilej, spre a vă încredinţa de sincera sa prietenie, cel mai mare dar pe care putea să vi-l facă.</p>
               <p rend="justify">Bătrânul domn îi susţinu nemişcat privirea solului şi fu cuprins de înfiorare. Ferid-paşa bătu din palme şi în marea încăpere intră cu sfială o femeie cu faţa acoperită de văluri albastre. Ea îl căută cu ochii înlăcrimaţi pe Mircea-Vodă şi se repezi ca dusă de vânt spre el cu braţele deschise.</p>
               <p rend="justify">—  Marina,… Fetiţa tatii, strigă ameţit de neaşteptata bucurie, domnul. În sfârşit,. Acum,. Acum,. Dar nu putu să-si sfârşească gândul.</p>
               <p rend="justify">Ochii tuturor erau scăldaţi în lacrimi. Mircea-Vodă, după ce-si strânse fiica la piept şi o sărută cu foc, o prinse de umeri şi-i spuse cu blândeţe:</p>
               <p rend="justify">—  Fugi degrabă la maică-ta, care nu mai are zi bună de când ai plecat. Niţule, rogu-te, arată-i drumul.</p>
               <p rend="justify">—  Am înţeles, măria ta! Şi Niţu îi făcu loc degrabă fostei domniţe a Ţării Româneşti, care, cu paşi mărunţi, ieşi în fugă pe uşa ce rămăsese deschisă.</p>
               <p rend="justify">Bătrânul domn îl privi zâmbind pe solul lui Mohamed şi rosti cutremurat de atâta fericire:</p>
               <p rend="justify">—  Prea cinstite şi luminate Ferid-paşa, m-am încredinţat acum pentru totdeauna de aleasa înţelepciune şi prietenie a marelui vostru sultan, căruia îi voi răspunde la fel. Despre pacea care trebuie să domnească între popoarele noastre, vom sta de vorbă în linişte mâine de dimineaţă. Acum vă rugăm încă o dată a ne cinsti mâncarea şi băutura ce se află pe această masă şi fiţi bine veniţi, prea iubiţi oaspeţi.</p>
               <p rend="justify">O  linişte adâncă pusese stăpânire pe întreaga fiinţă a marelui voievod. Se simţea atât de uşor, de parcă plutea pe deasupra tuturor, purtat de o adiere prietenă. Privindu-l pe Filos cu culdură, îi şopti zâmbind:</p>
               <p rend="justify">—  O, înţeleptul meu sfetnic, câtă dreptate ai avut: într-adevăr, bucuria împlinirii marilor gânduri, îndelung şi aprig dorite, vine atunci când o aştepţi mai puţin sau de loc şi e negrăit de dulce.</p>
               <p rend="justify">SFÂRŞIT</p>
            </div>
         </div>
      </body>
   </text>
</TEI>
