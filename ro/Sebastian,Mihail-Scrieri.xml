<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xml:lang="ro">
   <teiHeader>
      <fileDesc>
         <titleStmt>
            <title>Scrieri de MS</title>
            <author>Sebastian,Mihail</author>
         </titleStmt>
         <editionStmt>
            <edition>
               <date>2017-05-06T23:57:05.470762000</date>
            </edition>
         </editionStmt>
         <publicationStmt>
            <p rend="color(#000000)">
               <ptr target="https://creativecommons.org/licenses/by-sa/3.0/deed.ro"/>
            </p>
            <p rend="color(#000000)">Atribuire - Distribuire în condiţii identice 3.0 Ne-adaptată (CC BY-SA 3.0)</p>
         </publicationStmt>
         <sourceDesc>
            <p rend="start color(#000000)">
               <ptr target="https://ro.wikisource.org/wiki/Autor:Mihail_Sebastian"/>
               <lb/> .</p>
         </sourceDesc>
      </fileDesc>
      <profileDesc>
         <langUsage>
            <language ident="ro">ro</language>
         </langUsage>
         <textClass>
            <keywords scheme="unknown">
               <list>
                  <item>keywords here</item>
               </list>
            </keywords>
         </textClass>
      </profileDesc>
      <revisionDesc>
         <listChange>
            <change>
               <name/>
               <date>2022-12-18T16:22:51.059003407</date>
            </change>
         </listChange>
      </revisionDesc>
   </teiHeader>
   <text>                         
      <body>
         <head>Scrieri de MS</head>
         <author>Sebastian,Mihail</author>
         <p rend="color(#000000)">
            <ptr target="https://creativecommons.org/licenses/by-sa/3.0/deed.ro"/>
         </p>
         <p rend="color(#000000)">Atribuire - Distribuire în condiţii identice 3.0 Ne-adaptată (CC BY-SA 3.0)</p>
         <p rend="start color(#000000)">
            <ptr target="https://ro.wikisource.org/wiki/Autor:Mihail_Sebastian"/>
            <lb/> .</p>
         <p rend="justify">ro</p>
         <div type="div1">
            <head>Fragmente dintr-un carnet găsit </head>
            <p>Într-o seară de noiembrie (în împrejurări pe care ar fi prea lung să le povestesc aici) am găsit la Paris, pe podul Mirabeau, un carnet cu coperți negre, lucioase, de mușama, ca acelea în care obișnuiesc băcanii să-și țină socotelile. Erau exact 126 de pagini – hârtie comercială – scrise mărunt, regulat, fără ștersături. Lectură curioasă, obositoare pe alocuri, pasagii obscure, notații ce îmi erau străine, ba chiar absolut opuse.</p>
            <p>L-am căutat pe proprietarul acelui caiet. L-am căutat cu suficientă stăruință, pentru ca scrupulele mele să fie împăcate, dar cu mijloace destul de vagi, pentru ca totuși caietul să-mi rămână.</p>
            <p>Public aici câteva fragmente. Stângăcia unor expresii, dacă există, e datorată în întregime traducerii mele. Manuscrisul e în franțuzește.</p>
            <p>Am dat pe alocuri, unde traducerea mi s-a părut cu totul insuficientă, în paranteze, expresia exactă a textului. Țin de altfel, la dispoziția curioșilor, originalul.</p>
            <div type="div2">
               <head>
                  <anchor xml:id="id_1"/>1</head>
               <p>... Cum îi povesteam lui M. D. Întâmplarea asta, el observă în treacăt:</p>
               <p>– Frumoasă experiență!</p>
               <p>Atâta a înțeles din tot ce i-am spus. O experiență. Am oroare de termenul ăsta. E bun pentru exercițiile lui de psihologie aplicată. Eu nu pot să trăiesc cu foaia de observație în mână. Să înconjor viața ca un spectator, să o ajustez aici, să o proptesc dincoace, să o aranjez. Între un arbust ce crește barbar și între un grădinar cu foarfece și planuri, simpatia mea de animal merge către cel dintâi, întreagă.</p>
               <p>Nu am împotriva acestor apucături de psiholog decât facultatea de a uita. Dar o am întreagă. Nu m-a obsedat niciodată amintirea unei femei posedate. (De altminteri, viața mea se joacă altundeva decât în țarcul amorului.) Niciodată nu m-a urmărit un cuvânt spus, un surâs sau un spasm.</p>
               <p>Ce să fac eu cu toate aceste frunze moarte, cărora M. D. le spune experiențe? Dacă uneori, atât de rar, împotriva firii mele închise, am avut anume momente de fericire adâncă, a fost tocmai pentru că am știut să le trăiesc așa cum veneau, fără să caut nimic dincoace sau dincolo de ele.</p>
               <p>M. D., care e medic, suferă de o deformare profesională. Ia măsuri preventive împotriva vieții, cum le-ar lua împotriva febrei tifoide. Strânge experiențe pe stradă, cum strângea altădată observații la clinică, în vremea în care își lucra teza de doctorat. Nu. Jocul ăsta mă scoate din sărite. Eu nu vreau să previn nimic și nu vreau să corectez nimic. Vântul care bate, îl primesc în față. Să mă pătrundă ca pe un arbore în stepă, să mă lovească după bunul lui plac și să înceteze când o voi! Cu atât mai bine dacă până la urmă eu am să rămân tot în picioare! Și dacă nu...</p>
               <p>Ah! Experiențele acestea amuzante pe care le piepteni, le lustruiești, le simplifici și le așezi pe urmă în memorie ca într-o vitrină! Cine știe? Poate că au să mai servească odată! Ei bine, nu! Dintre toate avarițiile, pe asta o urăsc cel mai tare: să agonisești bucăți de viață pentru mai târziu, pentru bătrânețe, pentru momentele de plictiseală eventuală. Nu sunt eu în stare să fac asemenea economii. Mușc dintr-un măr, atât cât am poftă: pe urmă, când m-am săturat, îl arunc.</p>
            </div>
            <div type="div2">
               <head>
                  <anchor xml:id="id_2"/>2</head>
               <p>Cred că am îndurat cu destul stoicism tot felul de umilințe, dar că una singură mi-a fost totuși cruțată. Umilința de a rata. Ratezi când te abați din drumul pe care vrei să-l urmezi sau când ajungi acolo unde ți se pare că ar trebui să ajungi. Eu însă nu m-am socotit niciodată sortit unui anume drum. Am umblat pe unde întâmplarea m-a purtat, am ajuns acolo unde s-a potrivit să ajung.</p>
               <p>Esențialul se petrecea altundeva decât în isprăvile mele vizibile. Ceilalți – prieteni, femei și dușmani – îmi urmăreau viața pe acest cadran din afară, mulțumiți că pot citi în cifre ceva, care nu se citește poate decât în bobi. Și eu râdeam, știind cât de departe mă găsesc de socotelile lor.</p>
               <p>... M-am gândit de multe ori la soarta unui cal pur sânge, ajuns din voia întâmplărilor să tragă căruțele primăriei la un ham cu gloabele prăpădite din grajd. E o imagine care nu mă întristează.</p>
            </div>
            <div type="div2">
               <head>
                  <anchor xml:id="id_3_.28poor_old_self..29"/>
                  <anchor xml:id="id_3_(poor_old_self.)"/>3 (poor old self.)</head>
               <p>... Când a văzut că nu-i răspund și că plecarea ei mă lasă indiferent, E. s-a întors din prag. Era mirată. Poate că și vanitatea ei de femeie era puțin în joc. Dar mai ales era mirată.</p>
               <p>Cum? Mă părăsește, îmi spune răspicat că nu mă iubește, că n-are să mai vină niciodată la mine, mă lasă chiar să înțeleg că altcineva, altcineva „mult mai bine” decât mine are să-mi ia locul, - și eu nu răspund, nu protestez, nu mă ridic!</p>
               <p>Biata fată! Și ea, cu atâta deșteptăciune câtă i-a dat Dumnezeu, are naivitatea să înțeleagă, și ea crede că toate trebuie să aibă un înțeles în lumea asta! Mă credea învins și mă vede în fața ei calm.</p>
               <p>Dacă ar înțelege că toate istoriile acestea de amor n-au pentru mine decât importanța unui detaliu! Dacă ar ști că în romanul nostru terminat, eu am fost tot timpul absent, singur, străin! Iubirea este în viața mea o ocupație secundară și de aceea înfrângerile mele în această ordine sunt fără consecințe. Ce îi pasă unui campion la fugă, dacă cineva îl învinge într-un match de box? Dar cum să facă E. această distincție (chiar dacă i-aș explica-o așa, în termeni de sport), ea, care joacă la ruletă pe banda iubirii și când pierde, pierde totul?</p>
            </div>
            <div type="div2">
               <head>
                  <anchor xml:id="id_4"/>4</head>
               <p>Am avut și eu crize în amor, dar – deși ele sunt deja vechi și amintirile mele mă pot înșela – cred că totdeauna, la rădăcina lor, a fost altceva. Un anume dezgust pentru o viață pe care o simțeam devenind prea sigură de ea, prea inertă. Un anume dor de a rupe cu o întreagă situație, care nu era propriu-zis o situație, ci numai o acumulare de fapte mărunte, ce mă imobilizau prin mulțimea și mediocritatea lor.</p>
               <p>Atunci căutam spre dragoste, ca spre o fereastră. Și mă înșelam crunt. Chiar la Lyon în 1922. Da, chiar și atunci!</p>
               <p>Fiindcă în fond – și o mărturisesc fără tristețe, dar de asemeni fără orgoliu – nici una dintre aceste așa-zise crize amoroase nu era destul de puternică pentru ca să n-o fi putut lichida în bordelurile din Monsieur le Prince. Pe urmă rămânea restul.</p>
            </div>
            <div type="div2">
               <head>
                  <anchor xml:id="id_5"/>5</head>
               <p>Nu cred să am o vocație specială pentru mizerie. Observ numai că ea nu mă dezgustă.</p>
               <p>... Serile lungi din noiembrie, cursele nesfârșite în ploaie, pe uliți păcătoase, dincolo de Austerlitz, în Bastilia, în Place du Tertre, întoacerile târzii pe malurile Seinei! Ploaia mă pătrunde ca pe o bârnă putredă, luminile vitrinelor mi se par nereale, clopotul tramvaielor vine asurzitor din susul străzii, eu mă opresc prostește la galantarele brutăriilor, citesc soldurile la măcelării, un biftek 2,50, o escalopă 3,75, plec mai departe din obișnuință, așa cum m-am oprit, nu ocolesc băltoacele, nu cer iertare când dau cu cotul într-un pieton, nu mă feresc de automobile, nu mă gândesc la nimic. Și mângâierea cuminte (în text: paisible, N.T.) a ploii pe obraji!</p>
               <p>Cum aș explica, dacă mi-ar cere-o cineva și dacă aș avea poftă s-o fac, cum dracul aș explica profunda mea liniște în ceasurile astea? Că doar nu sunt nici un vagabond, nici un resemnat!</p>
               <p>Și nici măcar nu cred în sărăcie, ca într-o stare de suflet (în text: etat de grace, N.T.). Întâmplarea din zorii lui 1 Ianuarie, sus la Sacre-Coeur, mi-a dovedit-o...</p>
            </div>
            <div type="div2">
               <head>
                  <anchor xml:id="id_6"/>6</head>
               <p>Încă un cuvânt pe care trebuie să-l suprim din vocabularul meu: explicație. Vorba asta pentru mine n-are nici un sens.</p>
               <p>Eu n-am avut crize sufletești. Am avut numai anotimpuri. Și dacă crizele s-or fi explicând, anotimpurile nu.</p>
               <p>Eu intram în tragic, așa cum trebuie să intre o plantă în iarnă. Am avut iernile mele sufletești, și gata! De asta nici n-am urlat de deznădejde, nici n-am așteptat măcar. Ce să aștept? Ce așteaptă un pom în ianuarie, desfrunzit cum e, cu coaja crăpată și ramurile negre? &lt;3 &lt;3 &lt;3</p>
               <p>Singura mea ispravă în acest lung trai al meu, singura zic, a fost să pricep la timp că, deși existența mea este un fapt unic în desfășurarea lumii, un fapt fără precedent și fără urmare, totuși ființa mea intră în cadrele mari ale zoologiei.</p>
               <p>Crize și explicații devin niște biete jucării în fața acestui adevăr.</p>
            </div>
            <div type="div2">
               <head>
                  <anchor xml:id="id_7_.28now.2C_like_so..29"/>
                  <anchor xml:id="id_7_(now,_like_so.)"/>7 (now, like so.)</head>
               <p>M. D., medic și psiholog, pretinde că eu îmi disprețuiesc inteligența.</p>
               <p>Nu, nu e adevărat. O pun la locul ei: asta e. Știu că e ascuțită și abilă. Dar mai știu că viața (viața asta bătută de vânturi, hărțuită, neliniștită, viața asta pe care o urăsc și o iubesc deopotrivă) se poate foarte bine lipsi de ea.</p>
               <p>Eu am izbutit acest lucru apreciabil – și sunt mirat că M. D., amator de experiențe nu-l observă și nu-l admiră – de a opri inteligența pentru treburile ei proprii. O păstrez în raporturile mele cu lumea. Este un act de politețe. Dar mie, mie personal, puțin îmi pasă de ea. Mărimea (în text: la grandeaur, N.T.) n-a fost niciodată realizată de inteligență.</p>
               <p>Toate noțiunile care fac traiul posibil și convenabil, eu le păstrez ca să mă amuz. Just-injust, bun-rău, frumos-urât, moral-imoral, toate astea sunt fără înțeles, fără adevăr, fără adâncime. Nu cred în nici una din mizeriile astea. Nu cunosc nici un sfânt moral!!</p>
               <p>Moralitatea și sfințenia se exclud. Dacă asta mi-ar fi meseria, m-aș duce să-i caut pe sfinți în ocne. Și încă mi-ar scăpa toți sfinții, al căror supliciu nu intră sub prevederile codului penal.</p>
               <p>Totuși, știind lucrurile pe care le știu, eu joc în lume pe scara de valori a tuturora. Spun că asta e rău și asta e bine. Că asta e frumos și asta urât. Admit și reprob, compar și trag concluzii. Și nici măcar nu mă stric de râs.</p>
               <p>Ce aleasă voluptate! O, acest M. D. care apără împotriva mea drepturile inteligenței! Când a avut el asemenea bucurii?</p>
            </div>
            <div type="div2">
               <head>
                  <anchor xml:id="id_8"/>8</head>
               <p>Dintr-o scrisoare a lui E. (este la Bordeaux de două săptămâni):</p>
               <p>„Nu, n-ai să știi niciodată cât te-am iubit, fiindcă voi ăștia, bărbații, nu știți niciodată nimic din ce se întâmplă. Nimeni nu știe nimic din ce se întâmplă.”</p>
               <p>Și ea deci, această dulce, moale și blondă E., și ea a ajuns să descopere acest adevăr. Îl spune cu melancolia ei de patru parale, dar îl spune.</p>
               <p>„Nimeni nu știe nimic din ce se întâmplă?”</p>
               <p>Slavă Domnului! Căci altfel ar fi sinistru.</p>
               <p>Dacă mi-am trăit viața așa cum a fost, bună, rea, dacă m-am adâncit în toate umilințele ei, dacă m-am supus tuturor mizeriilor, pe care le știu, și pe care nu le știu, dacă am consimțit să duc după mine zdrențele acestui trai trist, a fost pentru că eram sigur că nimeni n-are să știe, că, știind, nimeni n-are să priceapă, că până la urmă eu am să rămân singur, mai singur decât un astru în cer, mai singur decât un bou în staul.</p>
               <p>Tragedia de a nu fi înțeles? Nu cunosc. Vreți să spuneți plăcerea, patima, extazul de a nu fi înțeles. Să te simți unic, baricadat în tine, impenetrabil, singur cu superstițiile tale, cu simbolurile, cu semnele, cu idolii tăi, să știi că viața pe care o trăiești tu, nu o mai trăiște nimeni altul în lume, că nimeni altul nu o poate măcar imagina, să duci cu tine acest mister și el să nu-ți poată fi luat, chiar dacă l-ai striga în piețe publice, chiar dacă l-ai răcni pe scenă la teatru, chiar dacă l-ai împărți tipărit pe afișe... Doamne! Mă întreb cu ce am meritat atâta fericire!</p>
               <p>Am avut poate și eu clipe de eruziune, când singurătatea mă oprima, când aș fi vrut să spun cuiva un cuvânt simplu, care să fie înțeles, am căutat și eu uneori semne de comuniune în ochii altuia, în vorbele și tăcerile lui. Dar n-au fost decât scurte momente de naivitate pe care nu le regret, fiindcă eu nu regret nimic, dar care nu m-au dus niciodată nicăieri. Prieteni și amante au rămas undeva alături de mine, legându-se de vorbe pe care nu le spusesem, înșelându-se cu o umbră care nu eram eu. Și doar am făcut tot ce puteam ca să evit erorile. Am vorbit cu sinceritate. N-am ascuns. N-am trișat.</p>
               <p>Nu, nu. Sunt mărimi (în text: grandeurs, N.T.) la care nu poți renunța nici prin abdicare. Singurătatea mea e printre ele.</p>
            </div>
            <div type="div2">
               <head>
                  <anchor xml:id="id_9"/>9</head>
               <p>Am schimbat oamenii ca pălăriile, le-am căutat prietenia, le-am vorbit, i-am făcut să vorbească și pe urmă i-am lăsat la jumătatea drumului, pentru că nu mă mai interesau, pentru că nimic în ei nu răspundea căutării mele, pentru că erau la fel cu cei dinaintea lor și cu cei de după ei, vechi, cunoscuți, monotoni.</p>
               <p>Erau inteligenți unii. Erau tineri, cu detalii personale curioase, cu istorii felurite. După un timp – variabil ca durată, dar niciodată prea lung – observam că toate aceste străluciri păleau. Erau calități mai mult sau mai puțin mari. Or, eu, fiindcă nu sunt psiholog, nu pot socoti cu „mai mult sau mai puțin”. Termenii de comparație îmi scapă. Ceea ce îmi trebuie, ceea ce adică este absolut necesar așteptării mele de fiecare ceas, este trăsătura unică a unui fapt, a unui om, a unui cuvânt. Nu cer nimănui să fie bun sau rău, frumos sau urât, canalie sau înger. Îi cer numai să fie ceva, care să nu existe decât o singură dată.</p>
               <p>Am avut rareori bucuria unor asemenea întâlniri, dar am avut-o. (Scoțianul de la Poulmanach...) Încolo, toți ceilalți n-au fost decât adăugiri sau scăderi de la un suflet-tip. X e mai inteligent decât Y, dar Y e mai subtil decât Z, care la rândul lui e mai spiritual decât X.</p>
               <p>Nu, nu și nu. Asemenea variații mă plictisesc de moarte. Ce să fac eu cu nuanțe și distincții și puncte de vedere? Treci de partea mea, domnule, dacă ești făcut dintr-un material, care s-a născut o dată cu dumneata! Iar dacă nu, vezi-ți de drum!</p>
               <p>Caut în lucruri și oameni sunetul lor propriu. Mă interesează ceea ce au ireductibil. Ireductibilul! Este singurul meu fel de a simți eternitatea.</p>
            </div>
            <div type="div2">
               <head>
                  <anchor xml:id="id_10"/>10</head>
               <p>N-au fost dese momentele în care l-am cunoscut pe Dumnezeu din față. Nu sunt mistic și am fost rar în extaz (în text: etat de grace, expresie care revine de câteva ori și în diverse locuri ale carnetului, N.T.).</p>
               <p>De altfel, în afara unui ascuțit simț al păcatului, mă întreb ce este transcendental în simțirea mea. Ideea mea de Dumnezeu este colțuroasă, uneori rece. Dar ceea ce mă cutremură înaintea ei, este tocmai această senzație de ireductibil, pe care o caut inutil aiurea.</p>
               <p>A fi unul, unul singur, unul în absolut, dincolo de orice raport, deasupra oricăror relații, esențial unul, ireductibil unul.</p>
               <p>De câte ori viața mă fărâmițează, sentimentul acesta al lui Dumnezeu îmi vine neclintit în ajutor.</p>
            </div>
            <div type="div2">
               <head>
                  <anchor xml:id="id_11"/>11</head>
               <p>E multă vreme de când am renunțat la bibliotecă. Mai mă duc acolo de nevoie, cum se duce lemnul în pădure. Lucrez. Nu mai am patimi livrești, ci abia plăceri, sau satisfacții, sau plictiseli.</p>
               <p>Păstrez totuși din vechile mele pasiuni o mare aversiune: Descartes.</p>
               <p>Am mai spus-o, cred (căci e unul din cele mai sigure adevăruri ale mele), eu nu sunt un om moral și îmi bat joc de asemenea distincții. Dar cred în nebuni și în eroi și în sfinți. Pe acest Descartes îl urăsc, fiindcă nu numai că n-a fost din tagma lor, dar nici măcar n-a avut vreodată, nu, n-a putut să aibă fiorul de a presimți sfințenia. Era un grădinar. </p>
            </div>
            <div type="div2">
               <head>
                  <anchor xml:id="id_12"/>12</head>
               <p>Fata care m-a oprit în fața scuarului Vaugirard nu știu cum era. Abia dacă am avut când să trec pe lângă ea și să-i arunc în față cele câteva vorbe de refuz.</p>
               <p>– N-am nici un ban, domnișoară.</p>
               <p>(Ce e ridicol este că poate nu m-a crezut!) Dar era înaltă, și asta tot am putut observa. Trebuie să fi fost brună. Strângea în jurul trupului ei subțire un fel de cârpă neagră, un fel de vag pardesiu și tremura atât de tare, încât mi se pare că i-am auzit dinții clănțănind în gură. Vocea nu-i era poate deosebită de a cerșetorilor de rând și cu toate astea m-a lovit. Poate din cauza tinereții ei. Să tot fi avut 20 de ani. Cred că era frumoasă.</p>
               <p>Sunt un zevzec poate și un caraghios dar uite că întâmplarea asta nu mă lasă în pace. E ceva care nu merge astă-seară în treburile mele și cărțile din față mi se par o glumă de prost-gust. Hotărât lucru, nu sunt eu un filozof: fata asta oprește în loc mersul lumii pentru mine! Îmi spun că totul e compromis până în adâncuri, că tot e mizerabil și meschin și abject, de vreme ce faptul ăsta a fost cu putință. Ce aș putea să-i reproșez universului, altceva mai umilitor decât ochii fetei de adineauri, care mi-a cerut mie (probabil pentru că ironia întâmplării să fie mai biciuitoare) să-i dau bani? Dacă astă-seară m-aș găsi la Judecata din urmă și dacă mi-ar veni rândul să vorbesc, cred că aș da dracului toate răfuielile mele metafizice și aș povesti ce am văzut acum 15 minute. Pentru blestemul pământului ar fi de ajuns și prea de ajuns.</p>
            </div>
            <div type="div2">
               <head>
                  <anchor xml:id="id_13"/>13</head>
               <p>Judecata din urmă? Cred în ea cu sinceritate, cu disperare. Este scuza renunțărilor mele de astăzi, este puterea răbdării mele dintotdeauna.</p>
               <p>Accept întâmplările așa cum vin, îi iau pe oameni drept ceea ce se dau, îmi împlinesc munca așa cum se întâmplă. Fiecare zi rupe ceva din idealul meu de mărime (în text: grandeur, N.T.). N-am făcut niciodată nimic fără lipsuri, fără corectări, fără senitmentul de a trăi în provizoriu. Da, o spun fără rușine și fără umilință, dar cu toată durerea unei asemenea mărturisiri. Astăzi am renunțat la un lucru de nimic, mâine la altul, conștient de păcatul nedesăvârșirii, sigur că fiecare din aceste mutilări, oricât de mici, dezorganizează complet existența. Astfel mă îndepărtez continuu de steaua în care cred.</p>
               <p>Dumnezeu știe că nu m-am schingiuit cu inimă ușoară, că pe fiecare dintre aceste mici „adaptări la viață” am plătit-o scump, că pe fiecare dintre aceste capitulări le-am ocolit de departe, deși drumul cel mai lesnicios spre ele mă ducea. Dar de câte ori am cedat, pacea îmi era impusă și acceptarea mea era condiționată. Știam că semnez o hârtie fără valoare. Știam că lupta va fi reluată într-o zi, că toate aceste redute pierdute într-un război fără amploare vor fi recâștigate odată, cu o singură lovitură, într-o singură clipă.</p>
               <p>Aștept această chemare cu sentimentul că tot restul e mărunt, secundar. Nu am nimic dintr-un procuror, nu sunt răzbunător, nu cred în justiție, dar viața asta nu pot s-o dau pe patru parale. Trebuie să fie undeva o greutate a trecerii mele pe pământ. Judecata din urmă, eu am vreme destulă s-o aștept.</p>
            </div>
            <div type="div2">
               <head>
                  <anchor xml:id="id_14_-_Dintr-o_c.C4.83l.C4.83torie_.C3.AEn_Normandia"/>
                  <anchor xml:id="id_14_-_Dintr-o_călătorie_în_Normandia"/>14 — Dintr-o călătorie în Normandia</head>
               <p>Soarele ăsta violent, malul lutos de la Fecamp, plaja desfășurată monoton pe nesfârșiti kilometri, aerul mirosind a iarbă udă – din ce pierdută conștiință de animal vine bucuria de a le regăsi pe toate?</p>
               <p>Între Montigny și Vinmes, am fost opriți cinci minute în drum, până să cadă un platan tăiat. Îl retezaseră de la rădăcină și așteptau să se rupă acum singur, sub propria lui greutate, de ultimele fibre care îl mai țineau. Lucrători, automobiliști și trecători se dăduseră respectuos doparte, făcând gol în jurul lui, pe o rază de 50 de metri.</p>
               <p>A căzut fumos, lent, descriind un cerc de stea căzătoare și s-a lovit masiv de pământ, răspândind departe un zgomot, întâi surd, pe urmă amplu, vibrând între orizonturi ca într-un ghioc.</p>
               <p>Era ceva glorios și suprem în căderea asta, pe care am invidiat-o știind că eu niciodată n-am să mă pot despărți de nimic cu împăcarea acestui trunchi de platan, întins de-a curmezișul drumului.</p>
               <p>Ar trebui să înțeleg că și asta este o formă a morții, cea mai frumoasă desigur și inaccesibilă nouă, care murim fără demnitate, împotriva voinței noastre.</p>
               <p rend="center">* * *</p>
               <p>La Dieppe, într-un bar din port, cu marinari și femei pierdute, am văzut după miezul nopții, la o masă din fund, o pereche ciudată. El beat, murdar, volubil, conversa cu vecinii din jur; ea brună, palidă, foarte elegantă, îl privea cuminte, fără să-i reproșeze nimic și așteptând nu știu ce. De câteva ori, bărbatul a lăsat-o și s-a dus să danseze cu femeile din local. Când s-a întors a bătut-o generos pe umeri, și ea a zâmbit trist, nu resemnată, ci fericită, de o caldă fericire interioară.</p>
               <p>Ce mister ascundea alăturarea lor? Ce dramă sau ce închipuire se zbătea între ei, unindu-i?</p>
               <p>Nu știu, și mă bucur că nu știu. Este ceva regal în tăcerea și absența oamenilor. De aceea eu prefer un simbol unei explicații.</p>
               <p rend="center">* * *</p>
               <p>Să treci în goana unui automobil pe lângă o fereastră care se deschide, să lași în urmă o femeie care s-a oprit anume ca să te privească, să străbați spre seară strada deșartă a unui târg, în care, dincolo de obloanele trase, ard lumini șterse, să surprinzi voci și să duci cu tine un nume strigat din pragul unei porți...</p>
               <p>Nimic nu-mi dă mai precis sentimentul singurătății mele, al inutilității oricărei experiențe, al neimportanței mele personale, redus să mă cunosc pe mine și încă pe câțiva, când pământul este populat de un miliard și jumătate de oameni, plus câteva bilioane de alte dobitoace și plante.</p>
               <p>Îmi făgăduiesc să mă gândesc într-o viitoare zi de tristețe la rotația stelelor. În orice caz la domnul cu joben și redingotă, care număra la Rouen, în piața Saint-Maclou, barele unui grilaj din fața bisericii.</p>
               <p rend="center">* * *</p>
               <p>Două ceasuri la Havre, noaptea, în port, pe o ploaie măruntă, repede, vastă, cu capul gol, cu haina deschisă, cu ochii urmărind departe spre larg valurile ce se luminau brusc nu știu de unde și se stingeau.</p>
               <p>Într-o zi voi cunoaște insensibilitatea pietrelor și lanțurilor din port, cu a căror liniște simt că este în mine ceva înrudit.</p>
               <p rend="center">* * *</p>
               <p>În catedrala de la Gisors, unde am intrat să privim câteva vitrouri din veacul al XVII-lea, la patru după-masă, oră fără mister, oră fără semnificație, am găsit o doamnă tânără îngenuncheată, în centru, sub cupolă. Era îmbrăcată de primăvară, părea foarte frumoasă și n-a ridicat capul când am trecut pe lângă ea.</p>
               <p>În ghid, am găsit aceste două rânduri:</p>
               <p>Girsors. 2650 locuitori. Comună rurală.</p>
               <p>Vii și industrie animală.</p>
               <p>Îmi place indiferența informației, termenii ei reci, impersonali și abstracți. Nici un ghid din lume nu va înregistra niciodată existența femeii din catedrală.</p>
               <p rend="center">* * *</p>
               <p>Între Havre și Rouen, D. L. a coborât din automobil, și-a încărcat revolverul și a împușcat un cocoș.</p>
               <p>– Mi-e foame, ne-a spus.</p>
               <p>Mă gândesc cu plăcere că există undeva un proprietar care a fost lezat și că există altundeva un text de lege care a căzut numai pentru că lui D. L. i-a fost foame.</p>
               <p>Totul nu este încă pierdut, de vreme ce mai suntem capabili de un gest natural.</p>
               <p rend="center">* * *</p>
               <p>Iepure sau veveriță, nu știu ce a fost animalul care mi-a ieșit în cale, noaptea, pe drumul lăturalnic spre Bolbec, lângă un pod, unde ne oprisem pentru schimbarea unei roți.</p>
               <p>Plouase și mirosea a plante strivite. I-am văzut doar ochii, strălucitori, preciși, neîntrebători. Ne-am privit unul pe altul, de la animal la animal și am fost fericit să fiu în momentul acela egal cu el, în conștiința mea și a lui.</p>
            </div>
            <div type="div2">
               <head>
                  <anchor xml:id="id_15"/>15</head>
               <p>Deșteptările în zori, după ceea ce se cheamă o „noapte de iubire”!... Femeia de lângă mine – străină –, așternutul răvășit, brațul atârnând peste bara de alamă rece a patului...</p>
               <p>Nu știu și nu am cunoscut niciodată voluptatea oboselii, împăcarea membrelor care își așteaptă somnul, prietenia celor două trupuri sătule, ci numai un gust violent de a sfârși, o repulsie îndârjită împotriva femeii de alături, inutilă, trivială, o necesitate imediată de a fi singur.</p>
               <p>Aștept atunci cu ochii ficși să prind întâia umbră albastră a soarelui pe fereastră, întâia lumină a zilei care vine să pună ordine în această pierdere.</p>
               <p>Este unul din semnele sigure ale proastei lor calități sufletești, faptul că nici una dintre femeile mele nu a simțit că în momentul acela nu mai exista și se strângea totuși cu o bucurie inconștientă la pieptul unui bărbat, care înceta să fie un amant, pentru a deveni un evadat.</p>
               <p>M-am gândit încă o dată la demnitatea copacilor, care se iubesc fără efuziune, într-o îmbrățișare ce consumă tot și nu lasă urme.</p>
            </div>
            <div type="div2">
               <head>
                  <anchor xml:id="id_16"/>16</head>
               <p>Nu am nici un respect pentru pasiunile în care nu intră un dram de ostilitate. Este principiul lor viril, lucid și permanent. Este singurul prin nu știu ce viziune rea, detașată și nudă a vieții și a oamenilor.</p>
               <p>Poate dintr-un defect de imaginație, poate dintr-un simț biblic primar, mă regăsesc în fața oricărei femei iubite, ca în fața unui animal de altă specie. N-am făcut niciodată cu ele, nici măcar cu titlul de distracție, încercări de înțelegere mutuală.</p>
               <p>Singură O., bruna mică și decisă de la Talloires, 1926, a primit situația cu loialitate și resemnare. Nu-mi umbla prin hârtii, nu întreba, nu încerca să priceapă. Ziua era ceva existent în afară de mine: o priveam cum se tăvălește goală pe terasă, cu zâmbetul ei prost desenat. Trăia acolo ca o șopârlă, cu bucuriile ei, cu preocupările, cu orizontul ei de fenomen natural și distinct.</p>
               <p>Ne descopeream noaptea, unul pe altul, cu licărul de mirare ce îi este necesar oricărei bucurii și cu sentimentul precis că ceea ce se întâmplă între noi doi, angaja cel mult legile generale, în nici un caz persoana noastră.</p>
               <p>Ar fi o deziluzie să aflu cândva că prietena mea O. a ajuns o veritabilă amantă. Ce decădere!</p>
            </div>
            <div type="div2">
               <head>
                  <anchor xml:id="id_17"/>17</head>
               <p>... Îmi spun uneori, când semnele vizibile ale decăderii mele se înmulțesc (ghetele rupte, chiria neplătită...), că mai este timp să mă trezesc, să reiau în mână cârma acestei existențe și să pun în sfârșit ordine în mine ca într-un dulap cu cărți. Conștiința strămoșilor mei, țărani normanzi, care au luptat cu pământul și au acumulat averi sedimentare, pentru bucuria și încăpățânarea de a strânge, se redeșteaptă atunci în mine.</p>
               <p>Poate că a fost însă între ei un marinar, care să fi călătorit ani de-a rândul pe oceane ostile și prietene, indiferent la trecerea timpului și așteptând cu o inimă egală marile furtuni și marile acalmii.</p>
               <p>Nu, nu este nimic de făcut împotriva aptitudinilor mele de plantă, singurul lucru cu care mă mândresc eu, care nu mă mândresc cu nimic!</p>
            </div>
            <div type="div2">
               <head>
                  <anchor xml:id="id_18"/>18</head>
               <p>... Și dacă cel puțin aș putea să pierd sentimentul acesta că totul se face cu consimțământul meu, cu participarea mea inconștientă, sentimentul acesta al unei responsabilități perpetue.</p>
               <p>Nu mă pot desolidariza de nimic și mi se pare că ar fi just să fiu pedepsit pentru ploaia de afară, pentru schimbarea nopții și a zilei, pentru cursul Seinei. Mi se întâmplă să spun, seara, din mansarda mea de la Porte de Versailles, când deschid fereastra spre orașul acesta, de unde vine surd zgomotul metroului și melodia destrămată a unui acordeon, mi se întâmplă să spun că la toate acestea, prin simpla și pasiva mea prezență în lume, eu colaborez.</p>
            </div>
            <div type="div2">
               <head>
                  <anchor xml:id="id_19"/>19</head>
               <p>Dacă drumurile din afară nu mi-ar fi toate închise, le-aș găsi atât de ușor pe cele interioare?</p>
               <p>Nu întâmplător sunt dintre acei ce fac coadă la un ghișeu, sortit să se închidă tocmai în clipa în care vor fi ajuns în fața lui. Nu întâmplător am pierdut, rând pe rând, un autobuz la un colț de stradă, o bucurie la un colț de destin. Se găsește totdeauna ceva – o întârziere, o scrisoare rătăcită, un guler rupt – ceva care să încurce socotelile cele mai simple.</p>
               <p>Ghinion, desigur! Dar mai ales o mare lene și un precis simț al deșertăciunii.</p>
               <p>Cum nu mă feresc de nimic, nu am de ce mă teme. Ce ar putea să inventeze viața împotriva mea, care să-mi depășească așteptările și indiferența?</p>
               <p>Pentru fiecare poartă care mi s-a închis în lume, a fost una care a cedat simplu înlăuntru, în mine. Și am primit schimbul, liniștit, fără părere de rău, cu o imensă nepăsare și cu un dram de satisfacție – satisfacția de a fi tras pe sfoară nenorocul (în text: la joie d’avoir roule le malheur, N.T.), schimbându-l în ceva generos, cald și intim.</p>
               <p>Era bucuria de a pierde, a pierde simplu, fără să întorci capul, fără să ții minte, fără să te socotești frustrat, a pierde zile și așteptări, așa cum își pierde un arbore fructele.</p>
            </div>
            <div type="div2">
               <head>
                  <anchor xml:id="id_20"/>20</head>
               <p>Seară în Ile Saint-Louis, la Tv., care s-a întors din Argentina, după o lipsă de un an.</p>
               <p>Un foc decorativ în cămin, ferestrele deschise spre Seina – mai albastră în această seară rece de aprilie, decât ar fi vara, în zori – țigări și vin, un vin dens, luminând în obscuritate cu luciri de piatră scumpă.</p>
               <p>Am vorbit despre cărți, femei și țări. Tv., care păstrează în bogăție un vag accent de aventură ce îl ferește de suficiență, povestea, cu detalii exacte și veridice, o istorie fantastică, întâmplată lui. Are stil omul ăsta și nu știu ce instinct sigur, care îl ajută să treacă peste toate punțile dificile ce stau între doi inși atât de feluriți. Mi-a arătat stampe, hârtii rare, fotografii din drum.</p>
               <p>O seară somptuoasă, seară de lux și uitare.</p>
               <p>Când ne-am despărțit pe Point-Neuf, mi-a trecut prin cap să fac inventarul averii mele. Pentru ironia obiectivă a situației.</p>
               <p>Iată: 6 franci, 85 de centime, 12 tichete de autobuz.</p>
               <p rend="center">* * *</p>
               <p>Reflexie făcută de Tv., ieri la restaurant, unde mă chemase, după o lungă plimbare comună prin Place du Tertre, pe care nu o cunoștea bine.</p>
               <p>– Hotărât, trebuie să schimb regimul: sunt subalimentat! De doi ani mă hrănesc numai cu icre moi, păstrăvi și scoici. Mi-e continuu foame.</p>
               <p>Am râs, eu care de asemeni sunt „subalimentat” (deși termenul ăsta tehnic nu convine foamei mele) și n-am îndrăznit să-i spun de ce râd. A insistat.</p>
               <p>– Pentru că mă gândesc la relativitatea condițiilor umane, i-am răspuns (în text: je pense a la relativite des condition humaines, N.T.).</p>
               <p rend="center">* * *</p>
               <p>Cred că ceea ce ne face să trăim, pe Tv., pe mine și pe toată lumea, este lipsa noastră de imaginație. Dacă am comunica realmente și adânc unul cu altul, dacă am cunoaște calvarul omului lângă care mergem, căruia îi strângem mâna și care ne este prieten, viața noastră ar deveni, din pudoare, imposibilă.</p>
               <p>Dar ne izbim de cuvinte și neștiind ce se ascunde dincolo de ele, continuăm să umblăm mai departe alegrii și inconștienți.</p>
               <p>Citesc în jurnal că undeva, în California, au murit într-un incendiu 82 de oameni. Asta nu modifică nimic din programul zilei mele, nici o vizită, nici un gând, nici o lectură. Suntem din fericire impenetrabili și ăsta este singurul lucru care ne scuză.</p>
               <p rend="center">* * *</p>
               <p>Bag de seamă că-mi lipsește față de oameni sentimentul invidiei, deși este în mine un leneș care ar fi iubit mătăsurile, covoarele și călătoriile, puțin pentru ele, și foarte mult pentru elementul lor decorativ. Dar nu pizmuiesc pe nimeni și nu-mi amintesc să fi avut accese de revoltă socială.</p>
               <p>Mi-ar plăcea să mă iau la întrecere cu plantele și animalele, în nici un caz cu bogații și săracii.</p>
               <p>Este totuși o imagine care mă derutează: noaptea, la 12, în Place de l’Opera, femeile iesind de la teatru, în rochii albe, lungi, cu bratele goale, cu gâtul mat, cu pasul mic și repede, pierzându-se dolente dincolo de portiera unei mașini care așteaptă. Mi se pare absurd și în același timp admirabil faptul că între mine și ele este o distanță definitivă, etern imposibilă.</p>
               <p rend="center">* * *</p>
               <p>... După ce mi-a istorisit întâmplarea cu femeia blondă, într-adevăr miraculoasă, Tv. mi-a cerut să-i vorbesc despre mine.</p>
               <p>Am făcut cu băgare de seamă ocolul ultimelor luni și n-am găsit nimic, nu vrednic de povestit, dar nici măcar mediocru și curent.</p>
               <p>O socoteală care nu mă întristează totuși și care mai ales nu-mi răpește certitudinea că în mijlocul acestei monotone desfășurări de fapte neutre, eu rămân un aventurier.</p>
            </div>
            <div type="div2">
               <head>
                  <anchor xml:id="id_21"/>21</head>
               <p>O! Serile din curtea spitalului Herold, amabil ca o vilă de țară, cu porțile închise, cu aleile regulate, cu pomii văruiți până la jumătate, cu băncile verzi, distanțate! Copiii bolnavi se ridicau în paturi, albi în cămășile lor de noapte și se îmbulzeau la ferestre să ne strige bună seara. Infirmierele străbăteau în halat curtea, de la un pavilion la altul, să ducă o foaie de temperatură, să cheme un intern, să ceară un medicament.</p>
               <p>Noi treceam printre ferestre și copaci, vorbind despre idei și probleme, în vecinătatea acelor lucruri ce evocau o moarte cuminte, familiară și lipsită de mister.</p>
               <p>A fost întâia întâlnire cu moartea, întâlnire de pe urma căreia am rămas cu imaginea ei armonioasă, ocrotitoare, având oarecare ironie pentru zbaterea și neliniștea noastră, dar în fond camaradă și prietenă.</p>
               <p>Uneori, astă-seară bunăoară, când mă simt obosit de singurătate și când jocul ăsta de căderi și ridicări, din care sunt făcute toate zilele, începe să apese exagerat, mă gândesc la moartea aceea bănuită pe aleile spitalului amabil, ca la o bună amantă, cu brațele rotunde și degetele fine, coborând ușor peste această frunte grea.</p>
            </div>
            <div type="div2">
               <head>
                  <anchor xml:id="id_22"/>22</head>
               <p>Nu deznodămintele mă sperie, ci încercarea de a le ocoli. Ori de câte ori simțeam că ceva se sfârșește – un amor, o situație, un pact sufletesc cu mine sau cu alții, – îmi luam pălăria și plecam. Viața are destule rezerve, pentru ca să nu ne împiedicăm de resturi și regrete. Mă simt incapabil să repar un gest sau o vorbă, să schimb ceva dintr-un lucru întâmplat, să-l reiau de la capăt și să-l repet, cu mai multă băgare de seamă de astă dată, pentru ca ceea ce s-a rupt ieri să dureze astăzi.</p>
               <p>„Ești rău?” spune E. judecând cu săracele ei doruri contrariate. Și nu sunt în stare să-i răspund, nici cu atâta cât i-ar fi ei de ajuns, un vag cuvânt de protest.</p>
               <p>Nu. Nu sunt rău. (Sau nu sunt numai rău.) Dar mi-e peste putință să dreg ceva, nu importă ce, un obiect sau un sentiment, din momentul în care integritatea lui a fost cât de puțin siluită. O pată, o umbră, o părere, atâta ajunge pentru un sfârșit.</p>
               <p>De câte ori cineva a vrut să-mi explice ceea ce se cheamă o „eroare” (în text: un malentendu, N.T.), de atâtea ori a avut dreptate împtriva mea. Nu căutam să replic și nici nu aveam ce. Argumentele mă dezarmează: toate sunt bune și toate trec pe de lături. Căci ce socoteală se poate opune unui om, care, ca mine, nu caută justificări, ci numai semnificații, legea lui fiind nu de a înțelege, ci de a crede?</p>
               <p>Totul se poate simula: inteligența, buna-credință, virtutea, cinismul, adevărul chiar. Dar ceva este pur sau impur. Și asta nici nu se simulează, nici nu se drege.</p>
            </div>
            <div type="div2">
               <head>
                  <anchor xml:id="id_23"/>23</head>
               <p>Dacă prețuiesc ceva în spectacolul propriei mele existențe este o anumită dispoziție, pe care cred că o am specială, pentru a recunoaște și accepta un miracol. Nu exclud nimic din posibilitățile vieții, absolut nimic și aștept o zi, în care miracolul, un miracol, se va împlini. Voi fi fericit atunci să nu mă mir și să mă apropii de el cu prietenie, ca de un lucru obișnuit și zilnic.</p>
               <p>Duc uneori certitudinea asta, că ceva răsturnător trebuie să se întâmple, o duc până la absurd, până la a condiționa un lucru de nimic, o promisiune, un rendez-vous, de neîmplinirea miracolului meu.</p>
               <p>Tot ce fac, tot ce spun, tot ce proiectez este reziliabil, ținând seama de această așteptare.</p>
            </div>
            <div type="div2">
               <head>
                  <anchor xml:id="id_24"/>24</head>
               <p>M-am oprit și astăzi la Louvre, în sala a 27-a, în fața aceleiași pânze de Memling, în care am recunoscut mai demult un bun exemplu de tot ce este contrar sensibilității mele.</p>
               <p>Nu-i reproșez acestei Înălțări la cer de stil flamand decât că este prea explicită. Totul este spus, nimic nu e ascuns. Iată globul pământesc, iată sfântul ridicat deasupră-i, iată urmele a două tălpi înscrise în noroi! Miracolul este legat de mâini și de picioare, ca să-l poți înțelege dintr-o privire și să-l poți pipăi pentru încredințare.</p>
               <p>Învăț de aici încă o dată ceea ce am învățat de atâtea ori, aiurea, în viață: că o emoție și un semn rezistă la orice, la brutale neînțelegeri, la vehemente siluiri, la contraziceri, tăgăduiri și bănuieli, dar că nu suportă să fie demonstrat.</p>
               <p>Mă pot supune sau mă pot răzvrăti. În nici un caz nu să discut.</p>
               <p>Este între spectacolul lumii și mine o dungă de obscuritate și una de lumină, pe care o păstrez intactă, fără sentimentul acela mărunt căruia i se spune curiozitate. Pentru o viață de om, atâta e de ajuns.</p>
            </div>
         </div>
         <div type="div1">
            <head>Femei</head>
            <p>A doua ediție</p>
            <p>Editura „Națională Ciornei“ SA</p>
            <p>București, 1933</p>
            <div type="div2">
               <head>Renée, Marthe, Odette </head>
               <div type="div3">
                  <head>
                     <anchor xml:id="id_I"/>I</head>
                  <p>Nu este încă opt. Ștefan Valeriu o știe după bătaia soarelui care n-a ajuns decât până la marginea de jos a șezlongului. O simte cum urcă pe bara de lemn, cum îi învelește degetele, mâna, brațul gol, caldă ca un șal... Va mai trece un timp oarecare – cinci minute, un ceas, o eternitate – și în jurul pleoapelor închise, va fi o pâlpâire albastră, cu vagi dungi de argint. Va fi opt atunci și își va spune fără convingere că trebuie să se ridice. Ca ieri, ca alaltăieri. Dar va rămâne mai departe surâzând la gândul acestui cadran solar, pe care l-a construit din prima zi cu un șezlong și un colț de terasă.</p>
                  <p>Își simte părul fierbinte în soare, aspru ca firul de cânepă și se gândește că la urma urmelor, nu e mare pagubă că a uitat la Paris, în odaia din Rue Lhomond, sticla cu petrol Hahn, singura lui cochetărie, supremă însă. Îi place să-și treacă degetele prin părul ăsta încâlcit, din care dimineața pieptenele n-a izbutit să scoată decât vreo trei vârtejuri, părul ăsta pe care acum între degete îl simte cât este de blond după asprime.</p>
                  <p>Trebuie să fie foarte târziu. S-au auzit adineauri voci pe alee. Dinspre lac a strigat cineva, o voce de femeie, poate englezoaica de ieri, care îl privea înotând voiniceasca și se mira de lupta asta cu apa, ea care nu cunoștea decât brassa.</p>
                  <p>Ștefan își leagănă piciorul peste bară scaunului și caută prin iarbă, fără ciorapi cum este, urme de umezeală. Știe el spre stânga, nu departe, spre stufiș, un loc în care roua rămâne târziu până la prânz.</p>
                  <p>Așa. Trupul care arde somnoros în soare și senzația asta de frig vegetal.</p>
                  <p>Luni seara, când coborâse în sufrageria pensiunii, după ce – abia sosit de la gară, după un drum lung – își schimbase în grabă cămașa, sârboaica vorbăreață de la masa din fund, vorbise tare, pentru toată lumea:</p>
                  <p>— <hi rend="italic">Tiens, un nouveau jeune-homme</hi>.</p>
                  <p>Ștefan îi fusese de două ori recunoscător. Pentru „<hi rend="italic">nouveau“</hi> și pentru „<hi rend="italic">jeune-homme“</hi>.</p>
                  <p>Fusese bătrân o săptămână înainte, ieșind de la ultimul examen de internat. Bătrân, nu îmbătrânit. Oboseala nopților nedormite, diminețile de spital, după amiezile lungi la bibliotecă, cele două ceasuri de examen, într-o sală obscură în fața unui profesor surd, hainele groase de iarnă, gulerul care i se părea murdar...</p>
                  <p>Pe urmă, numele lacului ăstuia alpin, pe care l-a găsit întâmplător, într-o librărie, pe o hartă, biletul de tren cumpărat la întâiul birou de voiaj, cursa prin marile magazine, un pulover alb, un pantalon gri de flanelă, o cămașă de vară, plecarea ca o evadare.</p>
                  <p>
                     <hi rend="italic">Un nouveau jeune homme</hi>.</p>
                  <p>Nu cunoaște pe nimeni. De câteva ori i s-a aruncat în treacăt un cuvânt, dar el a răspuns evaziv. Ștefan se teme de accentul lui nesigur și i-ar fi neplăcut să se trădeze din prima zi străin. După prânz, trece grăbit printre mese, absent, aproape încruntat. Ceilalți l-ar putea crede ursuz. El este numai leneș.</p>
                  <p>Sus, în dosul terasei, începe pădurea. E acolo un petec de pământ cu iarbă înaltă, deasă și elastică. O strivește toată după amiaza sub greutatea trupului lui adormit și a doua zi, o regăsește întreagă fir cu fir. E doborât la pământ, cu brațele aruncate de o parte și de alta, cu picioarele întinse, cu capul cufundat între ierburi, învins de o putere cu care i-ar plăcea să se lupte.</p>
                  <p>A sărit o veveriță dintr-un alun într-altul. Cum s-o fi spunând veveriță pe franțuzește?</p>
                  <p>E o imensă tăcere... Nu. Nu e o imensă tăcere. Vorba asta e de undeva din cărți. E o imensă învălmășeală, un imens vacarm zoologic, greieri care țârâie, lăcuste care se agită, cărăbuși care se izbesc în aer, lovindu-și elitrele sonor și căzând pe urmă cu un sunet dens, de plumb. În toate astea, răsuflarea lui, a lui Ștefan Valeriu, e un amănunt, un semn derizoriu de viață, derizoriu și capital ca al veveriței care a sărit, ca al lăcustei care s-a oprit pe vârfui ghetei lui, crezând că e o piatră. E bine să te știi aici, un animal, o vietate, un dobitoc neimportant, care doarme și răsuflă sub un soare al tuturor, pe un petic de doi metri pătrați.</p>
                  <p>Dacă i-ar veni poftă să cugete, ce ar cugeta un greier despre eternitate? Și dacă, din întâmplare eternitatea ar avea gustul după-amiezei ăsteia...</p>
                  <p>Se văd jos, pe terasa pensiunii, scaune, șaluri, rochii albe. Și mai departe, lacul albastru, transparent, idilic. Carte poștală.</p>
               </div>
               <div type="div3">
                  <head>
                     <anchor xml:id="id_II"/>II</head>
                  <p>Seara e rece, albastră, plină de sunete stinse ce vin dinspre oraș, peste lac, dincolo de unde se văd lumini electrice depărtate. E joi și în parcul municipal este concert militar.</p>
                  <p>Aproape toată pensiunea a plecat cu vaporașul de la 8,27 să asiste. Ștefan Valeriu a rămas. Pe toată valea, deschisă larg în fața terasei, e un albastru profund de lemn de vișin.</p>
                  <p>— Domnule, cunoașteți jocul de șah?</p>
                  <p>— Da.</p>
                  <p>De ce a răspuns „da“? Ar fi fost atât de simplu să spună „nu“ și acum ar fi fost afară, liber să-și continue plimbarea pe terasă. Un „da“ grăbit și iată-l în hol, în fața tablei de șah, condamnat să fie atent.</p>
                  <p>Partenerul este un bărbat înalt, osos, negru, între două vârste și urât. Joacă rar, calculat.</p>
                  <p>— Dumneavoastră nu v-ați dus la concert?</p>
                  <p>— Nu.</p>
                  <p>— Nici eu. Nevastă-mea ținea morțiș să se ducă și am lăsat-o. Eu însă...</p>
                  <p>Ștefan a pierdut o tură, dar a construit în colțul stâng al tablei un atac la rege foarte strâns.</p>
                  <p>— Sunteți din Midi?</p>
                  <p>— Nu. Sunt român.</p>
                  <p>— Imposibil! Vorbiți ca un francez. Sau poate unde nu sunt eu obișnuit cu accentul de aici. Pentru că nici eu nu sunt din Franța. Sunt tunisian.</p>
                  <p>— Tunisian?</p>
                  <p>— Da. Adică francez din Tunisia. Am acolo plantații. Numele meu e Marcel Rey.</p>
                  <p>Atacul lui Ștefan a eșuat și cum între timp își lăsase devastat tot câmpul, cedează partida. De altminteri se întorc din oraș cei plecați la concert. S-a auzit șuieratul vaporașului la ponton.</p>
                  <p>Au ieșit din curte să-i aștepte. Voci multe, vioaie, exclamații, strângeri de mână, saluturi zgomotoase.</p>
                  <p>— Vai, Marcel, dacă ai ști ce frumos a fost.</p>
                  <p>— Renée, uite un domn, care poate fi un prieten. Soția mea.</p>
                  <p>E o femeie înaltă, subțire. Nu i se văd în obscuritate decât ochii. Ștefan îi sărută mâna. O mână mică și rece, care nu spune nimic.</p>
                  <p>Au fost într-o excursie mică la Lovagy, să viziteze un castel, toți trei. Marcel Rey, nevastă-sa și Ștefan. Mai este Nicolle, fetița soților Rey. Au umblat mult, au râs, s-au fotografiat. Domnul Rey are un aparat mic de cinematograf, cu care filmează uneori scene, pe care le trimite în urmă la Paris, pentru developat.</p>
                  <p>— Renée, treci acolo cu domnul Valeriu. Mai departe, în lumină. Așa, râdeți, vorbiți, să fie mișcare.</p>
                  <p>— Dacă e să facem o scenă de cinematograf, șoptește Valeriu, eu aș prefera, Doamnă, una de iubire.</p>
                  <p>A spus vorba în treacăt, neglijent, ca să o poată schimba ușor într-o glumă, dacă va fi nevoie.</p>
                  <p>Renée surâde întâmplător și nu răspunde nimic. Ștefan se joacă cu părul buclat al lui Nicolle. Domnul Rey filmează.</p>
                  <p>Le cunoaște toată istoria. S-au născut amândoi în Tunisia din familii de vechi coloniști, într-un orășel mic. El mai venise o dată în Franța, în 1917, ca să primească un glonte la umăr, două ceasuri după ce intrase în tranșee și să fie retrimis acasă o săptămână de la plecare. Ea nu trecuse până acum dincolo de Tunis. S-au căsătorit în 1920, au avut un copil – Nicolle – în 1921, au cumpărat o vie, în 1922, o plantație un an mai târziu și pe urmă câte două în fiecare an. Djedaida, orășelul lor, este la 50 de kilometri de Tunis. Târg mic de europeni, înconjurat de obscure triburi indigene care se strâng în jurul mahalalelor, când e secetă mare și se plimbă pe ulițe cu uitături rele. Atunci, soții Rey dorm cu pușca la căpătâi. Sâmbătă seara, când se face plata lucrătorilor din plantații, Renée păzește telefonul, ca să poată cere la timp ajutoare de la Tunis.</p>
                  <p>Povestește toate astea domol, fără curiozitate, puțin obosită și Ștefan Valeriu trebuie să pună trei întrebări pentru un răspuns.</p>
                  <p>— Vrei să-mi dai șalul de colo? Mi-e frig.</p>
                  <p>El i-l aruncă peste șezlong și, voind să i-l potrivească, mâna lui întârzie întâmplător pe genunchiul ei. Renée tresare speriată și strigă fără sens: „Nicolle, Nicolle!“</p>
                  <p>Seara, Ștefan răspunde unei scrisori, primite de la Paris:</p>
                  <p>„Nicio cunoștință. Doar o familie de tunisieni, el bun șahist, ea nevastă virtuoasă. Nu cred să fie de lucru în menajul ăsta“.</p>
                  <p>A desprins o luntre de la pontonul pensiunii, a vâslit spre larg, de unde defileul munților se vede simetric, a aruncat ancora și s-a întins pe fundul bărcii, cu lopețile lăsate în voia lor, după valuri.</p>
                  <p>Îi este lene, o lene simplă, fără regrete, liniștită ca o vastă absență. Închide ochii. Soarele îl cuprinde întreg.</p>
                  <p>Adineauri, în hol, a revăzut perechea tânără care a sosit de curând în pensiune și a ocupat odăița izolată din curte, departe de toată lumea. Voiaj de nuntă probabil. Ea e admirabilă. Coborâse timid, cu o urmă de neglijență în ținută și Ștefan a bănuit, după ochii ei, ce noapte arzătoare trebuie să fi petrecut. S-ar fi spus că duce după ea, în toată casa, o aromă de alcov, cu perne calde, senzuale, cu un trup de amantă adormită, cu o lumină difuză de dimineață ce te surprinde iubind.</p>
                  <p>— Insuportabil! E contagios! Trebuie reclamat!</p>
                  <p>Ștefan vorbește tare, singur. Îi răspunde un ochi de apă ce se lovește de barcă, strigătul depărtat al unei înotătoare, ceasul de la Saint François de Salles care sună 10, în oraș.</p>
               </div>
               <div type="div3">
                  <head>
                     <anchor xml:id="id_III"/>III</head>
                  <p>Este pe terasă, într-un colț retras, o pereche care îl intrigă. I-a observat abia azi, dar poate sunt mai de mult. Femeia, nu încă bătrână, are ceva glorios în frumusețea ei. Treizeci și cinci de ani poate. Sau mai mult. Înaltă, calmă, cu trăsături sigure, cu un zâmbet care nu este zâmbet, ci o mare destindere a feții. Bărbatul de lângă ea, e un băiat. Nu trebuie să fi trecut de douăzeci de ani. Șade jos, în iarbă, lângă fotoliul femeii și vorbește repede, sprinten, cu gesturi mărunte. Ea îl ascultă numai pe jumătate și îi trece mâna prin păr, mângâietoare.</p>
                  <p>Amant? Soț? Gigolo? Ceva din fiecare, se gândește Ștefan Valeriu, care își descoperă subit un sentiment de invidie, poate unul de umilire, el, animal tânăr de douăzeci și patru ani, viguros, odihnit și singur, așteptând nu știe de unde, o pasiune care nu vine.</p>
                  <p>— Vrei să cânți un cântec, Nicolle?</p>
                  <p>— Vreau.</p>
                  <p>E foarte târziu. Toată lumea s-a dus să se culce. Ștefan Valeriu așteaptă singur pe terasă.</p>
                  <p>— Tinere, somnul e mai bun decât stelele, i-a strigat adineauri ducându-se la culcare, domnul Vincent, marsiliezul gros și jovial.</p>
                  <p>N-a răspuns nimic. După cină, femeia și pajul ei tânăr, coborâseră spre lac. Nu s-au întors încă. Ștefan le-a urmărit o vreme plimbarea de-a lungul pontonului: se vedea bine șalul ei deschis, fluturător, puloverul lui alb. Acum nu se mai distinge nimic, dar au să se întoarcă și noaptea e mare.</p>
                  <p>O zguduire puternică. S-a lovit o luntre de luntrea lui. Ștefan Valeriu se ridică surprins.</p>
                  <p>— Cine e?</p>
                  <p>— Eu.</p>
                  <p>E tânărul paj. Râde confuz, bucuros parcă de întâlnire, dar cerându-și scuze pentru accident.</p>
                  <p>— Vâsleam de-a-ndărătelea și n-am băgat de seamă că era barca dumitale în drum. Dealtminteri e prima mea plimbare pe lac. Bună apa?</p>
                  <p>— Bună.</p>
                  <p>— Dumneata înoți?</p>
                  <p>— Înot.</p>
                  <p>— Îmi dai voie să ancorez și eu aici?</p>
                  <p>— Da.</p>
                  <p>Ștefan s-a culcat din nou pe fundul bărcii, decis să fie ursuz. Celălalt a încălecat peste barca lui și se joacă cu picioarele în apă, împrăștiind departe, stropi albi în soare.</p>
                  <p>Ștefan Valeriu fluieră.</p>
                  <p>— Bolero?</p>
                  <p>— Da.</p>
                  <p>A tăcut din nou. Celălalt continuă el să fluiere cântecul început de Ștefan.</p>
                  <p>Departe, sus, pe terasa pensiunii, o rochie albă se desfășoară în bătaia brizei ca un steag.</p>
                  <p>— Hallo, hallo...</p>
                  <p>Tânărul paj face semne entuziaste. Un braț îi răspunde grav de sus.</p>
                  <p>— Spuneai că înoți, întrerupe Ștefan idila asta care îl enervează.</p>
                  <p>— Da, înot.</p>
                  <p>— Hai atunci să facem o cursă. Până la pontonul ultim, înainte și înapoi de trei ori, fără oprire. Cine învinge îl trimite pe celălalt în oraș să cumpere țigări. Le-am uitat pe ale mele în odaie.</p>
                  <p>Îi trebuie victoria asta. Simte că e stupid, că e copilăros, că e meschin ce face, dar are nevoie să-l umilească pe celălalt, să-i ia ceva din inconștienta lui grație. Tânărul paj primește. Un moment, amândoi, drepți în soare ca două spade... S-au aruncat.</p>
                  <p>Ar putea să-l lase câteva clipe să-i ia înainte, ar putea să-i dea iluzia victoriei și pe urmă din două brațe, bine aruncate, să-l ajungă și să-l întreacă. Dar nu. Trebuie să fie o înfrângere absolută, limpede, strivitoare, de la început la sfârșit. Ștefan e cu mult înainte. Celălalt face mari eforturi. Îl aude cum gâfâie, cum încetinește ritmul, cum se întoarce pe spate să respire și să se odihnească. Cinci metri avans. Zece. Un milion. A câștigat cursa. Adversarul a rămas de tot în urmă. Se aude dinspre pensiune clopotul care cheamă pentru dejun.</p>
                  <p>Tânărul paj a ajuns, în fine. Ștefan îl ajută să se urce în barcă. E încruntat.</p>
                  <p>— A sunat pentru dejun. Mama trebuie să fie supărată.</p>
                  <p>— Mama?</p>
                  <p>— Da. Mama. I-am promis să mă întorc la timp.</p>
                  <p>— Doamna în alb?</p>
                  <p>— Da.</p>
                  <p>— De ce nu mi-ai spus că e mama dumitale?</p>
                  <p>— Pentru că nu m-ai întrebat.</p>
                  <p>Nu îi mai spune niciun cuvânt. Nu are ce. L-ar îmbrățișa dacă ar avea timp. Vâslește repede, când cu o mână, când cu alta, pentru ca între timp să-și scoată tricoul de baie, să se șteargă, să se îmbrace. La mal, leagă prost barca de piciorul pontonului și îl ajută pe tânărul paj să și-o lege pe a lui.</p>
                  <p>— Hai!</p>
                  <p>Îl ia de mână și fuge, fără să privească înapoi. Urcușul spre pensiune e greu, soarele de amiază dogorește. Totuși, va trebui să fie cât mai repede sus.</p>
                  <p>— Să ne oprim puțin.</p>
                  <p>— Nu. Cum te cheamă?</p>
                  <p>— Marc. Marc Bonneau.</p>
                  <p>La poarta pensiunii, rochia albă de adineauri așteaptă. Ștefan o vede, se oprește la doi pași, surprins de întâmpinarea aceasta. Își dă abia acum seama că trebuie să fie ciufulit, transpirat, cu gulerul prost încheiat și îi e rușine în fața femeii acesteia atât de calmă.</p>
                  <p>— Doamnă, voiam să vă cer iertare pentru Marc. A întârziat din vina mea.</p>
                  <p>— Foarte rău. Două ceasuri arest pentru amândoi. Și n-o să beți niciun pahar cu apă în timpul mesei. Ia privește cum sunteți de transpirați.</p>
                  <p>Îi ia batista din buzunarul mic al cămășii și i-o trece pe frunte.</p>
                  <p>— Vezi?</p>
                  <p>Serile sunt lungi, monotone. Domnul Rey, Domnul Vincent și Marc Bonneau joacă belota. Marthe Bonneau și Renée Rey conversează. Ștefan Valeriu, refugiat în dosul unor coperți de carte deschisă, fumează.</p>
                  <p>— Domnule Valeriu, Nicolle s-a dus de mult la culcare. E târziu pentru copii. Ai face bine să iei exemplu de la ea.</p>
                  <p>— Încă puțin, Doamnă Bonneau, termin un capitol și mă duc.</p>
                  <p>— Oh, copiii din ziua de azi...</p>
                  <p>Râde toată lumea, afară de Ștefan, care pare preocupat de carte și își arcuiește o sprânceană, semn de atenție și absență.</p>
                  <p>— Domnul Valeriu ăsta, spune grosul domn Vincent, e bolnav. Mai alaltăieri l-am prins pe terasă conversând cu stelele. Azi dimineață n-a fost pe lac, iar acum, uite-l că tace și nu se supără. Semne sigure astea, domnule, semne sigure...</p>
                  <p>— Ba vă rog să-l lăsați în pace și să nu mi-l necăjiți. Nu sunt eu protectoarea dumitale, domnule Valeriu?</p>
                  <p>— Fără îndoială, doamnă Bonneau.</p>
                  <p>O privește drept, cu un surâs de supunere, fel de a privi inocent, care îi lasă libertatea interioară să pândească și să-și imagineze.</p>
                  <p>Nu tăinuiește nimic femeia asta foarte frumoasă? Ochii ei mari, bine desenați, clipesc rar și văd bine. Niciun moment de absență, nicio umbră de melancolie. Uneori, când trece pe lângă Ștefan, își lasă mâna pe umărul lui, gest pe care îl va repeta un minut mai târziu, pentru Marc. E liniștită, poate fiindcă se știe apărată: apărată de maturitatea ei, de prezența fiului, de frumusețea ei gravă și stăpânită.</p>
                  <p>— Îl mai țineți mult pe Marc la joc?</p>
                  <p>— Până o să terminăm.</p>
                  <p>— Foarte bine, dar eu cu cine îmi fac plimbarea de scară?</p>
                  <p>— Cu tânărul Valeriu.</p>
                  <p>— Adevărat? Vrei să mă însoțești, domnule Valeriu?</p>
                  <p>— Dacă pot trece de acest ceas târziu, doamnă Bonneau...</p>
                  <p>— Ai dreptate. Dar îți dăm dispensă specială pentru astă seară. Vii cu noi doamnă Rey?</p>
                  <p>— Nu. Mă tem că e prea rece spre lac, la ora asta.</p>
                  <p>Coboară amândoi aleea ce duce de la poarta pensiunii spre mal. Au tăcut brusc, de îndată ce au trecut de pragul holului în curte, surprinși de noaptea vastă, pe care nu o bănuiau dinăuntru. Abia se văd, dar se știu unul lângă altul, după zgomotul sandalelor în pietriș. Pe măsură ce se apropie de lac, noaptea devine mai puțin compactă, luminată parcă de luminile interioare ale apei, lumini ce coboară de la verde la albastru. Jos de-a lungul țărmului este o înfiorare ce nu se știe bine de unde vine, din foșnetul pădurii, din bătaia valului în mal, calmă ca un puls, din somnul plantelor din jur, din legănatul unei bărci ce s-a desprins de ponton.</p>
                  <p>Doamna Bonneau s-a rezemat de Ștefan Valeriu. Nu e mâna care cedează și se pierde: dimpotrivă, o mână fermă, sigură de ea, lipsită de senzualitate.</p>
                  <p>— Doamnă Bonneau, vroiam să vă spun că sunteți foarte frumoasă.</p>
                  <p>— Și foarte bătrână.</p>
                  <p>— Poate. Dar foarte frumoasă mai ales.</p>
                  <p>Lungă tăcere.</p>
                  <p>— Ei și pe urmă?</p>
                  <p>— Pe urmă nimic. Asta e tot.</p>
                  <p>Trece din când în când un automobil, care aruncă înainte un con de lumină violentă, ce îi lovește în față și dispare pe urmă la întâia cotitură a șoselei, lăsându-i puțin stingheriți, ca intrarea unui străin într-o cameră în mijlocul unei conversații. Ștefan Valeriu observă acest prim moment de jenă și îl înscrie între victorii.</p>
                  <p>Marthe Bonneau locuiește la parter, la extremitatea curții. Din camera lui, la etaj, într-o aripă oblică a clădirii, Ștefan îi poate controla fereastra ușor, fără să fie suspectat.</p>
                  <p>A văzut-o adineauri, după dejun, despărțindu-se de grupul prietenilor de pe terasă și intrând în casă. Se oprise în prag și făcuse un semn celor rămași afară, semn de oboseală, semn de somn. Pe urmă, a deschis fereastra și a lăsat storurile în jos. O clipă brațele ei au strălucit la fereastră cu lumina lor mată.</p>
                  <p>Ștefan s-a hotărât, înainte de a gândi bine ce face și ce riscă. Coboară repede scările, străbate curtea în câțiva pași, bate la ușă scurt și nu așteaptă răspuns. Va spune ce-i va trece prin cap, nu importă ce.</p>
                  <p>— Marc nu e aici?</p>
                  <p>— Știi bine că nu poate fi aici. E la Grenoble. Nu dumneata l-ai condus la gară ieri seară?</p>
                  <p>— Atunci...</p>
                  <p>— Atunci rămâi, de vreme ce ai venit și ai vrut să vii.</p>
                  <p>E culcată pe o sofa lângă fereastră și ține în mâini o carte nedeschisă. I-a răspuns, ca și când n-ar fi fost surprinsă de intrarea lui.</p>
                  <p>— Vino mai aproape și șezi.</p>
                  <p>Ștefan duce mașinal mâna la guler, ca și cum ar voi să-și dreagă nodul unei cravate imaginare. E curios cum de îndată ce se află în fața ei, își amintește de un amănunt de îmbrăcăminte, nepotrivit sau neglijent, care i se pare umilitor în comparație cu înfățișarea ei sobră, cu simplicitatea ei vigilentă. Este mai ales un colț de păr care îl enervează căzându-i pe frunte și pe care încearcă întruna să-l așeze cum se cuvine, cu sentimentul că asta aduce în toată prezența lui un aer de neglijență, ce trebuie să contrasteze urât cu frumusețea ei ordonată și trebuie să-i displacă.</p>
                  <p>— Te-am privit adineauri, înainte de masă, cum înotai. Eram cu Renée Rey pe mal și ne-am bucurat amândouă de spectacolul ăsta. Înoți frumos.</p>
                  <p>— Doamnă, eu venisem să vă vorbesc de cu totul altceva.</p>
                  <p>Ar vrea să-i ia mâna într-a lui, brusc, pentru ca să simplifice lucrurile, dar îndoiala de a nu ști dacă gestul trebuie sau nu împlinit, îl face să-și rărească vorbele, ezitând. Ea îl privește cu același zâmbet de ocrotire și cu cel mai firesc aer îi prinde ea mâna, ca și cum i-ar spune: „vezi, e foarte simplu, nu trebuie să te chinuiești pentru un nimic ca ăsta“.</p>
                  <p>— Uite, uite, trece Renée Rey. Doamnă Rey nu vii să ne ții de urât?</p>
                  <p>Și pe urmă, către Ștefan:</p>
                  <p>— Îmi place femeia asta. Cum îmi place Marc, cum îmi placi dumneata. Sunteți toți trei tineri și asta e frumos de privit, când ai trecut ca mine de cealaltă parte a vieții.</p>
                  <p>I-a cerut să vină cu ea duminică dimineața la o biserică dintr-un sat vecin, în care au văzut, altă dată, în trecere, câteva curioase vitralii din veacul XVIII. E într-o rochie neagră, lungă, nedecoltată și poartă o pălărie cu boruri mari sub care trăsăturile ei sunt calme. Stă rezemată de o coloană din centru, avându-l în dreapta pe Ștefan, iar în stânga pe Marc, amândoi în hainele lor albe de vacanță.</p>
                  <p>Ștefan Valeriu are deodată – închipuindu-și imaginea grupului lor văzută mai de departe – sentimentul că slujește acolo drept simplu detaliu decorativ la un tablou, dinainte pregătit. Biserica asta anume aleasă, cele două femei bătrâne îngenuncheate împrejur, rochia austeră, cămășile lor cu gulerul descheiat, umbra rece de sub cupolă...</p>
                  <p>— <hi rend="italic">Maman que tu es belle,</hi> șoptește Marc.</p>
                  <p>Pentru prima oară, Ștefan o privește cu ostilitate, fără să ridice direct ochii asupra ei, de teamă să nu-i tulbure poza, dar căutând pieziș înspre ea, din reculegerea lui simulată. Cum trebuie să fi calculat femeia aceasta locul exact, în care se va opri, colonada de care se va rezema întâmplător, mâna care va rămâne pe jumătate înmănușată, pentru că gestul de a descheia mănușa va avea să fie surprins de orgă și uitat la mijloc! Cum trebuie să fi premeditat această ușoară cădere a capului pe spate, această oboseală a buzei de jos, care nu mai are puterea să-și suporte surâsul, această slabă înfiorare a nărilor...</p>
                  <p>— <hi rend="italic">Maman que tu es belle</hi>.</p>
                  <p>Doamna Bonneau îi răspunde lui Marc lăsându-și mâna pe umărul lui. Cealaltă mână pe umărul lui Ștefan. Pentru simetrie.</p>
                  <p>Un moment, gândul de a se desface de grup îl ispitește. E un gust ascuțit de ultragiu.</p>
                  <p>Se deplasează ușor, imperceptibil spre dreapta, și mâna ei, o clipă descumpănită, cade.</p>
                  <p>Ștefan Valeriu este la a treia lui zi de retragere strategică. De la incidentul din biserică, n-a întâlnit-o pe Marthe Bonneau decât în grup mare. Gluma de fiecare seară n-a mai prins.</p>
                  <p>— Domnule Valeriu, Nicolle s-a dus la culcare. E târziu pentru copii.</p>
                  <p>— Aveți dreptate, doamnă. E târziu.</p>
                  <p>S-a ridicat, a stins țigara, a închis cartea și a spus tuturor un politicos și global „noapte bună“.</p>
                  <p>De câteva ori, ochii ei i-au căutat pe ai lui. El a privit-o întâmplător și a întors repede capul cu acea tresărire de scuză pe care o ai când, fără să vrei, ți-ai aruncat ochii asupra scrisorii unui vecin.</p>
                  <p>De câteva ori, ea l-a rugat s-o însoțească în oraș sau într-o mică excursie prin împrejurimi. Ștefan a refuzat cuviincios pe motive cu totul plauzibile.</p>
                  <p>— Sunt dezolat, doamnă, dezolat. Am făgăduit unor prieteni de la Aix – știți? prietenii mei români întâlniți sâmbăta trecută pe lac? – le-am făgăduit să viu să-i văd. Dacă aș putea să le telefonez, ar fi ușor. Dar telefon în sălbăticia asta...</p>
                  <p>Ștefan Valeriu cunoaște de mai de mult puterea acestor impertinențe politicoase. Își spune că până la urmă, ținuta sigură a doamnei Bonneau nu are să le reziste. Semne mici de enervare par să se arate: un vag surâs jignit, un fel brusc de a-și pune și a-și scoate mănușile, o indiferență silită când vorbește.</p>
                  <p>Adineauri, imediat după dejun, când s-au ridicat de la masă și au ieșit în curte în grupuri întâmplătoare, doamna Bonneau pe care Renée Rey o angajase într-o discuție ce se anunța lungă, îl căutase din ochi și încercase să-i facă semn să aștepte, că are să-i vorbească. Dar el, fiindcă tocmai era ocupat să-și aprindă pipa, a crezut că-și poate permite să nu bage de seamă semnul ăsta prea discret. S-a îndepărtat și, cu un pas foarte leneș, a prins să urce spre pădure, către locul lui obișnuit. Doamna Bonneau îl privea cu panică, neștiind cum să-i facă mai explicită rugămintea ei de a rămâne și neputând totuși vorbi din cauza doamnei Rey, atât de pasionată în discuție. Ștefan își alesese pentru a nu înțelege cea mai inocentă expresie a lui.</p>
                  <p>Își repetă acum, din acest loc ascuns, scena scurtă de adineaori și îi gustă cu răutate toate nuanțele. Râde deschis, fără modestie: a câștigat.</p>
                  <p>În sfârșit, Marthe Bonneau a rămas singură, îl caută cu privirea dincolo de grilajul terasei, îl zărește poate și se îndreaptă spre pădure. Ștefan îi aude rochia care se lovește foșnitoare de pomi. Culcat cum e în iarbă, el își încleștează bine degetele în pământ, ca să fie sigur de propria lui stăpânire.</p>
                  <p>— Pariez, doamnă Bonneau, că numai întâmplător ați trecut pe aici.</p>
                  <p>— Dacă pariezi, pierzi. Am venit să te văd.</p>
                  <p>Răspunsul ei este limpede, precis și fără abilitate. Ironia lui Ștefan Valeriu rămâne suspendată, fără obiect, ca încordarea cuiva venit să deschidă cu chei savante o ușă, pe care o găsește deschisă. Răspunsul ei – un singur răspuns – a răsturnat dintr-o dată o victorie de trei zile, ca la șah o singură mișcare.</p>
                  <p>— Mă lași să șed lângă dumneata?</p>
                  <p>El trântit cu totul în iarbă, ea numai pe jumătate, rezemată cu capul de un alun și dominându-l deci prin simplul fapt că îl poate privi de sus în jos – Ștefan simte cum și din această deosebire, poate întâmplătoare, poate nepremeditată, se vădește ținuta ei de veghe de o parte, libertatea și nepăsarea lui de altă parte. Și râde, neștiind dacă este în arta ei de a găsi totdeauna atitudinea cea mai demnă și mai sigură, o strategie sau un instinct. Dar strategie sau instinct, e tot una, de vreme ce din această putere de a se controla, vine frumusețea ei clară, mai clară în soarele acesta de după amiază.</p>
                  <p>— Nu încape nicio îndoială, doamnă Bonneau, sunteți foarte frumoasă.</p>
                  <p>— Nu, dragul meu prieten. Foarte calmă numai. E drept că uneori este același lucru.</p>
                  <p>— Bunăoară acum.</p>
                  <p>— Nu, acum, nu. Pentru că nu sunt deloc calmă: plec mâine.</p>
                  <p>Ștefan ar vorbi dar se teme, s-ar ridica în picioare, dar nu e sigur pe el. Închide ochii și așteaptă.</p>
                  <p>— Plec mâine și mă întreb dacă nu plec prea târziu. O clipă prea târziu.</p>
                  <p>— Asta înseamnă?</p>
                  <p>Niciun răspuns nu vine o bucată de vreme și nicio umbră nu coboară pe obrazul ei, pe care Ștefan, pândindu-l, l-ar voi devastat de dureri reprimate. Aceeași expresie certă, aceleași linii simetrice pe care le luminează un zâmbet vigilent.</p>
                  <p>— Asta înseamnă?</p>
                  <p>— Asta înseamnă că trecerea dumitale pe terasă dimineața, cu cămașa albă, cu gâtul gol, cu numele dumitale străin, pe care nimeni din pensiune nu știe să-l pronunțe corect, cu tinerețea dumitale decisă și confuză, cu viața dumitale neștiută, cu jurnalele străine pe care le primești de departe, cu scrisorile care-ți vin în plicuri ciudat timbrate, cu încruntările dumitale ursuze, cu bucuriile dumitale explozive, cu pasiunea dumitale de a citi cărți și de a te tăvăli prin iarbă, este o imagine plăcută.</p>
                  <p>Ștefan îi caută mâna să i-o sărute, dar i-o găsește atât de liniștită, atât de mirată de strângerea lui înfrigurată, atât de sigură de ea, încât, neputând să i-o lase, de teamă ca gestul să nu fie prea brutal și de asemenea neputând să o păstreze într-a lui, îi propune să plece.</p>
                  <p>— E târziu, doamnă. Nicolle nu s-a culcat încă, dar e târziu.</p>
               </div>
               <div type="div3">
                  <head>
                     <anchor xml:id="id_IV"/>IV</head>
                  <p>Scenă din gară a fost obișnuită, scenă de despărțire într-o gară de munte la sfârșitul unei vacanțe, cu strângeri repetate de mână, cu exclamații de nerăbdare, cu promisiuni de a scrie și de a se revedea. Venise toată pensiunea să o petreacă pe Marthe Bonneau și toți erau gălăgioși în jurul ei, ea singură, calmă, vag intimidată de efuziunile celorlalți, parcă puțin încurcată de a nu putea fi mai comunicativă decât era obișnuit. O mângâia pe Nicolle și răspundea precis la întrebări neprecise.</p>
                  <p>Într-un colț al peronului, Marc vorbea animat cu Renée Rey și Ștefan Valeriu, observând în treacăt detaliul acesta, se întrebă pentru prima oară dacă nu cumva fusese ceva între ei doi, fără ca el, obsedat de propriile lui așteptări, să fi băgat de seamă. Dar gândul nu-l preocupă decât o secundă, întâmplător, și atmosfera de festivitate a peronului, jumătate falsă, jumătate sinceră, îl fură iar. La plecarea trenului, întinzându-i mâna peste fereastră, doamna Bonneau îi strigă:</p>
                  <p>— Te așteptăm la Paris. Sper că ai să-l vizitezi pe Marc.</p>
                  <p>Ceea ce putea fi un cuvânt secret, spus anume pentru el și înțeles numai de el, dar mai putea fi atâta doar: „sper că ai să-l vizitezi pe Marc“.</p>
                  <p>„Caraghios!“ hotărăște Ștefan după un ceas, la întoarcere, când în curtea pensiunii, se simte foarte singur și suspendat în fața încă a patru săptămâni, care i se par dinainte deșarte. Și cu acest „caraghios“ decide să încheie un incident amoros, care acum, în absența femeii, i se pare obositor și depărtat.</p>
                  <p>Se uită în calendar, vede că nu-i decât la jumătatea lui august, caută în ghid ce castel a rămas nevizitat prin împrejurimi, își aprinde luleaua și se duce să hoinărească.</p>
                  <p>Seara, după cină, Ștefan are un moment de descumpănire: este în bună parte regretul de a se ști neocupat la un ceas pe care până ieri avea obișnuința să-l petreacă în hol cu toată lumea. Cine va fi luat locul lui Marc la belotă, cine pe al doamnei Bonneau în conversație? Ferestrele holului sunt deschise, se aud voci familiare dinăuntru, se vede în bătaia becurilor fumul albastru de tutun. Terasa pare mai mare decât altă dată, noaptea mai adâncă și reflexele lacului din depărtare au ceva fix, stăpânitor. E bine, e foarte bine să-ți asculți sunetul pașilor pe pământul ud, să te lovești de arborii din jur, să te rezemi de parapetul terasei, aplecat deasupra acestei întregi văi, să nu aștepți pe nimeni și să nu vrei nimic.</p>
                  <p>Cineva a ieșit dintre ierburi și s-a apropiat de el în tăcere. E Renée Rey. Îi aude răsuflarea caldă lângă el, aproape de obrazul lui.</p>
                  <p>— De ce ești trist?</p>
                  <p>Un moment, Ștefan are intenția de a răspunde sincer: „nu sunt trist de loc“. Dar până a vorbi, până a rosti întâiul cuvânt, răspunsul ia o altă întorsătură, aproape fără voia lui.</p>
                  <p>— La ce mă întrebi? O știi prea bine.</p>
                  <p>Ochii femeii strălucesc intens.</p>
                  <p>— Adevărat?!</p>
                  <p>Și îi cade în brațe, căutându-i gura, sărutându-l la întâmplare, fără alegere, nepricepută, stângace și fără experiență. Dar are un moment de bănuială.</p>
                  <p>— Și doamna Bonneau?</p>
                  <p>— Doamna Bonneau? N-ai înțeles? Era un joc, trebuia să ascund, trebuia să-ți înșel atenția, trebuia să-mi reprim imprudențele posibile. Dar acum, fiindcă ai aflat, eu am să plec...</p>
                  <p>— Nu, nu, nu. Ai să rămâi aici, pentru mine, cu mine. O, dacă ai ști, dacă ai ști...</p>
                  <p>Și îl sărută iar, furtunos și neexperimentat, în timp ce din hol, vocea domnului Rey o cheamă la culcare, pentru că e după miezul nopții și partida de belotă s-a terminat.</p>
                  <p>Dimineața, îl trezește de obicei un zgomot de clopot: sunt câteva vaci care urcă pe munte, o potecă din spatele vilei, sub fereastra lui deschisă. Câteva clipe, rămâne cu ochii într-adins închiși, să întârzie în căldura somnului sfârșit și să bănuiască printre gene soarele care i-a inundat odaia, învălmășit cu mirosul ierburilor ude și strigările rare ce se aud de afară.</p>
                  <p>A fost un somn impetuos, triumfător și complet, sub care avea parcă senzația unei fericiri latente, cum trebuie să aibă o bucată de pământ negru senzația izvorului care îl străbate afund.</p>
                  <p>Această arie intimă de victorie, îl necăjește. Ștefan Valeriu nu se știa suficient. Hotărât lucru, mica lovitură de teatru de aseară, care trebuia cel mult să-l distreze, îl încântă. Asta e rău.</p>
                  <p>„Sunt un imbecil!“. Se îmbracă repede, își trage sandalele în picioare, își trece de două ori degetele prin păr și, cu tricoul de baie aruncat pe umeri, coboară scările. În curte, dimineața este mai strălucitoare decât o bănuia: departe, lacul are reflexe promițătoare.</p>
                  <p>— Domnule Valeriu!</p>
                  <p>Chemarea vine de undeva de sus și Ștefan trebuie să facă de două ori, cu privirea, ocolul vilei, până să o descopere la o fereastră pe Renée, prost ascunsă după perdele.</p>
                  <p>— Bună dimineața, doamnă Rey.</p>
                  <p>— Nu vii un moment până sus, să-ți iei cartea?</p>
                  <p>— Ce carte?</p>
                  <p>— Cartea pe care mi-ai dat-o...</p>
                  <p>Ștefan urcă iar scările, de astă dată spre camera soților Rey. Femeia îl așteaptă după ușă, tremurătoare, palidă și în cămașă. Abia s-a sculat, se vede: patul e nestrâns. Ștefan o poartă în brațe până la pat și o aruncă între perne.</p>
                  <p>— Domnul Rey?</p>
                  <p>— Plecat.</p>
                  <p>— Nicolle?</p>
                  <p>— Plecată.</p>
                  <p>— Cum?</p>
                  <p>— Te iubesc. Dacă ai ști... dacă ai ști...</p>
                  <p>În realitate Reneée nu știe să iubească. Prima ei îmbrățișare este de o stângăcie vădită: nicio reticență sau întârziere în faptul de a ceda, dar nenumărate ezitări, care nu țin de pudoare, ci probabil de stângăcia ei. Dar bruschețea faptului, glasurile ce se aud jos în curte, patul ăsta răvășit, fereastra deschisă, ora aceasta neverosimilă, totul face din momentul lor amoros ceva curios și ilogic.</p>
                  <p>Renée Rey are trup urât, mâini foarte delicate, subțiri și fragile la încheietură, picioare sperioase, obrazul brun, buzele arse de o permanentă febră și ochii umbriți. Îmbrăcată, are, în ciuda rochiilor ei bine tăiate, un aer stângaci, care le face străine de ea și nepotrivite. Numai seara, când se face frig și își aruncă pe umeri șalul ei de mătase brodată, care o învăluie toată, își recâștigă grația de plantă, pe care Ștefan i-o observase, cu indiferență dealtminteri din primul ceas. Goală, devine mult mai tânără decât este și șoldurile i se desemnează crud, impudic din cauza coapselor lungi de adolescentă.</p>
                  <p>— Renée, ești cea mai goală femeie din lume.</p>
                  <p>— Vorbești prostii. Cum poate fi o femeie goală, mai goală decât altă femeie goală.</p>
                  <p>— Poate. Nu înțelegi tu, dar poate. Fiindcă a fi gol, nu înseamnă a fi dezbrăcat. Sunt femei goale și femei dezbrăcate. Tu ești o femeie goală.</p>
                  <p>Renée se încruntă, obosită de această distincție pe care n-o prinde și încruntarea îi subliniază mai tare trăsăturile ascuțite ale feței.</p>
                  <p>— A fost în familia voastră un tunisian?</p>
                  <p>— Unul adevărat?</p>
                  <p>— Da.</p>
                  <p>— N-a fost niciunul. Dar de ce?</p>
                  <p>— Știu eu? E ceva neeuropean în tine. Nu știu bine ce: părul prea aspru, corpul prea subțire, pielea prea mată și buzele, buzele astea care ard.</p>
                  <p>— Nu. N-a fost. Așa suntem toate acolo. Poate că e soarele...</p>
                  <p>Lui Ștefan îi place să-și lipească obrazul de pielea ei și să-l poarte peste trupul acesta fierbinte uneori, în ceasurile de pasiune, rece alteori, alunecos și neaderent, ca frunza palmierilor de casă.</p>
                  <p>În momentele de liniște, când o lasă din brațele lui, obosită, cu ochii închiși, Renée rămâne lângă el, absentă, răspândind în jur un fel de mare umbră vegetală.</p>
                  <p>Pe urmă, târziu, la chemarea lui, are un acces inexplicabil de pudoare, care o face să-și acopere fața cu mâinile, să-și strângă cu disperare coapsele negre, să se închidă în ea și să se refuze încăpățânat, absurd, violent, până ce, din oboseală sau din capriciu, se supune cu o bucurie nerușinată de copil.</p>
                  <p>După primul lor ceas de dragoste, sus, în camera ei conjugală, într-o dimineață pe care nimic nu o pregătise, Renée Rey se refugiase fără explicație, într-o perfectă ținută de soție virtuoasă.</p>
                  <p>— Doamnă Rey, îi șoptise Ștefan la masă, în trecere, am găsit o cameră în oraș în cartierul vechi. Mâine la trei, organizăm o mică plimbare pe lac și întâmplător ne pierdem de grup. Mergem să vedem camera. Da?</p>
                  <p>— Nu.</p>
                  <p>Nu avusese timp s-o întrebe de ce, căci tocmai se apropiase bărbatul ei. Mai târziu, când îi ceruse explicații, ea îi vorbise stupid despre remușcările ei, despre îndatoririle ei... Ceea ce n-o împiedicase, a doua zi după amiază, când toată lumea lua cafeaua în curte, să vină la el în cameră, să-i cadă în brațe, să-și scoată rochia cu mișcări de panică și să-l sărute dezordonat, murmurând din când în când: „numai de n-ar veni Marcel“, cu un glas pasionat, ca și cum ăsta ar fi fost un cuvânt de dragoste nu unul de frică și pierzându-se în brațele lui cu strigăte mici, sburlite, în timp ce prin ușa rămasă întredeschisă, se auzeau pașii celor ce treceau pe culoar.</p>
                  <p>Acum sunt în camera lor din cartierul vechi, unde Renée n-a voit să vină și a venit, odaie cu pereții albi, mobila metalică, ferestrele deschise, decor lipsit de mister, în mijlocul căruia imaginea „soțului ultragiat“ ar fi atât de ridicolă, încât pare neprobabilă. Uneori doar, când vine vorba despre bărbatu-său, Renée își acoperă fața și spune cu o intonație, care nu este a ei:</p>
                  <p>— O, nu merit un bărbat ca el.</p>
                  <p>Ceea ce este o replică recent adoptată, probabil de la un spectacol de Comedie Franceză, din câte a văzut la Paris, în scurta ei trecere pe acolo.</p>
                  <p>Întâmplarea a fost observată sau nu? Și una și alta e posibil, căci dacă Renée a fost imprudentă și patetică, Ștefan a fost măsurat și leneș.</p>
                  <p>Dar se poate culca o femeie tânără cu un bărbat tânăr, într-o casă plină de oameni neocupați, fără ca lucrul să se știe? Deocamdată, niciun indiciu. Se mai vorbește uneori despre Marthe Bonneau, ceea ce înlătură alte presupuneri. Domnul Rey joacă la fel de bine șah și strângerile lui de mână nu par a fi bănuitoare.</p>
                  <p>Numai Nicolle, din senin, a izbucnit în plâns odată când Ștefan a întrebat-o ceva, un lucru cu totul indiferent.</p>
                  <p>— De ce Nicolle? De ce?</p>
                  <p>Domnul Rey a pedepsit-o imediat, pentru că „nimeni nu trebuie să facă nimic fără motiv în viață, nici măcar să plângă“.</p>
                  <p>Ciudat omul ăsta, gândește Ștefan, privindu-l cum își pregătește îndelung deplasările pieselor la șah. Mult mai ciudat în orice caz, decât această Renée obositoare, inegală și pasionată. Ce mâini de plugar. Ce privire de pădurar. Ce tăcere încăpățânată, monotonă, fără subînțelesuri, fără preocupări.</p>
                  <p>A fost într-o seară în oraș un spectacol de operetă și s-au dus cu toții. Se înțeleseseră de dimineață să facă o „seară mondenă“: rochii lungi și haine negre. Când s-au întâlnit la ponton, ca să aștepte vaporașul, apariția lui Marcel Rey, între rochii de mătase și smochinguri, a fost penibilă în redingota, care-i sluțea silueta de om tânăr și cu pălărie de pluș prea mare, ca de împrumut. Renée a avut un mic acces de isterie greu reprimată și lui Ștefan i-a fost rușine de propria lui eleganță, atât de ieftină și atât de triumfătoare.</p>
                  <p>Umărul drept al domnului Rey este mai înclinat decât celălalt.</p>
                  <p>— Imposibil să-l dezvăț de obiceiul ăsta prost, se plânge Renée.</p>
                  <p>— De ce să mă dezveți? M-am deprins așa: pe umărul ăsta port pușca.</p>
                  <p>— Pușca! Se miră speriat domnul Vincent.</p>
                  <p>— Da, în zori și seara, când fac turul unei plantații la Djedaida.</p>
                  <p>Djedaida! De câte ori n-a încercat Ștefan Valeriu să-și imagineze viața aspră de acolo, în familia lor de coloniști vechi, cu bunici care au apucat războaiele primei colonizări, cu verișoare tinere, care au făcut mai demult un voiaj la Paris și au rămas de atunci melancolice, cu serile de sărbătoare, când se adună cu toții acasă la bătrânii Rey, să asculte plăci de gramofon, cu nopțile de veghe vara, în așteptarea vântului ars ce bate dinspre pustie și albește coroana palmierilor cu un scrum fin, argintat sub lună...</p>
                  <p>— O, de ce nu vrea Marcel să ne mutăm la Paris! Gândește-te ce bine ar fi. Să viu la tine, să ieșim împreună, să luăm ceaiul la Berry, pe Champs-Elysées...</p>
                  <p>— Aveai dreptate, Renée, n-a fost niciun tunisian în familia voastră.</p>
                  <p>— Pentru ce spui asta?</p>
                  <p>— Pentru nimic.</p>
               </div>
               <div type="div3">
                  <head>
                     <anchor xml:id="id_V"/>V</head>
                  <p>Odette Mignon are 18 ani, poartă o beretă albastră pusă oblic pe ceafă, o rochie sportivă strânsă cu o centură de piele și în picioare sandale albe, fără ciorapi.</p>
                  <p>Ștefan a cunoscut-o într-o seară, pe terasa pensiunii când, în timp ce prietenii lui jucau în cerc cu un inel și o sfoară, ea privea deoparte, cum se făcea noapte pe lac.</p>
                  <p>— Nu joci cu noi?</p>
                  <p>— Ba joc.</p>
                  <p>A intrat în cerc, și a jucat cu bună voie, cântând cu toată lumea, când trebuia.</p>
                  <p rend="italic">Il courre, il courre le furet</p>
                  <p rend="italic">Le furet des bois joli...</p>
                  <p>Inelul trecea din mână în mână, pe ascuns, și jucătorul din mijloc trebuia să ghicească cine anume îl avea, ceea ce îi obliga pe ceilalți să-l schimbe repede de la unul la altul, sau să simuleze că îl schimbă. Renée Rey, lângă Ștefan, avea ocazia legală de a-i strânge mâna tare, lucru care l-a făcut pe el de câteva ori, să se lase prins, ca să poată ieși din cerc și mai târziu să se poată așeza lângă Odette, care juca serios, cu bună credință, sportiv, fără alte strângeri de mână decât cele strict necesare jocului.</p>
                  <p>A plouat toată ziua și numai pe seară, în timpul cinei, pe la șapte, s-a luminat puțin dinspre dreapta lacului. Pe ferestrele sufrageriei se vedeau, departe, munții luminați violet, cu văpăi de apus.</p>
                  <p>— Curcubeul! a strigat cineva și toată lumea a sărit de la masă, domnul Vincent cu șervetul la gât, Renée gălăgioasă, copiii uluiți, toți alergând spre terasă, de unde minunea se vedea mai bine: un curcubeu imens, încununând toată valea și colorând tot lacul într-un albastru serafic.</p>
                  <p>N-a rămas la locul lui decât Ștefan Valeriu, continuând liniștit să mănânce – și într-alt colț al sufrageriei, Odette Mignon, la fel de insensibilă.</p>
                  <p>— Nu ești curioasă să vezi curcubeul?</p>
                  <p>— Nu.</p>
                  <p>— Trebuie să fie totuși foarte frumos.</p>
                  <p>— Foarte frumos – și puțin trivial.</p>
                  <p>„Eu n-aș fi găsit vorba asta“ se gândește Ștefan, adresându-i fetei un salut de aprobare, cu admirația dezinteresată cu care un înaintaș de la foot-ball l-ar saluta pe coechipierul care a marcat un punct frumos.</p>
                  <p>Dacă ar fi izbutit să o facă fără ostentație, Ștefan nu s-ar fi așezat în automobil lângă Renée Rey. Dar a fost inevitabil.</p>
                  <p>E un autocar de excursie, cu bănci paralele de câte trei locuri. La dreapta lui Ștefan, Renée, la stânga Odette. Domnul Rey stă tocmai în față, lângă șofeur, cu un ghid în mână și dă, cu glas tare, informațiuni geografico-istorice.</p>
                  <p>— Atenție, Le Col de la Caussade! Atenție, Pont du Query! 1816 m înălțime. Ba, pardon, 1716...</p>
                  <p>Uneori oprește motorul, ca să ia o fotografie sau să turneze câțiva metri de film. Cum n-a răsărit încă soarele și este foarte frig, s-au acoperit cu pături, prilej pentru Renée să prindă mâna lui Ștefan și să i-o strângă patetic, în timp ce la stânga lui, Odette și le agita pe ale ei, libere, vii în aerul acesta rece de la cinci dimineața, ca să arate departe un plop, sau un vârf de munte sau pe lac, o pânză de pescar. Pe Ștefan îl deprimă adânc, disproporționat, mâna asta prizonieră și i se pare că, dacă ar avea curajul să o rupă din strânsoare, ar fi dintr-o dată fericit. Simte brațul femeii greu, moale, adormit încă, și senzația este de alcov, i se pare obscenă în acest început de dimineață, pur, vibrând de lumină și sonoritate.</p>
                  <p>— Nu mă mai iubești.</p>
                  <p>— O, ba da, ba da (și dacă n-ar ști că e inutil, i-ar spune că acuma e vorba de altceva și că ea confundă stupid lucrurile deosebite, foarte străine unul de altul).</p>
                  <p>S-au oprit spre prânz la o mânăstire de munte aproape de Grenoble – o chartreusă – și au făcut o vizită obligatorie prin chilii, bibliotecă și capelă, conduși de un ghid, care anunță obiectiv: aici a zăcut trei ani la rând Sfântul Bruno, aici e un vitraliu din secolul al XIII-lea, aici a dormit o noapte Papa, când a trecut munții spre Avignon...</p>
                  <p>Renée părea foarte interesată de explicații și întârzia în urma grupului, atârnată de brațul lui Ștefan, căruia îi cerea lămuriri suplimentare, pentru ca pe urmă, ascunsă după o ușă sau la ocolul unei galerii, să-l poată săruta prin surprindere.</p>
                  <p>Într-o chilie, Ștefan a surprins-o pipăind scândurile patului și s-a gândit atunci, cu răutate, că în momentul acela ea reflectă probabil, cât de incomod s-ar fi făcut acolo dragoste.</p>
                  <p>Abia la Grenoble, el a izbutit să evadeze din grup, fericit de libertatea asta nesperată de a se plimba de unul singur pe străzile unui oraș necunoscut, unde nu era știut de nimeni și nu știa pe nimeni. În trecere pe lângă vitrinele magazinelor, întorcea capul să se privească reflectându-se în geamul lor și silueta aceea înaltă i se părea a fi a unui prieten regăsit.</p>
                  <p>Rămase într-o librărie să răsfoiască reviste și cărți noi, toate apărute în aceste două luni de când el dispăruse din lume și ceru cu lăcomie informații nenumărate librarului, uluit de acest client, care nu cumpăra nimic și voia să știe totul.</p>
                  <p>Era cât pe aci să nu o bage în seamă pe Odette Mignon, venită și ea după cumpărături și surprinsă că-l găsește acolo.</p>
                  <p>— Dacă vrei să-mi faci o bucurie lasă-mă să-ți aleg eu o carte. Și lasă-mă să ți-o dăruiesc eu. Uite, asta de exemplu.</p>
                  <p>Întinzându-i cartea, el avu sentimentul că gestul acesta de a dărui ceva, șterge dintr-o dată amintirea acelei dimineți penibile și o răscumpără.</p>
                  <p>Domnul Rey a bătut în perete în sufragerie, un afiș scris cu litere mari de mână:</p>
                  <p>„<hi rend="italic">Astă seară un singur și mare spectacol de cinematograf, pe terasa pensiunii. În program, filme de scurt metraj, absolut inedite“</hi>.</p>
                  <p>Într-adevăr, i-au sosit de la Paris filmele pe care le trimisese acolo pentru developat – toate excursiile, toate plimbările mari pe lac, unele după amiezi pe terasă... Sunt o mulțime de scene pe care le-au uitat și pe care le credeau trecute definitiv și care continuă totuși să existe în lada asta de lemn, venită cu poșta.</p>
                  <p>Au cu toții trac, ca înaintea unui debut și își petrec timpul până seara, în discuții enervate, nerăbdători.</p>
                  <p>— Să vezi ce frumos are să fie! Numai să fie clar. Ții minte ceaiul pe covertă, când am făcut turul lacului? Grozav aș vrea să știu cum a ieșit. Să vezi ce frumos, să vezi.</p>
                  <p>Ceilalți vizitatori din pensiune, străini de grupul lor, iau și ei parte la nerăbdarea generală, căci toată lumea e invitată la spectacol, un fel de premieră de gală a regiunii.</p>
                  <p>Până să se facă întuneric, domnul Rey fixează pânza și pune aparatul de proiecție la punct, iar Renée, amfitrioană, indică locurile tuturor, păstrându-l pe Ștefan lângă ea, după ce pe Odette a plasat-o întâmplător la un colț opus, cu domnul Vincent și Nicolle.</p>
                  <p>Primii metri de film sunt primiți cu aclamații, fiecare recunoscându-se pe pânză și salutându-se – cucoanele cu strigăte scurte de entuziasm (vai! dragă! uite! nu! asta nu!) bărbații cu un surâs de vanitate ușoară sau – domnul Vincent de exemplu – cu o explozie de râs, care ar spune parcă, la fiecare nouă apariție pe ecran: „ei, da știi că asta e bună“.</p>
                  <p>Ștefan se recunoaște cu greu în imaginea lui după pânză, ireală, imposibilă parcă, fiindcă i se pare nefiresc, ca în timp ce el stă acolo, în grădină, nemișcat pe scaunul alb de nuiele, cineva care este tot el, să umble, să râdă, liber, mai liber parcă decât el însuși, scăpat de sub controlul lui pe totdeauna.</p>
                  <p>Iat-o pe Marthe Bonneau, într-o barcă, iată-l pe Marc alergând pe o alee nu se știe după cine, iat-o iar pe Marthe regală, cinematografică, etern frumoasă...</p>
                  <p>Scena se schimbă din nou: plimbarea la Lovagy („Ții minte, Ștefan, era a doua zi după ce ne-am cunoscut“).</p>
                  <p>Dar de ce pe pânză Renée îl ține într-una de braț? De ce acum i se razimă de umăr? De unde aerul acesta tandru, pe care nu îl ține minte? Nu. E imposibil. N-a fost așa. Nu putea să fie așa. Erau străini. El îi vorbea respectuos. Ea îi răspundea rece. Totul e de nerecunoscut pe pânză; totul e altfel, mai animat, mai cald, mai intim.</p>
                  <p>Cu cât filmele se schimbă – alte scene, alte plimbări – cu atât gesturile femeii de pe ecran devin mai îndrăznețe, aerul lor, al amândurora, mai complice și toate imaginile acestea repezi, fără să aibă nimic flagrant, păstrează un accent de intimitate exagerată. Este ceva adulterin în toate aceste poze și nici măcar n-ar ști să spună ce. Poate privirea despletită a lui Renée, poate absența continuă a soțului ei, care nu se află în nicio parte a filmului, ocupat cum era totdeauna să turneze.</p>
                  <p>Lui Ștefan i se pare că se râde mai puțin în jurul lui, sau poate mai tare, în orice caz semnificativ, jenat, ca și cum toată lumea ar fi înțeles.</p>
                  <p>— Marcel, să terminăm. Putem continua mâine seară. E târziu acum.</p>
                  <p>— Dar de ce, dragă Renée? E numai unsprezece și toată lumea se amuză. Nu, doamnelor și domnilor? Și pe urmă, n-am proiectat nici jumătate. Uite, scena asta de exemplu. Ții minte, în cartierul vechi, când eu rămăsesem în urmă să cumpăr timbre...</p>
                  <p>— Marcel, te rog...</p>
                  <p>— ...și tu o luaseși înainte cu domnul Valeriu. Uite, v-am fotografiat până ce ați trecut de colț.</p>
                  <p>Știe? Dacă da, atunci de ce este atât de calm? Dacă nu, de ce insistă să explice fiecare pasagiu și să dea lămuriri penibile, pe care nu i le cere nimeni.</p>
                  <p>Ștefan Valeriu nu mai înțelege nimic. Îi e teamă să ridice privirea și uneori, când simte doi ochi îndreptați asupră-i, tresare încurcat. Numai privirea lui Odette Mignon îl caută, ca totdeauna, limpede și fără ascunzișuri. Cel puțin ea nu va bănui nimic.</p>
                  <p>Cum se simplifică lucrurile, când dimineața, pe lac, Ștefan se întinde pe fundul bărcii lui, lăsată în voia apei, cu lopețile libere! Cum se îndepărtează și cad neliniștite de sus, din pensiune, micile drame de acolo, obositoarele eroine!</p>
                  <p>Numai Odette Mignon, tovarășă de vâslit și înot, goală, bronzată și camaradă ca un nou Marc Bonneau, întrerupe la proră, cercul albastru, pe care Ștefan îl urmărește între munții din dreapta și stânga.</p>
                  <p>— Doamna Rey este de mult amanta d-tale?</p>
                  <p>— Amantă?</p>
                  <p>— Da. Întreb adică dacă vă culcați de multă vreme împreună?</p>
                  <p>Preciziunea întrebării nu mai permite niciun răspuns. De altfel, Odette nici nu pare să-l aștepte.</p>
                  <p>— O, în privința asta, filmele documentare ale domnului Rey, au fost adevărat documentare. M-au încântat. Dacă n-ai fi făcut un cap atât de urâcios, ieri seară, te-aș fi luat tovarăș și am fi făcut o excelentă partidă de observații.</p>
                  <p>— Te rog să crezi, au fost câteva minute de-a dreptul incomode.</p>
                  <p>— Știu. Bănuiesc mai mult, pentru că personal nu puteam face altceva decât să mă amuz. Cred că exagerai și exagerezi încă. N-a băgat nimeni de seamă.</p>
                  <p>— Crezi?</p>
                  <p>— Sunt sigură. Nu erau pe pânză decât nuanțe: niciun fapt. Niciun sărut de exemplu sau altceva la fel de incontestabil. Și nu e niciunul din amicii noștri de sus, capabil să înțeleagă ceva dintr-o nuanță. Oameni obișnuiți să se uite la curcubeie...</p>
                  <p>— Dar domnul Rey?</p>
                  <p>— Mister. Mă intrigă în așa hal încât dacă aș ști ce îmi răspunde, m-aș duce imediat, uite așa cum mă vezi, în costum de baie, udă și ciufulită, m-aș duce să-l întreb. E un om tare sau e un dobitoc.</p>
                  <p>— Câți ani ai, Odette?</p>
                  <p>— M-ai mai întrebat odată. Optsprezece.</p>
                  <p>— Ești foarte inteligentă și știi o mulțime de lucruri.</p>
                  <p>— Sunt virgină. Asta mă ajută să fiu inteligentă. Și pe urmă, am trăit multă vreme singură. Părinții mei s-au divorțat, când eu aveam doisprezece ani. Mama e și astăzi tânără. Tata e bogat și ambițios. Și ea și el au continuat să iubească și să încerce, fiecare de partea lui. Amândoi mi-au făcut prietenește confidențe. Așa cum se puteau face unei fetițe repede crescută și care nu-i plictisea cu nimic. Am învățat de la ei tot ce știu: cred că uneori am izbutit să le dau în schimb sfaturi utile. Tatei, când îi trebuia o cravată nouă, la început de amor; mamei, când viața i se părea sfârșită, din cauza unui dobitoc care o lăsa.</p>
                  <p>— Ești un băiat, Odette.</p>
                  <p>— Dacă vrei dumneata...</p>
                  <p>— Un băiat cu bască albastră, cu rochii albe, cu sandale de lemn, cu părul blond, cu pumnii mici și cu ochi vineți. Dă-mi mâna și lasă-mă să ți-o scutur băiețește. Puțin mai urâtă să fi fost, ți-aș fi dat o pereche de bocanci să-i încalți, te-aș fi învățat să fumezi pipă și am fi plecat pe munți, să dormim noaptea în cabane, pe câte un pat de lemn tare, departe de amor, de leșinuri și de complicații psihologice.</p>
                  <p>Renée Rey e bolnavă. Storurile ferestrelor ei au rămas toată ziua trase în jos. La prânz a lipsit, iar domnul Rey care a coborât numai cu Nicolle, a dejunat sumbru și cu poftă.</p>
                  <p>— E un călău, a spus cineva, o cucoană din pensiune.</p>
                  <p>— E un om simplu, a gândit Odette.</p>
                  <p>Pe seară a venit doctorul, pe care Renée n-a vrut să-l primească, dar pe care bărbatul ei l-a introdus autoritar în casă.</p>
                  <p>— Trebuie să știu ce are.</p>
                  <p>„Nu are nimic“ a fost răspunsul doctorului la plecare și asta aproape l-a înfuriat pe domnul Rey, care se plimba întunecat și cu pași mari în curte.</p>
                  <p>— Dar de vreme ce nu are nimic, n-ar trebui să-ți faci atâta sânge rău, a observat cu inocență Odette.</p>
                  <p>— Nu are nimic, dar e palidă, nu are nimic, dar nu mănâncă, nu are nimic, dar leșină. Pentru o nevastă de fermier, este o boală prea subtilă, domnișoară. Noi acolo, suntem sănătoși sau zăcem, ne ținem pe picioare sau cădem. Suntem zdraveni de-a binelea sau bolnavi de-a binelea.</p>
                  <p>Puțin după plecarea doctorului, în timp ce Odette asculta pe terasă explicațiile domnului Rey, o servitoare îl căută pe Ștefan Valeriu.</p>
                  <p>— Doamna Rey vă roagă să veniți neapărat sus.</p>
                  <p>A găsit-o goală, trântită de-a curmezișul celor două paturi conjugale, foarte palidă, dar cu ochii strălucind de febră. Lumina de amurg, mai scăzută din cauza perdelelor grele, ce acopereau complet ferestrele, îi mărea paloarea și arunca pe perne mari pete de umbră.</p>
                  <p>— Ești bolnavă?</p>
                  <p>— Nu, te iubesc.</p>
                  <p>— Dragă Renée, e foarte frumos, dar este acuma timpul să mi-o spui? Acum când bărbatul tău, alarmat, poate veni din moment în moment sus? Când toată pensiunea are ochii ațintiți spre ferestrele tale de pacientă?</p>
                  <p>— N-ai să înțelegi niciodată nimic. Pune mâna pe mine și vezi cât ard. Sărută-mă și vezi cum te-am așteptat. Bărbatul meu... lumea... tu rămâi aici.</p>
                  <p>Avea o înclinare rugătoare a trupului, care i-l deschidea parcă până în cele mai obscure intimități, până în cele mai surde rădăcini de viață. Dacă s-ar fi apropiat de ea, el avea sentimentul că i-ar fi simțit buzele arse, nu pulpele lucioase de arabă, ci aorta zvâcnind de prea mult sânge, vinele deschise să-l primească, inima ca o rană.</p>
                  <p>Ezită un sfert de secundă și, în tumultul care îl târa spre femeia dinaintea lui, gândul că în clipa aceea se decide ceva definitiv, se ridică în el ca un strigăt și îl făcu să se întoarcă subit, să deschidă ușa, să o trântească după el și să alerge pe scări eliberat.</p>
                  <p>La cină, Odette a găsit în sufragerie, pe masa ei, o telegramă. A deschis-o și a citit-o fără grabă.</p>
                  <p>— E de la tata. Trece poimâine în zori, cu un automobil, să mă ia. Plecăm la Antibes.</p>
                  <p>— Îl așteptai?</p>
                  <p>— Nu. Dar are asemenea lovituri de teatru și știe că îmi plac.</p>
                  <p>Odette e sus, în camera ei, unde s-a urcat îndată după masa de seară, să scrie câteva scrisori și să-și pună lucrurile în ordine.</p>
                  <p>— Vreau să fiu liberă mâine toată ziua și e mai bine să mă pregătesc de astăzi de plecare. Tatei nu-i place să aștepte. Noapte bună.</p>
                  <p>— Noapte bună. Eu mai rămân. Dar, dacă vrei, mai târziu, când m-oi duce la culcare, am să-ți bat în ușă să mai schimbăm câteva cuvinte.</p>
                  <p>— Bucuroasă.</p>
                  <p>Ștefan n-a fost de multă vreme singur noaptea pe terasă. Poate de la plecarea Marthei Bonneau, când nimic din istoria asta lungă de amor nu se întâmplase.</p>
                  <p>„Ce bine trebuie să fi fost atunci“ încearcă el să-și aducă aminte și își privește în întuneric jarul pipei cum se aprinde și se stinge ritmat, ca o bătaie de inimă.</p>
                  <p>Ar fi fericit să poată uita tot ce s-a întâmplat de atunci și să-și reducă memoria la noaptea asta învăluitoare și la punctul de foc al pipei lui.</p>
                  <p>Ce păcat că nu plouă. Ar sta așa, cu gâtul gol, cu capul descoperit, cu mânecile suflecate, ar sta în ploaie, rezemat de un trunchi de copac și ar lăsa să-i treacă șiroaie de apă prin păr, pe frunte, pe obraji, până ce s-ar simți, odată cu ierburile din jur, făcând parte din noaptea pământului, din insensibilitatea ei totală, pentru totdeauna scăpat de scrupule și mustrări, scăpat de obsesia ferestrelor surd luminate, acolo sus, unde femeia aceea patetică arde de un amor excesiv.</p>
                  <p>Dar nu plouă, n-are să plouă și noaptea e insuportabil de frumoasă cu lacul ăsta teatral, cu lună plină, cu stelele reflectate în apă, cu munții argintați.</p>
                  <p>„Nu plouă niciodată la timp“, observă cu ciudă Ștefan și se duce să se culce, bucuros oricum că în drum va întârzia un sfert de ceas în camera Odettei, să stea de vorbă cu ea, despre felurite nimicuri.</p>
                  <p>Dar la prima lui bătaie în ușă nu răspunde nimeni.</p>
                  <p>— Odette!</p>
                  <p>E lumină totuși și o aude deslușit cum respiră, cu răsuflarea comprimată, dincolo de ușă.</p>
                  <p>— Ce e copilăria asta, Odette? De ce nu răspunzi?</p>
                  <p>— A, dumneata erai? Bună seara.</p>
                  <p>— Bună seara. Veneam să mai stăm de vorbă.</p>
                  <p>— O, e târziu acum. Nu te supăra: mi-e somn.</p>
                  <p>— Nu mă supăr deloc, dar deschide să-ți strâng mâna.</p>
                  <p>Câteva secunde, Ștefan așteaptă, neștiind dacă întâmplarea asta îl distrează sau îl supără.</p>
                  <p>— Ascultă, Odette. De astă dată vorbesc foarte serios: dacă e ceva care te împiedică să mă vezi, spune-mi-o și mă duc. Dar dacă nu e nimic, deschide un moment. Țin doar să-ți spun bună seara și mă duc la culcare, sunt și eu obosit.</p>
                  <p>— Nu e nimic, absolut nimic, dar nu pot să deschid ușa.</p>
                  <p>— De ce?</p>
                  <p>— Uite așa.</p>
                  <p>— Te previn că nu plec de aici până nu-mi dai o explicație ca lumea sau până ce nu deschizi.</p>
                  <p>Fata nu mai răspunde nimic, dar Ștefan o vede parcă dincolo de ușă, supărată, cu pumnii strânși și cu buza de jos căzută, surâs necăjit pe care îl are ori de câte ori, într-o ceartă, se simte dezarmată.</p>
                  <p>— Să știi că aștept. Uite mi-am aprins pipa, m-am rezemat bine de zid, mi-am pus mâinile în buzunar și aștept. Până la unu, până la două, până dimineața.</p>
                  <p>Odette a stins lumina. S-a culcat probabil și ascultă din pat, foarte atentă, să afle dacă el a plecat sau nu. Uneori, cu voce scăzută, rugătoare, de copil supărat, șoptește luptându-se cu somnul:</p>
                  <p>— Ștefan, du-te la culcare. Ștefan, e târziu. Ștefan, ai să fii obosit mâine...</p>
                  <p>E rândul lui să nu mai răspundă, încruntat și ursuz, decis să nu plece de acolo, deși știe bine că ușa n-are să se mai deschidă în noaptea asta.</p>
                  <p>Ștefan Valeriu a plecat din zori și nu s-a întors decât seara târziu, după cină. A umblat prin câteva sate vecine, a fumat enorm și a stat de vorbă foarte serios, cu câțiva țărani întâlniți, despre recoltă și despre vreme.</p>
                  <p>„Poate că nu e frumos să fug“ s-a gândit de câteva ori pe drum, dar ferestrele misterios închise ale lui Renée Rey îi încurajau, de departe, evaziunea.</p>
                  <p>— E mai bine, e mult mai bine așa.</p>
                  <p>Cât despre această Odette, poate n-ar fi fost rău s-o ia de urechi și să-i spună că gluma ei de ieri seara a fost o ispravă de copil arțăgos, care nu i-a plăcut deloc.</p>
                  <p>Întors la pensiune, îi pare foarte bine că e târziu, că sala de mâncare e deșartă și că toată lumea s-a culcat. Lumină scăzută la ferestrele soților Rey, întuneric la Odette Mignon.</p>
                  <p>— Cu atât mai bine.</p>
                  <p>Totuși, ar fi trebuit să-i spună drum bun. Mâine, înainte de a se face zi, ea va fi plecată și desigur n-are s-o mai vadă niciodată.</p>
                  <p>— Era drăguță uneori...</p>
                  <p>Și, urcând spre camera lui, râde dându-și seama că cu acest „era“ a și încheiat episodul fetiței aceleia frumoasă, puțin într-o ureche și cu ochi vineți.</p>
                  <p>E obosit ca un hamal și cu fiecare treaptă suită, i se pare că se apropie de o fericire fără pereche: să-și scoată bocancii, să-și întindă brațele goale, să cadă pe așternutul rece al patului.</p>
                  <p>Mai sunt șase pași, mai sunt doi, nu mai e niciunul. Se lasă greu pe clanța ușii lui, apasă, deschide, intră – totul cu o voluptate înceată de pribeag ajuns la țintă – și întoarce butonul lămpii.</p>
                  <p>— Bună seara, Odette.</p>
                  <p>De ce n-a tresărit? Logic, firesc, necesar, ar fi fost să tresară. Cel puțin atât: să tresară. O găsește la ora asta, la el în cameră, în patul lui, goală, calmă, familiară, și în ceea ce ar trebui să fie o imensă stupoare, în ceea ce ar trebui să fi o gălăgioasă explozie, el nu găsește să-i spună nimic altceva, decât atât:</p>
                  <p>— Bună seara, Odette.</p>
                  <p>— Bună seara, Ștefan.</p>
                  <p>Se apropie de ea, o sărută pe amândoi obrajii, îi mângâie genunchii rotunzi și pe urmă își scoate din spinare sacul de munte.</p>
                  <p>— Știi, sunt tare obosit. Am umblat enorm astăzi. Mă aștepți de mult?</p>
                  <p>— Da. De vreo două ceasuri.</p>
                  <p>— Și nu ți-a fost urât?</p>
                  <p>— Nu. Am stins lumina, m-am dezbrăcat și m-am întins în pat. Se vede frumos de aici, spre pădure.</p>
                  <p>El continuă să se dezbrace, fără grabă, neînfiorat.</p>
                  <p>— Lucruri noi în pensiune?</p>
                  <p>— Nimic. Doamna Rey n-a coborât nici astăzi, domnul Rey a întrebat de dumneata. Pe seară, eu mi-am luat rămas bun de la toți și m-am dus să-mi încui valizele. Mi-am lăsat numai rochia de voiaj pe deasupra și uite, uite cum te-ai așezat pe ea.</p>
                  <p>— Iartă-mă. Să sting lumina?</p>
                  <p>S-a oprit gol, în fața patului, calm, fără emoție, fără pudoare, prieten cu trupul ei gol, pe care parcă l-ar cunoaște de mult.</p>
                  <p>— Da, stinge.</p>
                  <p>Se îmbrățișează tăcuți, ea pierzându-i-se toată în brațe, el acoperind-o din creștet până la glezne, bucuros că trupul acesta delicat și robust nu tremură și nu e grăbit. Îi simte sânii calmi, îi aude bătaia inimii regulată, îi ascultă răsuflarea odihnită. Pulpele fetei se deschid ca două aripi, docile, dar cu ceva hotărât în mișcarea lor.</p>
                  <p>E un corp ascultător și atent, care îl urmează pe al lui cu încredere, răspunzând înclinărilor lui, precis, ca la atingerea unor clape de pian. Nu se caută în întuneric unul pe altul, nu se pierd, nu-și vorbesc: totul e armonios ca o creștere comună de două tulpini.</p>
                  <p>Și țipătul Odettei, un singur țipăt, de durere, de triumf, de libertate, nu o sperie nici pe ea, nici pe el, curat cum e, ascuțit, înalt, mergând pe fereastra deschisă spre pădure, să se piardă între copaci, ca să deștepte o veveriță sau ca să se întâlnească în aer cu țipătul de departe al unei pisici sălbatice, la fel de liber.</p>
                  <p>— Plângi, Odette?</p>
                  <p>Nu, nu plânge. Este numai mai caldă, și trupul ei rănit se înclină mai mult pe al lui, tot fermă, tot decisă, dar cu umerii puțin mai grei și cu mâinile învinse pe perne.</p>
                  <p>— Ți-e somn, Odette?</p>
                  <p>Nu, nu-i e somn. N-a fost niciodată mai trează, n-a fost niciodată mai puțin amețită, nu și-a dat niciodată mai bine seama de tot ceea ce se întâmplă. Uite, asta e mâna ta, ăsta e genunchiul meu, asta e gura ta aspră, aici e urechea mea pe care o săruți fără să mă înfiori, ăsta e omoplatul tău prea lat, aici e încheietura mâinii mele și dincolo, uite, sunt zorii care vin...</p>
                  <p>Curând dinspre Serrier se va auzi apropiindu-se un zgomot de automobil. Va trebui să plece, răspunzând claxonului care o va chema de jos, de pe șosea.</p>
                  <p>De ce nu plânge, de ce nu-i cere s-o oprească aici, de ce nu se strânge mai febril, de ce rămâne lângă el egală și de ce îl iubește ca pentru o eternitate, nu ca pentru un ceas?</p>
                  <p>Odette Mignon e în prag, cu aceeași rochie albă, cu aceeași bască albastră din prima zi, gata de plecare și cu geanta de călătorie în mână.</p>
                  <p>— Rămâi cu bine, Ștefan.</p>
                  <p>S-a oprit în prag.</p>
                  <p>— Odette.</p>
                  <p>— Da.</p>
                  <p>— Spune-mi acum de ce n-ai deschis aseară?</p>
                  <p>Ea se gândește puțin.</p>
                  <p>— Nu știu, Ștefan, zău că nu știu.</p>
               </div>
               <div type="div3">
                  <head>
                     <anchor xml:id="id_VI"/>VI</head>
                  <p>Septembrie a venit frumos, cu lumini obosite. Pe lac, bărcile s-au rărit, pânzele s-au strâns, vaporașele albe trec mai puțin. Un aviz anunță la ponton că s-a suprimat cursa de seară de la 8,27.</p>
                  <p>În fiecare zi, se oblonesc alte ferestre ale pensiunii: pleacă lumea.</p>
                  <p>Mâine dimineață, fereastra asta, care astăzi râde în soare, cu perdele albe fluturând, se va mai deschide? Și cea de lângă ea? Și cea de deasupra ei?</p>
                  <p>Se închid pe rând, cum s-ar stinge niște lumini.</p>
                  <p>Renée Rey a coborât de câteva zile și s-a plimbat după masă, pe la ceasurile două, în soare, singură sau cu domnul Rey, care o purta la brațul lui, fără un cuvânt. Uneori se oprește să mângâie câinele casei, un câine ciobănesc, imens și lățos. E mult mai palidă, pare mai înaltă și când o privește cineva, are un zâmbet de convalescentă.</p>
                  <p>Cu Ștefan Valeriu a schimbat câteva vorbe obișnuite, nu cu mai multă tristețe, decât le-a vorbit celorlalți.</p>
                  <p>— E așa de bine afară și era așa de urât acolo sus. Mi-e dor de soarele de la noi.</p>
                  <p>E vorba să plece într-o zi sau două. Au scris la Marsilia să întrebe cum e vremea, Renée având nevoie de o traversare calmă.</p>
                  <p>Seara, ea rămâne pe terasă, întinsă în șezlong, iar domnul Rey și Ștefan joacă șah. Ca în primele zile.</p>
                  <p>Când se înnoptează de-a binelea, se văd departe, mult dincolo de lac, luminile gării și pe la doisprezece, trenul care trece spre Paris, ca un șarpe articulat și fosforescent.</p>
                  <p>Se opresc în mijlocul jocului și îl petrec cu privirea, până departe.</p>
                  <p>— E o viață aspră aceea pe care o ducem noi, vorbește din senin domnul Rey. N-o regret și nu aș schimba-o. Dar e aspră. Sunt sigur că Renée are lacrimi în ochi privind ca noi trecerea trenului ăstuia, în care ea n-are să se mai suie, decât cine știe după câți ani. Poate niciodată. Eu nu mă sperii de asta, dar, vezi, e ceva în mine, un fel de necaz care mă pune pe gânduri. Are să treacă, știu. Are să-i treacă și ei. Munca acoperă toate astea. Soarele, plantațiile, deșertul, vânturile de noapte, arabii... Dar ar trebui să înțelegi cât de deosebite sunt lucrurile aici, cât de ușor te prind și cum o femeie mai ales nu le poate rezista...</p>
                  <p>A uitat de partidă și vorbește potolit, cu dunga dintre ochi adâncită. Pe urmă, se ridică dintr-o dată:</p>
                  <p>— Eu mă duc sus să fac bagajele. Plecăm mâine. Dumneata rămâi cu Renée, până mă întorc.</p>
                  <p>Ștefan se îndreaptă spre terasă, unde șalul doamnei Rey se vede stins în întuneric.</p>
                  <p>— Domnul Rey e sus și m-a rugat să-ți țin de urât. Îmi dai voie?</p>
                  <p>— Desigur.</p>
                  <p>— Se pare că plecați mâine.</p>
                  <p>— Nu știam, dar e cu atât mai bine.</p>
                  <p>El se așează în iarbă și rămâne o bună bucată de vreme tăcut, ascultând respirația femeii de lângă el. A văzut un licurici, l-a cules, l-a ținut în palmă, ca să bage de seamă cum își stinge viermele felinarul din cap, dar ea i l-a cerut și și l-a pus în păr. În întuneric, punctul acesta de foc, pare o enormă piatră de pieptene, luminând în jur slab, dar destul pentru a-i încununa capul cu o linie albă.</p>
                  <p>Totul pare deplin pacificat, în momentul în care Renée izbucnește în plâns, un plâns bun și prietenos, pe care el îl ajută, mângâind mâinile femeii și primindu-l fără ostilitate, ca pe o ploaie.</p>
                  <p>— Tu mai rămâi mult, Ștefan?</p>
                  <p>— Nu știu bine. Aștept o veste din țară. Poate o săptămână. Poate mai mult.</p>
                  <p>— Nu te superi că plâng?</p>
                  <p>— De ce Renée? E noapte. Nu te vede nimeni. Și cineva tot trebuia să plângă pentru noi toți.</p>
                  <p>Zilele trec deșarte fără fapte noi, lăsând în urma lor o impresie de casă nelocuită, fără mobilă și cu odăile răsunând de pașii trecătorului singuratic.</p>
                  <p>Lumina de dimineață e crudă ca albușul de ou, lumina de seară e caldă că globul de porțelan al lămpilor cu petrol.</p>
                  <p>A venit din Marsilia, o fotografie a familiei Rey, trimisă în ajunul îmbarcării, cu salutări prietenești. Ștefan a pus-o în rama oglinzii și se gândește ca, la plecare, s-o lase acolo.</p>
                  <p>A mai venit o scrisoare pentru Odette Mignon și proprietăreasa i-a dat-o lui, pentru că nu știe la ce adresă s-o trimeată mai departe. Nu știe nici el. E ciudat că Odette nu i-a spus nimic în privința asta, e mai ciudat că el n-a întrebat-o.</p>
                  <p>În odaia ei, s-au găsit câteva lucruri uitate, o broderie, o carte, o eșarfă, trei-patru fotografii de amator. Se vede în ele o Odette zăpăcită, cu rochiile agitate în vânt, cu bereta albastră pusă strâmb, cu mâinile aruncate în aer, după nu se știe ce minge imaginară.</p>
                  <p>„A trecut ca o fată întâlnită într-un tramvai“ spune Ștefan, privind, pe fereastră, spre lacul pustiu, pe care o barcă cu pânză aleargă grăbit, ca o pasăre alarmată. Lângă ponton se văd câțiva pescăruși, zburând jos, lovind cu pieptul suprafața apei și ridicându-se pe urmă înalt, dezorientați.</p>
                  <p>Se aud pe scări pașii morocănoși ai Anetei, servitoarea șchioapă, care face înainte de a se însera, ocolul camerelor, să vadă dacă totul este în ordine.</p>
                  <p>— A întrebat Madam’ Bernard dacă nu vreți să vă facem foc. S-a lăsat frig și zice că la noapte are să plouă.</p>
               </div>
            </div>
            <div type="div2">
               <head>Emilia</head>
               <div type="div3">
                  <head>
                     <anchor xml:id="id_I1"/>I</head>
                  <p>De ce Emilie Vignon s-a păstrat fecioară până în seara în care l-a cunoscut pe Irimia C. Irimia, n-aș ști să spun. Lene sau lipsă de imaginație.</p>
                  <p>Totul ar fi trebuit să împiedice această târzie castitate. Exemplul prietenelor, moravurile libere ale cartierului, viața ei amărâtă și fără bucurii. Când am cunoscut-o eu, era o fată de douăzeci de ani, greoaie, țeapănă, cu privirea ștearsă, cu obrazul noduros. Mă întrebam uneori, cum va fi fost ea pe vremuri, în copilărie, și cu orice efort de imaginație, nu puteam să mi-o închipui.</p>
                  <p>Era, la drept vorbind, un animal blând și, așa urâtă cum era, avea uneori un aer resemnat, care îmi plăcea. Astăzi încă, după atâta vreme, nu mă pot gândi la ea fără nu știu ce tristă prietenie și gândul de a-i scrie povestea, mă consolează puțin de pierderea ei. Este un sentiment pe care ea nu l-ar fi înțeles. Ar fi clipit din ochii ei mici și, simțind totuși că e vorba de un lucru care o privește, ar fi surâs – cu surâsul ei de totdeauna, absent și slut.</p>
                  <p>Țin minte seara când am cunoscut-o. Era în Ianuarie, într-un timp în care încercam să cicatrizez câteva secrete melancolii cu care mă întorsesem, cu vreo trei luni înainte, dintr-o vacanță petrecută în munți, pe țărmul unui lac din Alpi, unde plecasem vara să mă odihnesc după niște istovitoare examene de internat și de unde m-am întors cu amintirea, nici astăzi deplin lecuită, a unei fete blonde, care m-a iubit fără motiv și a dispărut la fel, fără explicații. Încercam să-mi revin și să-mi reiau relativele mele succese de băiat tânăr, așteptând-o în acea zi de ianuarie pe Mado, fată sprintenă cu care intrasem în vorbă nu de mult într-o gară de metro și care ezita încă să primească amorul meu. (Mai târziu abia am aflat că în cartierul lor, orice legătură serioasă presupune trei întâlniri prealabile. E o lege de bună cuviință și a trebuit s-o respect). Ploua în duminica aceea și căutaserăm zadarnic, un loc unde să ne oprim. Nicio masă liberă la <hi rend="italic">bal-musette,</hi> niciun bilet nevândut la cinematograf. Umblam necăjiți în ploaie, oprindu-ne rar sub un balcon să ne adăpostim, eu plictisit de această aventură prea virtuoasă, ea, Mado, tremurând de frig la brațul meu. Într-un târziu, când disperase să mai găsească undeva un loc liber și cum ploaia se întețea, fata se hotărî.</p>
                  <p>— Hai la Emilie.</p>
                  <p>Am înțeles că virtutea ei cedează și n-am cerut lămuriri.</p>
                  <p>Atunci am intrat prima oară în odaia Emiliei Vignon. Era o mansardă, într-o casă murdară și strâmbă, undeva la Porte de St.-Quen, aplecată deasupra liniei ferate. De sus se auzea la intervale regulate șuieratul trenului de centură și, când deschideai fereastra, venea din stradă o răbufneală surdă de foburg. Pe stăpâna casei n-am privit-o ca lumea. Știu doar că la intrarea noastră, dintr-un colț, în obscuritate, s-a ridicat o umbră de femeie pe care Mado a bătut-o prietenește pe umăr și care apoi s-a strecurat pe ușă, tăcută.</p>
                  <p>Nu e aici locul și nici n-ar fi interesant să vorbesc despre Mado. E destul să spun că era o camaradă vrednică și iubitoare. În ziua aceea avea de răzbunat două ceasuri de pribegie în ploaie și le-a răzbunat. A fost goală și pasionată.</p>
                  <p>Abia după ce primele ei transporturi amoroase fură liniștite, observai cu oroare că umbra femeii, pe care eu o credeam plecată din odaie, era tot acolo, într-un colț, pe un scaun scund în întuneric. Nu pot suferi asemenea murdării și eram gata să o cert aspru pe fata de lângă mine, care își tăvălea trupul ei gol, de mânz potolit, dar ea înțelegând încruntarea mea – îmi spuse cu neglijență:</p>
                  <p>— A, nu e nimic. E Emilie.</p>
                  <p>Rostea aceste cuvinte cu o nesfârșită indiferență, așa cum mi-ar fi spus că e pisica sau scaunul sau masa. Pe de altă parte, umbra femeii din colț nu dădea niciun semn de viață, așa încât nici eu însumi, deși ideea de a mă culca cu o femeie în fața alteia, îmi este intolerabilă, n-am mai luat-o în seamă și am răspuns cum se cuvenea elanurilor tinerei mele prietene.</p>
                  <p>De atunci, am întâlnit-o de câteva ori pe această Emilie Vignon. Mi-o trimitea Mado cu diverse comisioane și biata fată bătea kilometri întregi pentru ca să-mi aducă un bilet de amor. O văd încă în sala spitalului Trousseau, unde îmi făceam atunci stagiul de intern, cu pălăria ei de catifea albită, cu pardesiul acela lung fără culoare, învârtind între degete plicul adus și neștiind cum să mi-l întindă. Era un supliciu fiecare mișcare pe care trebuia să o facă și nu cred să uit vreodată ceasul penibil, pe care l-am petrecut cu ea în sala de gardă, unde o chemasem să mănânce cu mine, crezând că-i face plăcere. Nu știa ce să facă cu mâinile, cum să le ascundă și suferea adânc în liniștea ei aparentă.</p>
                  <p>Cred că viața ei a fost otrăvită de aceste două mâini pe care le purta cu sentimentul instinctiv al inutilității lor. Erau parcă străine de trupul ei, prea lemnoase, prea grele. Aveam eu, care o priveam, senzația că acele mâini apasă și înconvoaie. Era parcă o permanentă povară și mă întreb dacă Emilie n-ar fi murit până la urmă de oboseală, dacă – după cum se va vedea – un accident nu ar fi ucis-o ceva mai devreme.</p>
                  <p>Ori de câte ori Emilie era încurcată sau tristă, sau mânioasă, o vedeam purtându-și mâinile de-a lungul rochiei, ca și cum ar fi căutat să le ascundă sau să le proptească de ceva. M-am gândit de multe ori de atunci, că dacă hainele Emiliei ar fi avut buzunare, viața ei ar fi fost pe jumătate mai simplă.</p>
                  <p>Era în rigiditatea ei ceva dureros, care mă oprea să râd. Singura inflexiune a trupului ei era datorită unei călcături diforme. Emilie nu era propriu-zis șchioapă: vreau să spun că nu era infirmă. Apăsa însă din obișnuință, mai mult pe piciorul stâng decât pe celălalt; deprindere pe care o avea de la lucru. Lucra în subsolurile unui mare magazin, la secția de ambalaj și toată munca ei era să desfășoare printr-un mecanism cu pedală, ața de împachetat. De câțiva ani făcea zilnic treaba asta, opt ceasuri pe zi și piciorul ei stâng învățase bătaia regulată a pedalei. Nu mai putea să se dezvețe.</p>
                  <p>Dar n-am să vă mai dau detalii despre înfățișarea Emiliei. V-am spus că era urâtă și asta ajunge. Căci oricum nu veți înțelege câtă duioșie intra în urâțenia ei. Mie mi-era dragă și prietenele ei, care toate o torturau cu tot felul de comisioane barbare, n-au să-i uite niciodată privirea ei ascultătoare.</p>
                  <p>Avea o discreție de cârtiță. Se strecura tăcută de lângă tine, atunci când se simțea de prisos, nu vorbea, nu întreba. Când o luam cu noi în oraș, la balurile din cartier, rămânea singură să ne păzească hainele. Și când una din amicele ei avea nevoie de o însoțitoare, într-o expediție amoroasă, Emilie venea totdeauna și asista la cele mai exacte scene de voluptate. Nu știu dacă prietenele ei nu făceau lucrul acesta urât într-adins, ca să o exaspereze. Nu știu dacă ea, Emilie, suferea la acest spectacol. Știu numai că rămânea acolo indiferentă, privind cu doi ochi egali ceea ce se întâmplă, liniștită, ștearsă.</p>
                  <p>Cum într-o asemenea viață, Emilie Vignon își păstra mai departe virginitatea ei inutilă, e greu de înțeles. Pudoare, Emilie nu avea. Conveniențele sociale nu o puteau opri, căci în lumea ei, a fi fecioară dincolo de cincisprezece ani, era o decădere.</p>
                  <p>Cred că amorul era pentru ea mai mult o dificultate fizică, decât una morală. Dacă nu mi-ar fi teamă de o expresie echivocă, aș spune că amorul devenea în cazul ei, o problemă de echilibru. Ceea ce trebuie să i se fi părut ei imposibil în dragoste, trebuie să fi fost schimbarea punctului de reazăm. A fi un animal vertical și a trece pe urmă într-o poziție orizontală – iată ce cred că a torturat visurile ei senzuale, dacă cumva le-a avut vreodată. Cred că misterul iubirii era întreg pentru ea în această cădere, că toată viața se rezema în acest fapt, ce depășea puterile ei.</p>
                  <p>Aș cere iertare cetitorului pentru aceste detalii nerușinate, dar, sincer vorbind, îmi pasă puțin de cetitor și îmi pasă foarte mult de Emilie Vignon. Îi povestesc viața, întâi pentru că vreau să înțeleg ceva din sufletul acestei fete, pe lângă care am trecut poate prea neatent altădată.</p>
                  <p>Spun deci că numai această rigiditate trupească o oprea pe Emilie să fie o bună amantă. Cine știe ce simplă dragoste ar fi încălzit altfel ochii ei cenușii. Dar cum să iubească cineva cu un trup ca al ei, făcut dintr-o singură bucată, nearticulat, neflexibil? Mă gândesc la coapsele alungite ale lui Mado, mă gândesc la răsucirile corpului ei mic, seara, când mi se zbătea în brațe și încerc să mi-o imaginez pe Emilie la fel. Nu, nu. Imaginea mi se pare grotescă. Dacă fiecare ne-am naște după chemarea și firea noastră, Emilie Vignon ar fi trebuit să fie un picior de masă prost cioplit. Era singurul lucru pe care l-ar fi făcut în viață bine și lesne.</p>
                  <p>Știu eu? poate că ea avea o anatomie anume, și în felul ei, o grație pe care nu puteam s-o văd. Erau legături secrete în corpul ei. Când ridica un umăr, trebuia să încline un genunchi. S-ar fi spus că fiecare mișcare rupe un echilibru, ce trebuie restabilit printr-o mișcare complementară. Emilie nu putea să miște un deget independent de celelalte patru: palma ei se ridica toată de la încheietură. Un camarad intern, care o văzuse de câteva ori în curtea spitalului, când Emilie venea să mă caute, trimisă de Mado, mi-a spus odată în glumă:</p>
                  <p>— Curios! fata asta pare că se mișcă printr-o serie de luxații.</p>
                  <p>Observația era exactă. Totdeauna, după ce Emilie făcea o mișcare, așteptam să aud pârâitul unui os rupt.</p>
                  <p>Mă tem că toate aceste amănunte, astfel povestite, să nu facă din Emilie o imagine respingătoare. Ar fi păcat. Era în ființa ei ceva cuminte, așezat, un aer de obiect casnic, care nu-ți mai slujește la nimic, dar pe care nu-l arunci, fiindcă te-ai obișnuit cu el și fiindcă într-un fel, ți-e drag. Mie Emilie îmi plăcea așa cum era și dacă nu i-am spus-o vreodată, mi se pare totuși că ea a înțeles și că îmi păstra oarecare recunoștință. Va fi fost poate una din puținele bucurii ale acelei vieți, care la douăzeci de ani, nu mai avea nimic de așteptat, de nicăieri. Părea sortită să treacă neschimbată, până la moarte, și desigur, că așa ar fi trecut, dacă întâmplarea nu l-ar fi adus înainte pe Irimia C. Irimia.</p>
               </div>
               <div type="div3">
                  <head>
                     <anchor xml:id="id_II1"/>II</head>
                  <p>N-aș putea spune că m-am bucurat în acea zi de 14 Iulie, când el mi-a ieșit în cale pe podul Saint-Michel. Răsfoiam un vraf de reviste vechi la un anticar pe chei și asta e o plăcere pe care nu o împart cu nimeni.</p>
                  <p>— Mă, Valerie!... (Ne cunoșteam de atâta vreme și totuși n-a fost niciodată în stare să-mi pronunțe ca lumea numele, Ștefan Valeriu fiind pentru el un nume dubios, în timp ce „Valerie“ îi suna familiar și țărănește).</p>
                  <p>Irimia s-a împlântat în fața mea și după tăcerea lui, am înțeles că singur n-are să plece de acolo.</p>
                  <p>— Ce faci, Irimio?</p>
                  <p>— Iacă, mă uit.</p>
                  <p>Într-adevăr se uita. Se uita cum curgea apa sub pod și ochii lui mari nici nu clipeau.</p>
                  <p>L-am luat cu mine pe chei, în sus, să ne plimbăm. Mi-a povestit cu vocea aspră pe care i-o cunoșteam, că își terminase în iunie licența în drept la București, că avea de gând să facă doctoratul la Paris, pentru care lucru căpătase o bursă și venise din țară de vreo săptămână. Până în toamnă, la începerea cursurilor, voia să învețe franțuzește.</p>
                  <p>— Că acuma, știi, nu merge. Nu merge de loc.</p>
                  <p>Vorbea greu, cu frânturi de frază neterminată și fiecare gând rostit până la capăt, era o biruință. Îmi amintea suferința lui la școală, când trebuia să spună lecția în fața profesorului de istorie: părea că sparge fiecare vorbă cu ciocanul dintr-o colonadă, care altfel, în mintea lui, trebuie să fi fost limpede și întreagă.</p>
                  <p>Bietul Irimia! Ce glumă a întâmplărilor îl adusese pe el, țăran din Ialomița, în acea clasă de băieți mondeni de la liceul Lazăr? Ce proastă socoteală îl abătuse de la destinul lui de plugar născut și îl adusese să se chinuiască între lucruri pe care nu le pricepea? Mi-a fost camarad din prima clasă de liceu și am avut timp să-l cunosc: înalt și gros cum era, cu umerii enormi, cu picioarele imense, abia încăpea în bancă. De câte ori, după ce repetase în felul lui lecția învățată cu atâta trudă în ajun, profesorul îl trimitea plictisit la loc „Irimia C. Irimia treci la locul tău“ eu îmi spuneam că s-ar putea, într-o zi, ca Irimia să se îndrepte cuminte spre cuier, să-și ia frumos hainele din cui și să spună cu vorbă lui domoală de totdeauna, că nu acela era locul lui.</p>
                  <p>Dar nu. Nu era el dintr-un neam de revoltați. Se întorcea cuminte în bancă, își ducea mâinile la piept și rămânea liniștit să privească și să asculte. Statura lui de uriaș nemlădios, era stângace acolo, în locul acela strâmt. Mi se părea că este în supunerea lui Irimia o melancolie de animal domesticit, care rabdă și uită, dar care păstrează undeva, în cutele cele mai adânci ale sufletului, gustul unei alte vieți, chemarea unui alt orizont. Mă înșelam poate. Dar altfel nu știam să pricep zâmbetul blând al băiatului ăstuia mare, zâmbetul lui încurcat, cerând parcă iertare pentru o permanentă greșeală.</p>
                  <p>Păstrez despre Irimia două amintiri precise, care n-au nicio legătură una cu alta, dar care mi-au rămas în minte amănunțite.</p>
                  <p>Era în curtea liceului. La poartă, un țăran bătrân cu surtuc și desagi, se uita printre gratii, fără să îndrăznească să intre. L-am întrebat pe cine caută.</p>
                  <p>— Apăi, pi băiatu sorii-mi.</p>
                  <p>— Cum îi zice băiatului?</p>
                  <p>— Apăi, i zice Irimia.</p>
                  <p>L-am căutat pe Irimia C. Irimia, deși în tot liceul vor mai fi fost și alți băieți cu numele ăsta. Nu știu ce îmi spunea, că moșul de la poartă pe el îl căuta. Poate ochii lui albaștri, puțin speriați, pe care băiatul îi avea la fel. Era el într-adevăr. S-a apropiat de poartă, fără grabă, fără mirare, și-a scos șapca din cap (cu gestul secular cu care strămoșii lui își vor fi scos veacuri de-a rândul căciula) și s-a aplecat să-i sărute mâna bătrânului, o mână neagră, osoasă și jupuită. N-am râs. Era în înclinarea acestui uriaș, boltit asupra moșului dinainte, ceva cutremurător. Eu, care am trăit într-o lume cu false tradiții și false legi, am avut atunci sentimentul unui fel de eternitate, pe care camaradul meu Irimia C. Irimia o realiza acolo, pe stradă, înaintea mea, sărutând mâna moșului lui.</p>
                  <p>A doua amintire despre Irimia e cu totul neînsemnată și mă întreb dacă e nevoie să v-o spun. Era tot la liceu, într-o oră de literatură franceză. Profesorul îl pusese să citească cu glas tare un pasagiu din Racine. E curios cum – deși faptul e cu totul mărunt, n-am uitat nici până astăzi locul exact al acelei lecturi. Era, iată, a patra scenă din întâiul act din Andromaca.</p>
                  <p rend="italic">Songez-y bien; il faut, désormais que mon coeur</p>
                  <p rend="italic">S’il n’aime avec transport, haisse avec fureur.</p>
                  <p>E greu de spus ce deveneau acele versuri în gura lui Irimia. Un fel de limbă bulgărească, strivită între dinți, un dialect fără vocale, zdruncinat, pisălogit, bătut între două bucăți de cremene. A fost o enormă veselie în clasă și eu însumi am făcut mare haz. Liniștit, cu fruntea îngustă, cu obrajii aspri, puțin ieșiți în afară, cu maxilarele ferme de carnivor, cu mâinile lui imense înțepenite pe cotorul cărții, Irimia C. Irimia continua să citească din Jean Racine.</p>
                  <p>Un coleg de bancă, mie personal nesuferit deși de atunci a ajuns foarte cunoscut și scrie foiletoane săptămânale la o mare gazetă reacționară, băiat priceput și intelectual (recunosc toate acestea ca să nu se creadă că păstrez oarecare invidie, eu care n-am ajuns ca el și nu fac literatură) un coleg de bancă deci, mi-a șoptit atunci, privindu-l pe Irimia:</p>
                  <p>— E un primitiv.</p>
                  <p>Nu. Irimia era numai un țăran din Bărăgan. Acolo, în mijlocul nostru, cetind versuri franțuzești, mi se părea ridicol. Dar mi-l închipuiam într-o seară de iulie, la ceasurile șapte, după o lungă zi de muncă, întorcându-se în sat, cu picioarele goale, la marginea lanului de grâu, drept în văpaia apusului de soare și îmi spuneam că niciunul din noi, niciunul nu va fi avut vreodată în vreo împrejurare a vieții noastre de băieți deștepți, o fărâmă măcar din simpla măreție, pe care ar fi avut-o atunci Irimia.</p>
                  <p>Eu nu sunt sensibil la ceea ce se numește „chemarea pământului“ și îmi bat joc de asemenea literatură. Dar îmi place să văd un animal frumos crescând la locul lui. Și uneori mi se întâmplă să sufăr privind la circ, un dulău înzorzonat cu fundulițe și zurgălăi, făcând sluj, știind că destinul lui ar fi fost să înfrunte pe o culme, lupii, în fața stelelor albe și a lui Dumnezeu.</p>
                  <p>De aceea, cred, m-am purtat omenește cu Irimia și dacă mi s-a întâmplat de câteva ori să râd de el, a fost din lene sau din lașitate: îmi venea greu să fac altfel decât toți ceilalți. Încolo, am avut pentru el o sinceră și dreaptă prietenie.</p>
               </div>
               <div type="div3">
                  <head>
                     <anchor xml:id="id_III1"/>III</head>
                  <p>Totuși, în acea zi de 14 iulie, mă plictisea. Se însera frumos, vaporașele albe ce coborau dinspre Vincennes, agitau drapele mici pe tot lungul Senei, Notre-Dame se albăstrea la stânga mea în amurg. El își terminase povestea, eu terminasem toate întrebările pe care i le-aș fi putut pune, tăceam amândoi și el mergea mai departe, oprindu-se când mă opream, pornind când porneam. Aș fi vrut să mă pierd singur, în acea lume de sărbătoare, să alerg după voia mea, să mă opresc după bunul meu plac. Cu neputință. Bocancii lui Irimia băteau lângă mine.</p>
                  <p>Începeam să fiu îngrijorat. Aveam la 10 seara, în cartierul latin, întâlnire cu Mado și nu vedeam niciun mijloc să scap de Irimia. O spun aici, nu ca să mă justific, dar ca să lămuresc exact rolul pe care l-am jucat fără de vrere, în nenorocirea ce avea să urmeze: eu am făcut tot ce s-a putut ca să-l îndepărtez. Îmi plac glumele, dar acei din amicii mei care au pretins că împerecherea lui Irimia C. Irimia cu Emilie Vignon a fost o farsă de-a mea și că eu am premeditat-o, mint. Vină am avut eu poate altminteri și am să o spun la locul ei. În privința asta însă, sunt cu desăvârșire liniștit: nu eu l-am adus pe Irimia la Café D’Harcourt, ci el s-a ținut de mine și a venit acolo, împotriva mea. Dealtminteri eu nici nu știam că în seara aceea Emilie trebuia să vină și ea. Am găsit-o acolo la un colț de masă și abia am zărit-o: Mado îmi sărise de gât, să mă sărute cu toată ardoarea ei de amantă mică. Nu ne văzuserăm de câteva zile și amorul ei suporta greu vacanțele. Pe urmă, era 14 Iulie și Mado era o republicană convinsă. S-a atârnat deci de brațul meu și m-a târât în mijlocul străzii, unde se dansa, ca să serbăm împreună căderea Bastiliei. Am serbat-o. Eram mai mulți camarazi, fiecare cu prietena lui și am petrecut nebunește, dansând acolo în stradă, sărutându-ne și desfăcând serpentine. Mă întorceam desigur din când în când la masa noastră, pe trotuar, să beau sau să fumez, dar, antrenat cum eram nu băgasem nimic de seamă.</p>
                  <p>Abia târziu cineva mi-a atras atenția.</p>
                  <p>— Oh! regarde les amoureux!</p>
                  <p>Nu-mi arde mie de glumă, mai ales acum când știu ce trist sfârșit trebuia să aibă toată istoria asta, dar și astăzi, când îmi amintesc de imaginea perechii lor acolo pe trotuar, între serpentine și lumini, mă pufnește râsul. Emilie și Irimia! Ședeau unul lângă altul, țepeni, gravi, puțin aiuriți, puțin absenți, privindu-se uneori drept în ochi, lung și fix. Tăceau. Nu se gândeau desigur la nimica tandru, dar faptul că în toată lumea aceea, numai ei doi rămâneau singuri la masă, fără să se miște, fără să vorbească, îi unea cel puțin în ochii noștri.</p>
                  <p>Mărturisesc că am din instinct un mic gust de cruzime. Nu merg poate până la tortură, dar îmi place, când petrec, să-mi găsesc un obiect de joc, o țintă lăturalnică pentru câteva răutăți. E vulgar, știu. Dar e așa. În seara aceea, ținta nu trebuia s-o inventez: se impunea. Dealtminteri, eu n-am făcut decât să asist, amuzat, la un joc pe care ceilalți – Mado mai ales – l-ar fi jucat și fără mine: făceau din Emilie o amantă și din Irimia un iubit. Îi mângâiau pe amândoi, făceau aluzii nerușinate, lăudau frumusețea Emiliei, admirau puterea lui Irimia. Ei, deși puțin uluiți, își păstrau seriozitatea, ceea ce mărea ridicolul situației, fiindcă luau într-adevăr un aer de mire și mireasă. De altfel el nu pricepea nimic din ce se vorbea și rotea în jur o privire rugătoare, penibilă, care îmi face rău astăzi în amintire. Lucrurile s-ar fi oprit aici și le-am fi uitat repede în vâltoarea sărbătoririi, dacă, deodată, după miezul nopții, n-ar fi izbucnit ploaia. Era o adevărată furtună de vară. Repede și bruscă. Într-o clipă, mica piață a Sorbonei era deșartă, mesele trântite pe jos, paharele sparte în grabă. Bucăți de serpentină zburau ude, ca niște frunze, toamna. Ne-am răspândit care încotro și eu abia am avut când să o iau pe Mado după mine și să fug spre casă, care nici nu era departe. Uitasem de Irimia și Emilie. Cine își amintește de acea ploaie de la 14 Iulie, nu-mi va face din această uitare, o vină.</p>
                  <p>Irimia mi-a povestit însă mai târziu, în amănunțime, tot ce s-a petrecut după plecarea mea și, cum eu l-am cunoscut bine și pe el și pe Emilie, cred că-mi pot închipui destul de exact întâmplarea. Rămăseseră singuri în ploaie la masă și nu știau cum să se despartă. Nu se cunoșteau, nu-și vorbiseră niciodată, nu-și puteau vorbi și cu toate acestea nu le venea ușor să se ducă la nevoile lor. O asemenea hotărâre trece dincolo de imaginația și puterea lor. Erau împreună? Trebuiau să rămână împreună.</p>
                  <p>Au pornit deci amândoi, în ploaie, fără să schimbe vreun cuvânt. Rochia ei era udă și apa îi curgea șiroaie pe borul pălăriei. El și-a desfăcut haina și a acoperit-o pe fată, strângând-o lângă el, ca pe un butuc. Îi era lesne să o ducă: ea îi ajungea până la brâu. Au mers așa ceasuri întregi. Până la St.-Quen, unde locuia Emilie, cred că sunt vreo zece kilometri. Le-au așternut pe toate pe jos, în noapte, târându-și picioarele pe acele străzi deșarte și ude. Au ajuns la poarta Emiliei târziu, când mijea de zi.</p>
                  <p>Cum s-a întâmplat restul, nu știu. Cum s-a urcat Irimia în mansarda ei, cum și-au căzut în brațe, cum s-au dărâmat, îmbrăcați pe podele!</p>
                  <p>Era poate somnul care îi ajungea din urmă, cum le ajunge toropitor pe dobitoacele trudite. Era amețeala acelei seri de muzică, torțe, jocuri de artificii – 14 Iulie republican, care bătea în inimile lor cu o splendoare întârziată – era ploaia ce le mângâiase obrajii, era marseilleza ce le suna încă în urechi, scăzută ca o romanță. Sau era mai ales nevoia de a-și spune ceva. Simțeau obscur simpatia elementară, pe care o gloabă trebuie să o simtă pentru alta, când trage alături de ea aceeași povară și, cum ei nu vorbeau aceeași limbă, găsiseră într-un moment de intuiție, felul cel mai simplu de a și-o mărturisi.</p>
                  <p>Dar de ce mă pierd în presupuneri? Fapt e că a doua zi, spre seară, Irimia mi-a bătut la ușă. Avea un cap ceremonios și grav. Îmi dădea târcoale, voind parcă să-mi spună ceva, dar nu știa cum să înceapă. De câteva ori și-a răsucit pălăria în mâini. De câteva ori a tușit. Pe urmă a vorbit deodată fără introducere, așa cum oamenii timizi, după ce s-au plimbat un ceas cu ceașca de ceai în mână neștiind unde s-o pună, o scapă pe podea și termină.</p>
                  <p>— Mă, azi noapte m-am culcat cu Emilia.</p>
                  <p>Am făcut se vede ochii mari, căci el i-a coborât pe ai lui, încurcat. Știam că Irimia nu minte niciodată, dar faptul mi se părea atât de abominabil, încât ezitam să-l cred. Aș fi vrut să râd și am încercat chiar.</p>
                  <p>— Craiule! i-am spus, amenințându-l admirativ cu degetul.</p>
                  <p>Ei abia a surâs și pe urmă și-a reluat figura ceremonioasă dinainte. Oftă. Apoi, din adâncul inimii, cu un accent de remușcare, de care n-aș fi capabil chiar dacă aș omorî un om, a mărturisit:</p>
                  <p>— Și a fost fecioară, mă.</p>
                  <p>Iată, aici începe vina mea, mica mea vină. Căci eu știam că Emilie Vignon era fecioară. Mai știam că în lumea ei, faptul ăsta nu are nicio însemnătate și amorul se face fără nicio răspundere. Totuși, distrat de figura nenorocită a lui Irimia, amuzat de imensa lui naivitate, am continuat jocul. Cine știe? Poate că dacă atunci aș fi luat lucrurile ușor și i-aș fi spus lui Irimia că întâmplarea nu e serioasă, povestea n-ar fi avut altă urmare. Or, eu, dimpotrivă, am luat o expresie de circumstanță, m-am plimbat prin odaie, l-am privit doborâtor pe Irimia, ca pe un acuzat.</p>
                  <p>El nici nu îndrăznea să înfrunte mustrarea mea. Mi-a spus cu simplicitate:</p>
                  <p>— Nu e nimic. Am s-o iau.</p>
                  <p>— Cum ai s-o iei?</p>
                  <p>— Da, am s-o iau de nevastă.</p>
                  <p>— Știam că nu glumește, dar îmi spuneam că, până la urmă, lucrurile nu vor merge chiar atât de departe. L-am lăsat să plece, am făcut mare haz în urma lui și am uitat.</p>
                  <p>Peste o săptămână abia, un coleg de facultate mi-a spus în treacăt că Irimia se însoară. Am fost uluit. Am alergat repede să-l caut, sperând să ajung încă la timp, ca să-l scot pe băiat din încurcătură. L-am găsit liniștit, cu liniștea omului ce și-a împăcat conștiința. Am încercat să-l scutur din inconștiența lui, să-l fac să judece, să-l conving.</p>
                  <p>— Bine, mă, nenorocitule, dă-ți seama ce faci. Ești sărac, trebuie să muncești, trebuie să te întorci la tine în țară, te așteaptă ai tăi.</p>
                  <p>El ridică din umeri</p>
                  <p>— Dacă era fecioară.</p>
                  <p>I-am spus că asta nu înseamnă nimic, i-am dat exemplul atâtor alți băieți, care cunoscuseră ca el „fecioare“, dar care n-au pățit nimic în urmă. I-am spus că aici, la Paris, lucrurile stau altfel decât la el în sat. N-a vrut să mă înțeleagă. Mă privea indiferent, ca și cum vorbele mele nu puteau să treacă dincolo de fruntea lui îngustă.</p>
                  <p>— Dacă era fecioară.</p>
                  <p>Asta era judecata lui, cinstea lui strâmtă de plugar și de acolo vedeam eu bine că n-am să-l mișc. Am încercat atunci de partea Emiliei. Nu că soarta lui Irimia mă interesa enorm: dar căsătoria asta mi se părea monstruoasă. Omenește vorbind, împerecherea acelui uriaș cu această fată strâmbă, făcută din lemn, era oribilă, bestială. Ce viață puteau să ducă oamenii aceștia, sus, în mansarda din St.-Quen, înțelegându-se prin semne, că aceeași limbă nu vorbeau, neștiind nimic unul de altul, mugind când voiau să-și spună ceva și încălecându-se seara, mutește, ca dulăii?</p>
                  <p>N-am izbutit însă să conving pe nimeni. Emilie, biet suflet care mergea unde îl trăgeai, primise propunerea lui Irimia fără mirare. Nu prea înțelegea ea de ce ține el morțiș să se însoare, dar nu avea de ce să-l refuze. Mai erau prietenele ei, care vedeau în căsătoria aceasta un bun prilej de glumă și care se grăbiseră să încurce astfel lucrurile, încât nimeni să nu le mai poată descurca. M-am găsit deci în fața unui fapt împlinit și am renunțat la orice împotrivire.</p>
                  <p>Exact peste cincisprezece zile, asistam la căsătoria civilă a Emiliei Vignon cu Irimia C. Irimia. Erau câțiva camarazi de-ai mirelui în sala primăriei din al XIV-lea arondisment și o legiune întreagă de midinete: toate camaradele Emiliei, din subsolurile magazinului ei. Venisem acolo ca la o întâmplare veselă. A fost dimpotrivă un spectacol melancolic. Ridicolul scenei era mișcător și nu-mi aduc aminte să fi văzut pe cineva râzând. Fetele lăcrimau.</p>
                  <p>Numai Emilie, la brațul țeapăn al ginerelui ei, avea o radiere modestă de regină și urâțenia ei de totdeauna lumina solemn că o aureolă de castitate.</p>
               </div>
               <div type="div3">
                  <head>
                     <anchor xml:id="id_IV1"/>IV</head>
                  <p>Multă vreme n-am mai știut nimic despre menajul lor. Plecasem din Paris în august, într-un orășel din Midi, unde aveam un ramplasament medical. M-am întors de acolo târziu, prin noiembrie, cu zece mii de franci și cu nevasta doctorului înlocuit, o femeie urâtă și patetică. (Dar asta e o altă poveste...). Bineînțeles, mă despărțisem de Mado, cu care oricum legătura mea ținuse prea mult. Nu mai aveam prin urmare de la cine să aflu vești despre soții Irimia.</p>
                  <p>I-am văzut totuși, într-o duminică, la Jardin des Plantes, privind animalele. Se țineau de mână, cum se țin soldații și servitoarele în Cișmigiu, ceea ce aducea acolo în acel parc parizian, o tristă amintire de mahala de la noi. S-au oprit amândoi în mijlocul unui grup de copii, în fața pavilionului cu elefanți. Irimia a scos din buzunarul paltonului, o pâine înfășurată în hârtie, a desfăcut-o și a pornit s-o împartă dobitoacelor.</p>
                  <p>Le îmbia blând românește:</p>
                  <p>— Vin la neica, mă, vin la neica!</p>
                  <p>De câte ori trompa unui elefant, trecea printre gratii, se legăna suspendată în aer și se lăsa pe urmă spre mâna lui Irimia, Emilie, tresărea speriată și îl trăgea înapoi, dar el rămânea liniștit. Se avea bine cu dobitoacele și ele îl recunoșteau. Nu m-am apropiat de ei și i-am ocolit, nevoind să le tulbur idila.</p>
                  <p>Dar i-am revăzut trei luni mai târziu, în împrejurări tragice. Sunt obișnuit cu moartea și nu odată am închis ochii morților în sălile albe de spital, unde mi-am petrecut tinerețea gândindu-mă la altceva decât la figurile ce se descompuneau acolo lângă mine. Ce vreți? Este o insensibilitate profesională, în fața căreia fiorul sfârșitului nu există. Moartea Emiliei însă m-a cutremurat. A fost barbară.</p>
                  <p>Într-o zi de martie, Irimia m-a căutat la spital și m-a rugat să-i găsesc Emiliei un pat în serviciul meu, căci era însărcinată și avea să nască în curând.</p>
                  <p>— Bine, Irimio, asta îți trebuie ție acum? Plozi? De ce n-ai făcut și tu ce trebuia, din timp!</p>
                  <p>Irimia părea că nu pricepe. S-a uitat la mine nedumerit și, când a înțeles că îi vorbeam despre avort, și-a făcut instinctiv cruce.</p>
                  <p>Eu nu făceam la Trousseau obstetrică. I-am spus însă lui Irimia, că am să intervin la direcție și că am să încerc să găsesc patul cerut. Într-adevăr, în două zile, lucrul era făcut. Internul din serviciul de maternitate îmi era amic și mi-a făgăduit s-o îngrijească atent pe Emilie. Eu însumi, când nu eram de gardă sau când bolnavii mei îmi dădeau răgaz, treceam peste drum, în sala XVIII, să-i dau o mână de ajutor.</p>
                  <p>Când am adus-o pe Emilie, am avut din primul moment siguranța că de acolo n-are să mai iasă. N-am văzut niciodată asemenea sarcină. Nu era propriu-zis anormală: simptomele erau obișnuite și pacienta răbdătoare. Dar tot trupul îi era deformat, pântecele enorm, membrele grele și depărtate de corp. Respira greu și dădea uneori ochii peste cap, cum fac gâștele îndopate. Trupul acela noduros, care scârțâia ca un scripete neuns, trupul acela strâmb, îndesat în el, cu articulațiile greșite, cu reflexele needucate, să poarte în el un corp străin, un copil! Dar era o aberație, o imposibilitate fizică. Emilie, pentru care a lua un pahar dintr-un loc și a-l pune într-altul, era o problemă de echilibristică, trebuia acum să nască un copil! Corpul ei țeapăn ar fi trebuit să se mlădie, să se dea după zbaterile dinlăuntru ale pruncului, să-i urmeze inflexiunile lui de vierme orb!</p>
                  <p>A fost un măcel. Femeia sta ca un butuc dărâmat. Dacă s-ar fi putut zvârcoli, ar fi suferit poate mai puțin, ar fi scăpat poate. Dar nu: era încleștată în așternut și ne privea de acolo cu doi ochi tulburi, rugători, de câine ce se îneacă. Uneori țipa și răcnetul ei se auzea până departe, prin sălile largi ale spitalului, așa cum trebuie să se audă la abator mugetul vitelor înjunghiate. Ne-am gândit să pregătim forcepsul, dar patronul, pe care l-am adus la căpătâiul bolnavei, nu ne-a lăsat. Spunea că oricum este pierdută.</p>
                  <p>Asta a ținut trei zile și trei nopți. Irimia pe care am vrut să-l dau afară, a rămas acolo, lângă patul nevesti-sii, tot timpul și s-a apărat cu încăpățânare împotriva mea. Nu-i cunoșteam atâta voință. A stat nemișcat, fără un cuvânt, fără un suspin privind când spre mine când spre Emilie și așteptând.</p>
                  <p>A treia noapte, târziu, pe la trei, femeia a născut o fetiță. Irimia a primit-o din mâinile mele. A dus-o aproape de un bec, a privit-o lung, a dat-o pe urmă unei infirmiere și s-a dus să se culce.</p>
                  <p>Când m-am întors a doua zi la spital, l-am găsit lângă patul Emiliei. Femeia era în agonie. Avusese în zori o puternică hemoragie și acum se declarase o septicemie generală. Horcăia. Când m-a văzut Irimia, a dus degetul la gură și mi-a făcut semn să umblu ușor.</p>
                  <p>— De-acum, mi-a spus el, se face bine. A scăpat.</p>
                  <p>Nu aveam curajul să-i răspund și el neînțelegând întunecarea mea, adăugă:</p>
                  <p>— Te uiți că face așa din gură? Asta nu-i nimic: lucrează nervii.</p>
                  <p>Apoi cu un aer de confidență și cu un adânc orgoliu de tată:</p>
                  <p>— Da fata?... Fetița?... Ai văzut ce mândră-i? Vino s-o vezi.</p>
                  <p>Și m-a târât după el, într-o sală alăturată.</p>
                  <p>Emilie a murit abia a doua zi, spre seară. Nu știu cine i-a închis ochii.</p>
                  <p>Am dus-o la groapă într-o dimineață de la sfârșitul lui martie, curată și însorită. Era cald și ieșisem fără pardesiu, surâzând în acea albă lumină de primăvară. Pe drum, vânzătoarele de „muguet“ desfăceau mici buchețele de câte un franc. Am cumpărat cu toții în amintirea Emiliei. Irimia purta surtucul lui negru de ceremonii, același pe care îl purtase, nouă luni înainte, la cununie.</p>
                  <p>La cimitir, într-un colț, Mado, cu figura trasă și fruntea umbrită, așa cum n-am văzut-o niciodată, plângea copilărește cu sughițuri și de departe, mi-a zâmbit printre lacrimi, când m-a zărit. Era o fată bună și sentimentală.</p>
               </div>
            </div>
            <div type="div2">
               <head>Maria</head>
               <div type="div3">
                  <head>
                     <anchor xml:id="id_I2"/>I</head>
                  <p>Brusca dumitale mărturisire de aseară m-a surprins și m-a necăjit puțin. Crede-mă, n-o așteptam. Aveam siguranța că între noi doi lucrurile sunt netede, fără echivoc și uneori când din întâmplare mă rezemam de umărul dumitale (deși gestul ăsta îl înfurie regulat pe Andrei), o făceam cu o plăcere prietenească, aproape din nebăgare de seamă, ca pe atâtea alte gesturi familiare.</p>
                  <p>De ce ai sfârșit cum sfârșesc toți? Lasă-mă să te cert. O meriți și pe urmă, vezi, asta îmi face bine.</p>
                  <p>Mai ales să nu crezi că a fost în tăcerea mea și în plecarea mea grăbită de la bal, o indignare de femeie ultragiată. Sunt deja bătrână, deși dumneata nu vrei să crezi și am ascultat de atâtea ori aceleași cuvinte, pe care mi le-ai spus aseară, în alte împrejurări poate și altfel, încât întâmplarea nu mi se mai pare curioasă și obișnuiesc să trec peste ea cu oarecare frivolitate. Da, cu oarecare frivolitate.</p>
                  <p>Să nu-mi iei deci în nume de rău încruntarea mea de ieri. Nu-ți reproșez nimic. Mă gândesc numai că buna noastră prietenie s-ar fi putut lipsi de acest accident și că faptul că dumneata mă iubești sau vrei să mă iubești sau ți se pare că mă iubești, complică de prisos o legătură la care țineam și care mi se părea posibilă mult timp. Uite, ai stricat în așa hal așezarea lucrurilor, încât acum mă întreb dacă e prudent să-ți spun că mi-erai drag și că vizita dumitale o așteptam totdeauna cu bucurie, ca pe o sărbătoare personală. Ești nesuferit – asta ești.</p>
                  <p>Ieri, când ai sfârșit de vorbit, am simțit dintr-o dată că ceva se sfârșește și se încurcă și asta m-a enervat atâta, încât n-am mai fost în stare să rămân acolo, în sala aceea de bal și l-am rugat pe Andrei să mă conducă acasă, deși știam că îl contrariez cerându-i acest lucru, fiindcă tocmai vorbea animat cu Suzy Ioaniu și spera probabil să danseze toată noaptea cu ea.</p>
                  <p>(Pe urmă abia, m-am gândit că Andrei putea să ia această plecare subită drept o mică scenă de gelozie și că asta o putea măguli indirect pe Suzy, ceea ce m-a necăjit desigur, dar era prea târziu ca să mai repar ceva și în fond lucrul nu avea mare importanță. Ca să fiu sinceră, poate că mi-a făcut plăcere despărțirea lor forțată).</p>
                  <p>Și acum să vorbim simplu, ca doi oameni cuminți. Luni seara, este concertul lui Brailowski la Ateneu și cum niciunul din noi nu are să renunțe (sper cel puțin că nu vei face prostia asta) o să ne întâlnim acolo. Ei bine, nu vreau să ne strângem mâna cu frică, să ne pândim din ochi bănuitori, să vorbim jenați despre ploaia de afară, știind că rămâne între noi doi un lucru tăinuit. Dimpotrivă. Vreau ca la sfârșitul concertului, să-ți pot cere ca altădată să mă însoțești până acasă. Cred că voi fi singură, fiindcă știi că lui Andrei nu-i place muzica și dealtminteri luni seara are să fie la Suzy, unde se repetă revista pentru Principele Mircea, în care el, Andrei, îl face într-un scheci pe regele tangoului.</p>
                  <p>E poate dificil să ne explicăm și mă întreb dacă voi avea curajul să duc până la capăt scrisoarea asta, dar nu pot, zău că nu pot să adaug vieții mele destul de complicate, încă o taină, încă o situație obscură. Ești în mica mea lume, singurul om căruia îi pot vorbi deschis și n-am să pierd prilejul. Am câte o dată, eu care m-am obișnuit cu minciunile mici ale altora și ale mele, am câte o dată un dor de sinceritate care îmi dă lacrimi. Mă apasă toate acomodările mărunte din care mi-am făcut viața și atunci aș vrea să mă răzbun – așa, inutil, prostește – spunând odată pentru totdeauna adevărul adevărat, până în amănunțime, fără rezervă, nepăsătoare de ce are să urmeze. De câte ori, spre seară, când veneai să iei ceaiul la mine, nu m-am gândit să-ți vorbesc. Dar dumneata ești un domn logic și ai replici care mă descurajează. Să știi că nu rareori, dacă îți întindeam fără apropo cutia cu țigări sau farfuria cu fursecuri, deși dumneata aveai deja o țigară sau erai servit cu prăjituri, făceam gestul ăsta inutil numai pentru ca să schimb vorba și să opresc la timp o confesiune care mă tenta.</p>
                  <p>Dar am să-ți vorbesc astăzi fără ocol.</p>
                  <p>Știi că îl iubesc pe Andrei? Nu spune că aleg prost momentul: dumneata nu ai nevoie de menajamente, eu nu sunt capabilă de abilități. Singurul lucru care interesează este să fim clari.</p>
                  <p>Am aflat că în lume se vorbește despre legătura mea cu el, ca de o întâmplare oarecare: un „colaj“ care ține de cinci ani și care ar trebui să se termine de la o zi la alta. De aceea poate femeile își permit să flirteze cu Andrei în fața mea, iar bărbații să-mi vorbească între patru ochi cu oarecare libertate. De aceea poate dumneata obișnuiești să spui cuvinte aspre, despre el, sau să-i adresezi de față cu mine, mici surâsuri de ironie, pe care le-o fi meritând el, dar mie îmi fac rău.</p>
                  <p>Fiindcă, în fond, ești un naiv. Dumneata crezi în inteligență, bun gust, discreție, subtilitate și nu înțelegi că peste toate acestea, cineva îl poate iubi pe Andrei, da pe Andrei prietenul dumitale și amantul meu.</p>
                  <p>Ți-am surprins nu o dată zâmbetul de neîncredere, atunci când mă apropiam de el să-l privesc sau să-i spun în ascuns un cuvânt. Îți spuneai poate că bărbatul acela frumos nu știe altceva decât să bată amuzant jazzul, că își pierde în fiecare dimineață două ceasuri pentru ca să-și întrețină freza și că în camera lui de culcare a bătut în perete portretul lui Rudolf Valentino, decupat dintr-o revistă de cinematograf. Eu nu am vanitate personală, dar în momentele acelea aș fi vrut să mă apropiu de dumneata și să-ți spun că ești fad și suficient și că ți-e necaz că el e mult mai frumos decât dumneata. Superioritatea dumitale mă agasa. Dacă spuneai un cuvânt inteligent, mie mi se părea că mi-l adresezi mie ca pe un reproș. Aș fi vrut să-ți spun că știu. Că îl cunosc pe Andrei, așa cum îl cunoști și dumneata, dar că asta nu schimbă nimic.</p>
                  <p>Odată ți-am povestit că la concursurile eliminatorii de tenis, Andrei a ieșit al doilea. Ți-ai scuturat țigara, m-ai privit și ai spus în treacăt, fără insistență.</p>
                  <p>— „Nici măcar întâiul“.</p>
                  <p>În ziua aceea, te-am urât.</p>
                  <p>Fiindcă, vezi, dumneata mă sileai să judec un sentiment pe care eu îl primeam cu simplicitate, fără socoteli. Erai ca un botanist, care ar ține morțiș să-mi demonstreze, că după toate legile științei, o floare care îmi place, n-ar trebui să-mi placă.</p>
                  <p>Dumneata ai fost cel dintâi care m-ai obligat să mă întreb de ce îl iubesc pe Andrei, întrebare ridiculă dealtminteri și care nu duce niciodată, nicăieri.</p>
                  <p>De ce îl iubesc? Doamne! pentru că așa a fost să fie.</p>
                  <p>Când l-am cunoscut, era un an după divorț. Nu aveam niciun fel de dispoziție pentru o mare pasiune. Mă îmbrăcam cu plăcere, inventându-mi singură rochiile pentru mine și pentru zilele cu soare la șosea. Mă pregăteam să plec și cum ezitam între mare și munte, amânam plecarea de la o săptămână la alta, deși Bucureștii începeau să mă plictisească.</p>
                  <p>Atunci, a venit Andrei. Mi-a făcut curte cu oarecare ștrengărie, cu anumită impertinență de june-prim și asta m-a amuzat, cum trebuie să-l amuze pe prințul de Galles trecătorii care, neștiind cine este, i se adresează pe stradă, întrebându-l cât e ceasul său cerându-i un mic serviciu. Am râs și, ca să glumesc, l-am încurajat. Căci oricum, nu puteam să-i spun omului ăstuia simpatic, întreprinzător și sigur pe el, că se înșeală.</p>
                  <p>„Domnule drept cine mă luați?“ e un răspuns profesional. Mie îmi place să trec drept ceea ce oamenii cred că sunt.</p>
                  <p>Poate că dacă atunci, în primele zile din vara aceea, aș fi știut unde mă va duce această glumă, aș fi oprit-o brusc. Închid ochii și fără să regret nimic, îmi închipui ce ar fi fost viața mea altfel. Ce bună liniște, ce caldă oboseală!</p>
                  <p>Andrei a intrat în existența mea într-un moment de neatenție, când lăsasem ușile deschise și storurile ridicate. Îl cunoști: nu poți fi precaută cu el. Nu e dificil, nu e rău, nu e bun, nu e simplu, nu e complicat. Se face seară, în odaie e întuneric, întorci obosită butonul lămpii și în lumina aceasta subită, îl descoperi într-un colț, pe Andrei.</p>
                  <p>— Erai aici?</p>
                  <p>Da. Era acolo. Și pentru că tot era acolo și pentru că ești obosită și pentru că e târziu, îi ceri un serviciu mic, să sune servitoarea, să-ți dea o carte de pe etajeră, să-ți spună dacă-i place rochia verde, pe care o îmbrăcaseși ieri, să apropie măsuța de ceai, să-ți fredoneze romanța auzită aseară la Modern și pe care tu ai uitat-o.</p>
                  <p>Vara trecea pe nesimțite, așa, cu plăceri mărunte. Într-o zi, m-am uitat în calendar și am văzut că era după 15 august. Prea târziu ca să mai plec din București. Erau seri calde, grele, cu nu știu ce urmă de înfiorare care mă obosea. Andrei m-a găsit lângă fereastră, cu fruntea rezemată de geam, ca pe vremuri, în adolescență, când rămâneam singură acasă, nu așteptam pe nimeni și pândeam din balcon, dincolo de mahalaua mea, dincolo de oraș, ceva care trebuia să vie, nu știu bine ce.</p>
                  <p>I-am spus că nu mai plec. A fost volubil, entuziast, mi-a sărutat mâinile, a îngenuncheat, s-a ridicat cu o piruetă – toate cu un accent care îl scuză, pentru că, rămâneam în glumă.</p>
                  <p>— <hi rend="italic">Madame, ma voiture vous attend</hi>.</p>
                  <p>Arăta spre ușă surâzător, tânăr, „cavaler“ – și invitația lui pe franțuzește mi-a amintit un cuvânt pe care îl auzisem des în lume, despre el, spus cu îngăduință, cu cochetărie: „<hi rend="italic">Ce cher Andre“</hi>.</p>
                  <p>Am râs, l-am luat de braț, – camaradă – și am coborât. Avea atunci un mic Chenard torpedo, pe care, dacă mai ții minte, l-a zdrobit acum doi ani în Italia, când am avut accidentul în Alpi. S-a așezat la volan și m-a luat lângă el cu un mic surâs de superioritate, care atunci îi stătea foarte bine și mă intimida într-un fel.</p>
                  <p>Scriu repede, fără să mă recitesc. Am, povestindu-ți toate acestea, sentimentul exact al obscenității lor. Da, cu complicitatea unui automobil, a unei seri de august și a unui surâs, am devenit amanta lui Andrei. Eu care păstrez din iubire un gust amar de timp pierdut, nu aș avea poate dreptul să regret această „intrare în pasiune“ pe o portiță lăturalnică. Mă gândesc totuși uneori la o dragoste solemnă, care ar fi început curat, limpede, de la un fel de cununie ascunsă între mine și un bărbat – ceea ce poate nu-i decât o urmă din educația mea de bună burgheză, lucru care are să te amuze, dar poate fi și altceva mai greu de explicat.</p>
                  <p>N-am fost amețită în seara aceea și cred că am păstrat tot timpul o reticență, pentru care mă uram de altfel, căci aș fi vrut să trăiesc, liberă de orice bun gust, acele ceasuri triviale și plăcute, dar în același moment, în care îmi lăsam capul pe umărul lui Andrei și în bătaia vântului, în același moment, îmi spuneam că totul nu e decât un amabil vodevil.</p>
                  <p>Dincolo de Otopeni, luminile se răreau. Andrei avea în partea stângă a parbrizului un far mic și mobil, de mână. Mi l-a dat mie să-i luminez drumul la cotituri. Era ceva pasionant, absorbitor. Nu aveam înainte decât fâșia albă a farurilor din față, pe urmă o dungă neagră, mată și mai departe, foarte departe, pata incandescentă a farului mic, pe care îl mânuiam eu. Cu două degete, cu o slabă apăsare a lor, deplasam lumina asta nestabilă, și o urmăream cum cădea departe, pe o piatră de kilometru, pe o ramură aplecată, pe un picior de pod. Priveam drept înainte, fără să cutez să întorc capul într-o parte sau alta, scrutând întunericul și ocolurile neașteptate ale șoselei. Era o pândă intensă. Nu aveam decât senzația imediată, ascuțită a încordării mele: dincolo de mine, era ticăitul nervos al motorului, mâna de stăpân a omului de lângă mine, așezată sigură pe volan, copacii care treceau negri, foșnitori, la dreapta și la stânga, cadranele argintii de lângă frână și poate încă – simțită depărtat, legendar, – noaptea din jur.</p>
                  <p>Și acum, la masa mea scundă, aplecată asupra hârtiei ăsteia, gândindu-mă la cursa aceea, simt sub tâmplă, bătaia de atunci.</p>
                  <p>Târziu, nu știu după cât timp, nu știu unde, Andrei a frânat scurt. Se vedeau apropiat, printre copaci, câteva lumini de case rare.</p>
                  <p>— <hi rend="italic">Madame, la nuit vous attend</hi>.</p>
                  <p>Vorba suna frumos. Nu râde. Vorba suna frumos, ca un refren de romanță nouă, cu strofe oribile, pe care le cânți totuși și îți plac pentru o frumusețe a lor trecătoare. Dumneata n-ai să înțelegi asta, dumneata care ești prea inteligent ca să înțelegi.</p>
                  <p>L-am urmat.</p>
               </div>
               <div type="div3">
                  <head>
                     <anchor xml:id="id_II2"/>II</head>
                  <p>Am rămas acolo două săptămâni. Era un sat dincolo de Câmpina și nu departe de Sinaia. Nici astăzi nu-i știu numele. Am vrut a doua zi să mă întorc la București. I-am spus-o lui Andrei, așa cum spui cuiva, la o petrecere, după miezul nopții, că e târziu și că vrei să te duci. El a râs și a ridicat din umeri.</p>
                  <p>— Nu se poate.</p>
                  <p>— Fii rezonabil, Andrei. A fost foarte frumos, dar eu trebuie să plec.</p>
                  <p>— Cu ce?</p>
                  <p>— Cu automobilul dumitale.</p>
                  <p>— E în pană.</p>
                  <p>— Ieri nu avea nimic.</p>
                  <p>— Și astăzi are. Un automobil e un lucru capricios.</p>
                  <p>— Glumești.</p>
                  <p>— Jur că nu. Azi dimineață – dumneata dormeai încă – am coborât în curte și am stricat carburatorul. Eu sunt un om prudent. M-am gândit că dumneata ai să vrei să fugi. Și mi-am spus că aventura asta a noastră trebuie să fie apărată împotriva tuturor, împotriva dumitale mai ales. Crede-mă pe mine: un automobil bun de plecare, este o primejdie. Unul sfărâmat, la 40 de kilometri depărtare de oraș, e o garanție de constanță. L-am sfărâmat pe al meu.</p>
                  <p>— Ești nebun.</p>
                  <p>— Sunt.</p>
                  <p>Ai să recunoști în convorbirea asta stilul lui Andrei, stilul acela despre care dumneata spuneai că este cordial și ingenuu, voind desigur să spui indiscret și suficient, dar care mie îmi plăcea și încă îmi place. Căci, uite, astăzi, cu oboseala acestor cinci ani trecuți și cu cruzimea pe care am învățat-o răbdătoare de la el, nu mă pot opri să-i surâd în amintire acelui Andrei, care mă făcea prizoniera lui, îndrăzneț, fericit și inconștient, sigur de el, mândru de isprava lui. Purta un pantalon alb de vară, și o cămașă cu mânecile suflecate și gulerul descheiat, ceea ce îl întinerea și îi dădea în acea curte de țară, nu știu ce aer agrest, numai simplicitate, numai bucurie.</p>
                  <p>Ți-am spus că sunt bătrână. Eram și atunci. Mai puțin, dar eram. E în mine o veche oboseală, venind nu știu de unde, care mă face sensibilă la tot ce este imagine de curaj, la un gest brusc, la o vorbă cutezătoare, la un obraz inconștient de tânăr. Știu eu? trebuie să fie ceva asemănător melancoliei sfârșiturilor de vară, când soarele este încă întreg și lumina este încă albă, dar creștetul copacilor se înfioară seara de presentimentul declinului ce vine, și pe care ei îl poartă în ființa lor ca pe un jar intim, învelit în miez de pâine.</p>
                  <p>Era cuceritor Andrei în acel ceas de dimineață, „cuceritor“ în înțelesul clasic al vorbei, înțeles pe care îl descopeream atunci pentru prima oară, căci nu-l întâlnisem decât la cinematograf și la teatru, probabil pentru ca revelația să-mi fie mai târziu completă.</p>
                  <p>I-am strâns mâna, consimțind la tot. M-a îmbrățișat cu entuziasm și gălăgie, copilăros, foarte copilăros, dar în același timp stăpân cu ostentație – ceea ce nu-mi displăcea, pentru că nu-mi displace niciodată să le las oamenilor care-mi sunt dragi, impresia că un capriciu al lor este un ordin. Nu-mi amintesc câtă ironie era în supunerea mea. Trebuie să fi fost puțină. Dar foarte puțină: numai atâta câtă îmi era necesar ca să mă scuz față de ceea ce dumneata numești „tactul“ meu. Îl aruncam, tactul ăsta al meu, îl aruncam cum arunci o pălărie care te incomodează și rămâi pe urmă cu capul descoperit și părul răsfirat în vânt.</p>
                  <p>— Și cu toate acestea nu putem rămâne.</p>
                  <p>— De ce?</p>
                  <p>— Foarte simplu. Eu nu am decât rochia asta de pe mine, dumneata numai costumul pe care îl porți.</p>
                  <p>A râs, m-a sărutat, și-a aruncat repede haina pe umeri și a fugit, strigându-mi doar că se întoarce până la prânz.</p>
                  <p>A fugit kilometri până la șosea, a oprit întâia mașină, s-a aruncat în ea spre stupoarea celui care o conducea, a fost într-un ceas la Brașov, a dat o raită prin târg și într-alt ceas a fost înapoi, încărcat de pachete, cutii, pungi, pe care le-am desfăcut amândoi râzând la descoperirea fiecărui lucru cumpărat, căci nici el nu știa bine ce adusese și fiecare pachet desfăcut era o surpriză pentru amândoi: pijamale, un patefon cu un singur disc, o rochie de lână, un trening, bomboane, cărți, un joc de ping-pong, batiste, pudră, apă de colonie, ochelari de soare, un întreg bazar fantezist făcut din fleacuri încântătoare și de un prost gust strigător.</p>
                  <p>E stupid că ți-o spun dumitale și probabil deplasat, dar îmi vei ierta momentul ăsta de duioșie: au fost cele mai frumoase zile de care îmi pot aminti.</p>
                  <p>Am un întreg teanc de fotografii din timpul acela și mi se întâmplă des să le privesc – astăzi încă – fără părere de rău, fără reproșuri, pentru tot ce s-a întâmplat de atunci, fericită să descopăr încă un detaliu, în pozele acestea, pe care le știu pe de rost și în care totul este emoționant, totul îți spun, pantofii lui albi, cordonul meu rupt (fugisem mult și îl agățasem de un uluc, într-o zi în care ne întorceam de la Prahova, unde ne scăldaserăm, într-un loc bine ascuns, cu desăvârșire goi, pentru că nu aveam costume de baie, ce e dreptul, dar de asemeni pentru că nebunia asta ne făcea o imensă bucurie) și totul este intact, recent, amical – cum să-ți spun eu? – nu ca într-o evocare disperată de lucruri pierdute, ci ca o cunoaștere domoală și odihnită a unui peisagiu, în care trăiești cu sentimentul că este pentru totdeauna al tău.</p>
                  <p>Andrei a fost de atunci în nenumărate rânduri, brutal, obscen și rău, dar toate acestea și multe altele – o, nemăsurat mai multe decât ți-aș putea spune, nu pentru că m-aș teme de dumneata, sau pentru că m-aș simți umilită (căci e mult de când nu mai am asemenea orgoliu) ci pentru că mi-ar face rău să le mai număr, toate acestea, zic, cad și se șterg în amintirea celor două săptămâni de la început.</p>
                  <p>Ți-am spus cred că între lucrurile aduse de la Brașov era un patefon și un disc. Unul singur. Nu știu de ce se nimerise numai unul și de ce tocmai acela. Pe o parte, un dans unguresc de Brahms și pe cealaltă un dans spaniol de Granados, amândouă cântate la vioară de Iascha Heifetz. Era o placă roșie His Masters Voice, pe care o văd perfect și astăzi, deși de atunci, nu știu de ce, n-am avut curiozitatea s-o caut. Timp de două săptămâni, dimineața, la prânz, seara, seara mai ales, după cină, așteptând în cerdac să treacă de miezul nopții, ascultam melodiile acestea două, care ne deveniseră într-atât de familiare, încât încetaseră să mai fie două bucăți de muzică, schimbându-se parcă într-un fel de ritual casnic, parte integrantă din viața noastră de acolo asemeni tuturor sunetelor familiare dintr-o casă – pașii cunoscuți în tindă, tic-tacul ceasului de perete, zgomotul ușilor deschise și închise...</p>
                  <p>Vezi, au trecut atâția ani, am uitat atâtea lucruri, voi mai uita atâtea, dar cred că voi ține totdeauna minte cântecele acestea, nu pentru că ar fi frumoase, nici nu știu dacă sunt frumoase, dar pentru vacanța cuprinsă în ele, atât de adânc, încât nici Andrei, el care nu știe decât tangouri, nu le-a uitat și i se întâmplă uneori, probabil fără voia lui și fără nicio intenție, să le fredoneze, în timp ce mănâncă sau se rade.</p>
                  <p>M-ar bucura enorm să nu știe nici ce sunt, nici unde le-a auzit, și să le ducă, așa, cu el, nepăsător, cum duci în buzunarul dinăuntru al paltonului o scrisoare veche de anul trecut, pe care ai uitat-o, crezând că ai pierdut-o.</p>
                  <p>Eu, oricum, nu l-am întrebat niciodată nimic despre asta.</p>
               </div>
               <div type="div3">
                  <head>
                     <anchor xml:id="id_III2"/>III</head>
                  <p>La București am revenit târziu, pe la sfârșitul lui septembrie, când am găsit lumea de mult întoarsă din vilegiatură și pomii, la șosea, îngălbeniți.</p>
                  <p>Tot atunci te-am cunoscut pe dumneata, care tocmai te întorceai de la Paris, după nu mai știu ce studii medicale, despre care Andrei îmi vorbise cu scepticism („Ștefan Valeriu ăsta n-are să facă niciodată nimic serios“) și poate că ții minte cât de penibil mi-a fost în ziua aceea, în care el te-a strigat pe stradă, ca să mi te prezinte, strălucind de orgoliu și plin de subînțelesuri. Simțeam că aștepta să fie felicitat pentru mine și pentru „succesul“ lui. Simțeam că e încântat de rochia mea, de ochii mei, de uimirea dumitale.</p>
                  <p>Cât m-am luptat în acel timp să-i temperez entuziasmul și indiscreția. Nu eram prudentă și nu cred să fiu nici acum. Dar mă înspăimântau zvonurile, presupunerile, comentariile, serile de premieră când, trecând prin foyer, simțeam în urma mea o trenă de șoapte, intrările în restaurant, când mă întâmpinau, de la ușă, treizeci de priviri care știau ceva și voiau să știe totul, întrebările delicate, aluziile... Dacă aș fi putut face cunoscut tuturor, printr-o circulară, că sunt metresa lui Andrei, și dacă aș fi fost sigură că asta ar pune capăt curiozității publice, aș fi făcut-o. Mă obosea „atmosfera de senzațional“ care mi se pregătea.</p>
                  <p>Am încercat să-i explic toate acestea lui Andrei. I-am spus că nu mă jenez de nimeni, dar că ar trebui să-i dăm amorului nostru timpul să-și găsească singur „formula socială“ care îi convenea (nu cred să fi întrebuințat atunci termenul ăsta oribil, dar asta voiam să spun în fond). L-am rugat să lase lucrurile în voia lor, să se descurce singure.</p>
                  <p>— Ești o burgheză, mi-a spus.</p>
                  <p>Nu m-am supărat. Într-un fel avea dreptate. Era pe atunci febril, entuziast, amețit de proiecte pentru viitor, pasionat: eu eram calmă, puțin sceptică, lucidă în orice caz și, deși bucuroasă de prietenia mea cu el, obosită totuși de exploziile lui juvenile.</p>
                  <p>Mai ales țineam la un lucru: să trăim separați. În privința asta nu eram dispusă să fac nicio concesie. A fost pe rând îndrăzneț, autoritar și amenințător, dar eu am fost îndărătnică și era de ajuns.</p>
                  <p>Dar, pentru numele lui Dumnezeu, de ce? Mă primești să dorm la tine. Mă oprești la tine la masă. Ieși cu mine în oraș, de ce n-am locui atunci împreună? De ce nu te-ai muta la mine? De ce n-am lua o casă mai mare, pentru amândoi?</p>
                  <p>Ar fi fost greu să-i răspund și ar fi fost greu să înțeleagă. Nici n-am încercat. Dar am rămas la hotărârea mea.</p>
                  <p>Eu aveam nevoie de o casă în care să fiu singură și să fiu stăpână: o odaie în care nimeni să nu poată intra fără a bate la ușă, un scrin în care să încui ce vreau, patru pereți între care să mă pot aduna departe de toți și de tot. „Temperament de castelană“ mi-ai spus dumneata odată și n-am știut ce să-ți replic. Nu cred să fie asta. Știu numai că îmi place interiorul meu, că n-am bucurie mai sigură, decât să mă întorc seara în el, că am păstrat foarte limpede noțiunea de „refugiu“ a casei (întoarcerea fiului risipitor este singurul pasagiu în biblie care m-a emoționat vreodată) și că dacă nu m-am lăsat destrămată până astăzi de viață, a fost în bună parte mulțumită odăii ăsteia de unde îți scriu acum. Câte nebunii posibile nu mi-am înfrânat aici, câte gesturi stridente, câte demersuri false... Și de câte ori n-am intrat aici rănită, cu obrazul descompus, cu mâinile căzute de-a lungul trupului, incapabilă să descifrez cine știe ce catastrofă, care mă surprinsese, spunându-mi că totul e sfârșit și înțelegând probabil prin acest „totul“ viața însăși.</p>
                  <p>O zi mai târziu, sau două, când mă întâlneai pe stradă, râdeam în mine însămi, gândindu-mă pe câte avarii intime se construia calmul meu, pentru care dumneata mă felicitai și de care eu eram mândră, pentru alte motive însă te rog să crezi.</p>
                  <p>Casa a fost singurul lucru pe care mi l-am păstrat, restul intrând pe încetul, zi cu zi, în stăpânirea lui Andrei, care știa să ceară și să ia cu un adevărat instinct de copil teribil.</p>
                  <p>Îmi era plăcută apariția lui agitată, felul lui de a suna nervos și răstit, gestul cu care își arunca din prag pălăria, întrebările lui dezordonate, răspunsurile lui scurte, pașii repezi cu care făcea ocolul odăilor, schimbând lucrurile de la locul lor, mirându-se de orice, voind să știe tot, nerăbdător, intolerant și tiran cum era sigur că îi ședea bine să fie.</p>
                  <p>— Ești impertinent, Andrei.</p>
                  <p>Îl măguleam. Se simțea dintr-o dată puternic, poruncitor și zâmbea spre mine fără modestie – zâmbet care îmi plăcea nespus, fiindcă eu mă știam reticentă și dezarmată, în timp ce el se dovedea îndrăzneț și prezumțios.</p>
                  <p>I-am cunoscut din capul locului vanitatea, dar i-am cultivat-o cu bucurie, pentru că era punctul lui cel mai sensibil și pentru că asta, deși îl făcea uneori imposibil, îi dăruia nu știu ce grație aspră de adolescent, care nu cunoaște piedici. Îmi rămânea astfel sentimentul intim că între noi doi, cel mai tare tot eu eram și m-am gândit de multe ori că aproape toate victoriile lui asupra mea, cel puțin la început, au fost la drept vorbind, mici concesii, cu care îl lăsam să plece de la mine, ca să nu fie îmbufnat.</p>
                  <p>Când anume mi-a devenit Andrei indispensabil, mi-ar fi greu să spun. E probabil că n-a fost un moment precis. Iubirea mea pentru el a crescut sedimentar, lent, din lucruri mici, din obiceiuri, până ce într-o zi m-am trezit prizoniera lui. Multă vreme, m-am crezut liberă, l-am privit detașat și pentru motivul că îl judecam cu răceală, conștientă de toate defectele lui amuzante, aveam naivitatea să mă cred independentă de el și gata să primesc oricând, cu inima ușoară, o despărțire. În niciun caz, n-aș fi înțeles cum bărbatul acela cu furii și fantezii asupritoare, m-ar fi făcut să sufăr, pe mine care îl priveam cu atâta îngăduință și ironie.</p>
                  <p>Aveam impresia că se joacă cu mine „de-a tirania“ și am acceptat să-i dau replicile de sclavă, cum oamenii mari acceptă să se sperie de un copil, care și-a pus în cap o broboadă și face <hi rend="italic">hu-huu,</hi> ca balaurul...</p>
                  <p>Nu știam cât e de periculos jocul.</p>
               </div>
               <div type="div3">
                  <head>
                     <anchor xml:id="id_IV2"/>IV</head>
                  <p>Întâia noastră ceartă mai serioasă a fost din cauza numelui meu, care lui Andrei nu-i plăcea de loc.</p>
                  <p>Îi venea greu să mi-l pronunțe cum trebuie și cum este, urât desigur, comun și fără sunet personal, dar așa cum mi-a fost dat de mică: Maria.</p>
                  <p>Între noi, în intimitate, încerca tot felul de substituiri și diminutive afectuoase, pe care le refuzam cu îndârjire.</p>
                  <p>— Te previn, Andrei, că ori de câte ori ai să mă chemi altfel de cum mă cheamă, n-am să răspund.</p>
                  <p>Suferința lui adevărată era însă când trebuia să mă prezinte unui străin și atunci, contând pe jena mea, îmi rectifica numele, pronunțându-l franțuzește, englezește sau abreviat, după gustul lui, cu prima silabă.</p>
                  <p>M-am numit pe rând Marie, Mary, Ria. Și regulat, de câte ori încerca jocul ăsta, i-l dejucam liniștită, spre nesfârșita lui furie.</p>
                  <p>— Mă numesc Maria. Lui Andrei nu-i place să-mi spună astfel: este o veche glumă a lui.</p>
                  <p>Nu râde: lucrul era de mare importanță și până la urmă am ținut să rezist asupra lui, fiindcă bănuiam aici nodul întregii deosebiri dintre Andrei și mine, semnul cel mai sigur că el și eu eram din două lumi deosebite.</p>
                  <p>De ce nu-i plăcea „Maria“? Nu știu bine. L-am întrebat de câteva ori și n-a știut să se explice.</p>
                  <p>— Înțelegi, zicea el înciudat, toate femeile din jurul nostru se numesc normal. Uite Suzy Ioaniu. O cheamă Suzana, dar recunoaște și tu că ar fi oribil să-și spună așa. Uite, Bébé Stoian. Uite Anny. Toată lumea în sfârșit: Lulu, Lily, Ritta, Gaby... Numai tu... numai tu..., Maria, ce nume de provincie!</p>
                  <p>Râdeam. Mă amuza sincer pasiunea lui pentru numele șifonate, nostime, boțite, nume ce să se poată scrie cu un <hi rend="italic">y</hi> sau cu un <hi rend="italic">e</hi> mut, sau cu o dublă consoană, estetică ușoară pe care Andrei o va fi învățat din programele barurilor de noapte și pe care voia s-o impună numelui meu de trei vocale, nume monoton, nume fad, nume provincial, dar cu care mă obișnuisem și care îmi plăcea, fiindcă era atât de simplu și de comun.</p>
                  <p>Ce triumfător a fost Andrei în ziua în care, venind la mine, a aflat că servitoarea mea, de curând angajată, se chema ca mine, Maria. Nici nu s-a ostenit să râdă: a întins doar palma demonstrativ, în fața evidenței și așteptând recunoașterea adevărului. Ce cap a făcut, Doamne, ce cap, când i-am spus că lucrul nu mă supără deloc și că am să-mi las numele în pace, cum am să i-l las și pe al Mariei servitoarea, pentru că numele ăsta ne poate acoperi pe amândouă în aceeași casă, odată cu toate Mariile din lume.</p>
                  <p>A încheiat discuția sever.</p>
                  <p>— Ești iremediabil burgheză. Numai că ar trebui să-ți porți rochiile de la 1915, nu numai numele.</p>
                  <p>Foarte târziu, abia peste vreo doi ani, la Paris, într-o împrejurare care pe dumneata te-ar fi făcut să râzi, dar care pe mine m-a emoționat cu adevărat, Andrei a convenit că în definitiv un nume nu e nici mai bun nici mai rău decât altul, ba chiar a recunoscut că al meu mi se potrivește și-mi seamănă. Fuseserăm în Rue la Boëtie să vizităm câteva galerii de pictură și întâmplător, la Berneheim jeune, am dat de o expoziție curioasă a unei artiste italiene, Maria Lani, care, cunoscând personal o mulțime de pictori cu renume, îi pusese să-i facă fiecare portretul, strângând astfel o colecție de imagini foarte deosebite, ale aceluiași model.</p>
                  <p>Cred că pe Andrei l-a surprins că o femeie atât de distinsă, ca acea actriță italiană, se poate chema ca mine, Maria. Cred de asemeni că a fost mândru de această asemănare și-mi aduc aminte, că m-a privit acolo, în expoziție, de câteva ori, cu o licărire de admirație, pe care nu o mai avusese de mult pentru mine și pe care, de atunci, nu știu să o mai fi avut.</p>
                  <p>Seara, am dinat undeva în Montmartre într-un bar prietenos și nemonden, unde Andrei a fost ca în vremuri bune, copilăros, vibrant, direct și mi-a spus o mulțime de prostii încântătoare.</p>
                  <p>— Maria, am fost un dobitoc și n-ar trebui să mă ierți. Porți exact numele care ți se cuvine, un nume fără grație vizibilă, un nume care nu suportă diminutive, mândru ca tine, simplu ca tine, poate puțin prea grav, fiindcă uneori te-aș vrea altfel, mai sprintenă, mai neliniștită, nu așa cum sunt eu, pentru că eu sunt de-a-dreptul nebun, dar oricum altfel...</p>
                  <p>— Mai tânără, Andrei, mai tânără l-am ajutat eu să-și precizeze gândurile.</p>
                  <p>A protestat cu violență, mi-a amintit că el e mai în vârstă decât mine, mi-a vorbit despre firele lui de păr alb, dar în ciuda protestelor lui, am știut că spusesem adevărat și că în seara aceea Andrei, vorbitorul îngâmfat și suficient, de care îți râzi dumneata, spusese cele mai delicate și mai juste lucruri ce se puteau spune despre iubirea noastră agitată.</p>
                  <p>M-am gândit atunci, după numai țin minte câte luni de resemnare, că totuși, legătura mea cu Andrei nu era un lucru definitiv compromis, de vreme ce acel ceas de înțelegere fusese posibil și că – cine știe? – cu puțină răbdare, cu oarecare îndărătnicie la nevoie, cu un dram de noroc în sfârșit, aș fi izbutit până la urmă să descopăr în jocul nostru sufletesc, exact pedala care trebuia apăsată, pentru ca acordul nostru din acea seară, să dureze.</p>
                  <p>Să dureze! Vezi, asta trebuie să fi fost, nu numai în raporturile mele cu Andrei, dar cu toată lumea și cu viața însăși, eroarea mea cea mai gravă. Să dureze! Mă înspăimântă gândul că ceva poate să fie nimicit complet, că un lucru, un om, un sentiment sau numai un obicei poate să dispară de azi pe mâine și mă obsedează în trecerea lucrurilor numai eternitatea lor posibilă, semnul lor care ar putea să se oprească și să rămână.</p>
                  <p>Ce era sfâșietor pentru mine, în prezența lui Andrei, era aerul lui de provizorat continuu, aerul lui de om intrat din întâmplare, într-o casă, cu pălăria pe ureche, neștiind dacă are să plece, dacă are să se întoarcă sau dacă are să rămâie. Eram ispitită uneori, copilărește, să pun mâna pe umărul lui și să-l întreb cu toată seriozitatea:</p>
                  <p>— Ești aici?</p>
                  <p>Să nu crezi că dorul acesta al meu de permanență era asupritor sau măcar exigent. Știam bine că Andrei trebuia să umble, să trădeze și – cum să-ți explic eu? – cred că tocmai asta, aerul lui ușor de vagabond mă emoționa mai mult și că tocmai pentru asta îl iubeam, căci el era cu vânturile și cu lumea largă, în timp ce eu eram cu așteptarea și cu eternitatea. Eternitate ieftină desigur, a mea și a lui, dar care trebuia apărată cu băgare de seamă, împotriva atâtor lucruri.</p>
                  <p>Și dacă prezența lui fantezistă, zgomotoasă și inegală, prezența lui de mic aventurier, care terorizează și impune, îmi era dragă și îmi era necesară, pentru că asta aducea ca un fel de briză de dimineață în viața mea „gravă“, cum zicea el, poate că și lui îi trebuia liniștea mea, dacă nu pentru altceva, cel puțin pentru odihnă, căci uneori evadările, escapadele și capriciile lui zăpăcite, îl puteau obosi și atunci îi era poate plăcut să găsească lângă mine, o zi sau o săptămână de pace, puțin prea monotonă probabil și prea burgheză, dar certă.</p>
                  <p>Cred că asta înțelesese în sfârșit Andrei în seara aceea la Paris și, întorcându-ne târziu spre casă, pe jos, pe străzi ocolite de-a lungul cheiurilor Senei, ușor amețiți de vin și ușor înfiorați de noaptea de dragoste pe care ne-o făgăduiam tacit, eram fericită la brațul lui.</p>
               </div>
               <div type="div3">
                  <head>
                     <anchor xml:id="id_V1"/>V</head>
                  <p>Mai departe? Mă întreb dacă mai am ce să-ți povestesc. Acum, că am prins să vorbesc despre atâtea lucruri vechi, pe care desigur nu le-am uitat niciun moment, dar pe care până astăzi le-am ținut undeva, în mine, ca într-un sertar, în care ești bucuros să nu umbli, acum că am răscolit atâtea fapte și regrete și erori, mărturisesc că am prins gustul lor și că am, povestindu-le, un fel de plăcere dureroasă, de parcă mi-aș desface, din bandaje, un braț multă vreme, prizonier.</p>
                  <p>N-am să-ți spun însă toate istoriile câte rămân – certuri, trădări, explicații – pentru că simt cât este de târziu ca să mă mai reîntorc din drumul lor. Le-am acceptat de multă vreme, așa cum au fost și cum vor mai fi, și încerc să-mi fac din tovărășia lor un fel de voluptate familiară – singura probabil care-mi rămâne. De altfel le cunoști pe toate, ca mine și ca toată lumea, căci Andrei n-a cruțat nimic și s-a îngrijit ca fiecare nouă aventură a lui să fie un eveniment public, început și sfârșit în văzul tuturor.</p>
                  <p>Ții minte fuga lui din 1924, la Paris, cu Didi, vedeta aceea blondă, care a plecat cu el în mijlocul stagiunii, lăsând revista de la Cărăbuș descompletată și Bucureștii uluiți? Mi s-a spus că și astăzi se mai vorbește de asta și că în teatre, a rămas ca un fel de legendă isprava lor de atunci. Între timp, eu ieșeam pe stradă, primeam vizite, făceam vizite – totul cu o liniște absurdă, cu un surâs nesimulat, cu o degajare ce trebuie să fi paralizat cele mai brutale aluzii.</p>
                  <p>Cum? Nu știu. Eram curajoasă? Eram disprețuitoare? Eram insensibilă?</p>
                  <p>Nu știu, zău, nu știu, dar cred că aveam conștiința că mizeria aceea ieșea cu totul din cercul vieții mele, că nu mă viza pe mine, că nu mă putea viza pe mine, că era un zid material între ce se întâmplă atunci și între ce eram eu.</p>
                  <p>N-a înțeles nimeni nimic și Andrei a înțeles mai puțin decât oricine. Două săptămâni, la întoarcere, s-a ferit să mă întâlnească. Mi-a trimis salutări vagi și emisari speriați, în recunoaștere. Pe urmă, a venit într-o dimineață la mine, prin surpriză, dezorientat și neștiind ce să facă, să se explice pe el, sau să mă învinuiască pe mine, în orice caz, decis „să aibă dreptate“. Nu i-am dat acest prilej. L-am primit ca și cum nimic nu s-ar fi întâmplat, ca și cum abia cu o seară înainte ar fi plecat de la mine, i-am vorbit amical, l-am făcut să râdă, am râs, l-am oprit la masă, l-am întrebat despre nenumărate nimicuri. După masă, am pus la patefon câteva plăci, pe care le cumpărasem în lipsa lui pentru el, niște tangouri argentiniene și l-am rugat să-mi arate un pas de dans, care începea să fie la modă pe atunci și pe care eu nu izbutisem să-l prind. Asta i-a făcut enormă plăcere pentru că era măgulit că recurgeam la competența lui și am simțit cum faptul ăsta neînsemnat i-a redat dintr-o dată siguranța, căci a părăsit aerul lui de om vinovat, redevenind, așa cum îl știam, stăpân.</p>
                  <p>Seara, la ceai, probabil pentru că îi plăceau prăjiturile, (știi cornurile acelea spumoase pe care le cunoști) a ridicat capul deasupra ceștii lui și mi-a spus cu bunăvoință:</p>
                  <p>— Tu nu ești genul meu de femeie, dar ești o fată simpatică.</p>
                  <p>L-am privit pentru întâia dată încruntată, fiindcă fără să mă fi supărat, adjectivul ăsta mi se părea prea ușor pe umerii mei, care dovediseră doar că știau să ducă și să suporte atâtea.</p>
                  <p>— Și tu, Andrei, și tu...</p>
                  <p>Îl priveam cum mănâncă în fața mea, la masa de la care lipsise atâta vreme, lacom, vesel și comunicativ, de o candoare care îl prindea de minune și de o inconștiență, care ar fi scuzat nu o trădare, dar o crimă. Mi-a făcut totdeauna plăcere să-l privesc pe Andrei cum mănâncă și cred că lăcomia este singurul lucru profund bun în el, pentru că (poate e o prostie ce spun eu acum, dar o cred și am s-o spun totuși) pentru că un bărbat lacom are ceva de copil în el, ceva care îi scade din asprimea lui, din importanța, din teroarea lui de mascul. Poate că dacă femei simple și proaste au izbutit să trăiască o viață întreagă lângă oameni mari, regi, generali, savanți, este tocmai pentru că mâncau cu ei la masă și aveau în față imaginea lor de copii bosumflați și pofticioși, singurul lucru care le apăra pe ele împotriva majestății lor.</p>
                  <p>O, nu era cazul lui Andrei desigur, dar și el era un mic tiran în felul lui și singurul meu moment de superioritate asupra lui, singura împrejurare în care îl simțeam dependent de mine, așteptând parcă ocrotirea mea și hotărârea mea, era la masă, când desfăcându-și șervetul, mă întreba din ochi, ce aveam să-i dau de mâncare.</p>
                  <p>E stupid și pueril ce-ți spun eu acum, simt că e stupid și că n-ai să înțelegi nimic de aici, dar nu strici dumneata, vinovată nu sunt decât eu, când îți povestesc dumitale, un bărbat, lucruri pe care numai o femeie ar putea să le priceapă și să le simtă.</p>
                  <p>A fost una din puținele bucurii, pe care i le datorez lui Andrei, aceea de a-l servi, de a-i purta de grijă, de a-l vedea alintându-se, sub masca lui de bărbat energic, de a-i flata gusturile, de a i le educa. El se supunea cu satisfacția omului care primește orice, pentru că se simte îndreptățit la orice și avea ceva regal în felul lui de a mă lăsa să mă ocup de el.</p>
                  <p>Era cred singurul lucru prin care Andrei se simțea cu adevărat legat de mine și eu știam că oricât de departe ar fi fugit, ori cu cine și ori unde, într-o zi sau alta avea să revină, din oboseală, știind că-l așteaptă undeva un trup docil de femeie, un pat cunoscut, o masă bună și un patefon cu tangouri noi.</p>
                  <p>Vezi, nu-mi e rușine să-ți spun că, în toate acestea, contam pe lenea lui, pe oboseala și lăcomia lui, poate încă, uneori, pe vanitatea lui, căci eram o femeie elegantă – nu? – care făcea frumos la brațul unui bărbat, în serile de premieră, la teatru sau la restaurant.</p>
                  <p>De aceea nu m-am alarmat niciodată, la niciuna din evadările lui Andrei și nu m-am dus să-l caut, convinsă că are să vină singur, mai curând sau mai târziu. Nu spun că n-a fost greu, la început mai ales. De câte ori nu l-am așteptat zadarnic la o masă, la care îl chemasem și-mi făgăduise să vină, de câte ori n-am stat îmbrăcată, seara, la ora spectacolelor, pândind soneria și văzând cum trece timpul, încă cinci minute, încă cinci, până ce înțelegeam că n-are să mai vie și mă dezbrăcam în sfârșit, nu indignată, dar tristă de seara mea pierdută. Și cât îmi era de penibil să-i spun servitoarei că dejunez singură atunci când o prevenisem să pună două tacâmuri, sau că nu mai ies în oraș, atunci când mă văzuse puțin înainte pregătindu-mă de teatru sau de plimbare. Poate n-ai cunoscut niciodată asemenea mici mizerii și nu știi câtă oboseală rămâne pe urma lor, dar eu, care le-am trăit zi cu zi, le-aș fi preferat sincer o mare lovitură, o mare durere, care cel puțin te izbește din față și te doboară sau te reface.</p>
                  <p>Nu i-am cerut niciodată explicații lui Andrei și l-am oprit ori de câte ori a vrut să mi le dea, căci știam bine că nimic n-ar fi putut să șteargă sentimentul meu intim de îndoială, iar de rest – de fapte, argumente și justificări, – îmi păsa puțin. Și de altminteri plăcerea de a-l revedea era de fiecare dată atât de nouă și de vie, încât totul dispărea, cel puțin cât timp el rămânea de față.</p>
                  <p>Îți aduci aminte când m-ai întâlnit, astă primăvară, pe timpul alegerilor generale, într-o dimineață, pe Calea Victoriei și mi-ai spus că îl văzuseși puțin înainte pe Andrei, care pleca în seara aceea la Turda, unde candida? Ți-am răspuns simplu, ca și cum toate acestea mi-ar fi fost cunoscute și ca și cum prezența lui Andrei la București și plecarea lui spre Turda, ar fi fost lucruri de la sine înțelese. În realitate nu știam nimic, iar pe Andrei nu-l văzusem atunci de aproape o lună, de când îmi vorbise întâia dată de candidatura lui, pe care eu n-o aprobam, gluma asta părându-mi-se prea serioasă pentru el.</p>
                  <p>Așadar era în București! Se plimba pe stradă, vorbea cu diverși oameni, se amuza... M-a cuprins atunci un dor de el, un dor descurajat, în care nu era nicio mustrare și nicio revoltă, ci numai gândul timid că s-ar putea să-l văd și eu, să-l ascult vorbind, să-i strâng mâna.</p>
                  <p>M-am dus după masă la gară și am venit cu un ceas prea devreme, ceea ce m-a înspăimântat căci mă gândeam că între timp s-ar putea ca Andrei să treacă totuși pe la mine pe acasă și să nu mă găsească. L-am așteptat pe peron, înaintea primului vagon, ca să pot privi tot trenul în lung, de frică să nu-l pierd pe Andrei în mulțimea trecătorilor grăbiți. El a venit târziu, câteva minute înainte de plecarea trenului, și când m-a zărit de departe, s-a oprit brusc în loc, de uimire sau de frică, pentru că se aștepta probabil la o scenă. I-am făcut un semn mic cu mâna, ceea ce l-a încurajat și s-a apropiat de mine, cu o veselie exagerată și silindu-se să fie volubil, lucru care era de prisos, de vreme ce eu nu-i ceream altceva decât să-l văd. A fost drăguț, afectuos și – atârnat pe scara vagonului – îmi strângea într-una mâna cu efuziune, așteptând însă dintr-un moment într-altul semnalul de plecare. M-am gândit atunci că printr-un miracol s-ar putea ca el să sară deodată jos, să-și ia valiza într-o mână și brațul meu într-alta, să se îndrepte cu mine spre ieșire și să-mi spună ca rămâne în noaptea aceea la București. O secundă m-a fulgerat gândul de a-l ruga să rămână, dar din fericire mi-am mușcat buza, am tăcut și am zâmbit.</p>
                  <p>Trenul a pornit și Andrei de pe scară mi-a făcut generos semn cu brațul, până ce ne-am depărtat de tot, el strălucitor de mulțumire și orgoliu, eu ezitând în fața unui mare gol și știind doar că nu trebuia să plâng.</p>
                  <p>Poate că, între el și mine, momentul acela rezuma tot.</p>
               </div>
               <div type="div3">
                  <head>
                     <anchor xml:id="id_VI1"/>VI</head>
                  <p>E târziu, nu-i așa? pentru regrete și mustrări. Să nu fi fost Andrei... Ei bine, să nu fi fost Andrei, mărturisesc că nu știu ce ar fi fost. El a intrat așa de complet în traiul meu, l-a mobilat cu atâtea lucruri ca pe o casă deșartă, a baricadat cu silueta lui de boxeur atâtea porți, ce puteau duce spre altceva, spre alți oameni și spre alte întâmplări încât acum, când vreau să-mi imaginez că el n-ar fi fost niciodată, sunt incapabilă să văd în jurul meu altceva decât un imens gol. Simt că n-aș fi fost atât de ostenită și că n-aș fi purtat cu mine sentimentul ăsta intim de deșertăciune, care îmi servește drept scut, dar mai departe, dincolo de absența lui Andrei nu văd nimic.</p>
                  <p>Am încercat uneori, astă noapte încă, după uluitoarea dumitale mărturisire de aseară, am încercat să pun oarecare ordine în mine și să judec cu răceală iubirea mea pentru omul ăsta, pe care îl cunosc doară și asupra căruia nu-mi fac nicio iluzie. Am un simț ascuțit a ceea ce se cuvine și a ce nu se cuvine, un fel de instinct al justiției simple dintre oameni și îmi spuneam că e ceva nedrept în tovărășia mea cu Andrei, că sunt în mine câteva lucruri care în mâinile altcuiva ar fi rodit, câteva înclinări, nu de mare preț și nu strălucitoare, dar care ar fi fost poate în stare să lumineze o viață de bărbat iubit. Îmi mai spuneam că toate aceste sunt prea grele sau prea ușoare pentru Andrei, că el, n-are ce face cu ele și că, rămânând lângă el, risipesc stupid o mină de viață, care poate fi necesară altundeva, altcuiva, și că asta poate dezorganiza întreg universul, căci la încheierea socotelilor se va găsi lipsă această rezervă rătăcită de iubire.</p>
                  <p>Copilăros, nu? Nu așa de copilăros totuși, dacă vrei să mă crezi că spaima asta de a nu fi dezertat de la adevărata mea chemare mă copleșește sincer și că uneori, Andrei fiind lângă mine, mă trezesc deodată înfiorată de gândul că mă aflu prizonieră și că undeva, nu știu unde, tare departe în orice caz, mă așteaptă și astăzi, o altă existență, cu un alt om, existență pe care am întrerupt-o fără să știu, acum cinci ani, în noaptea de august, în care am fost metresa lui Andrei, din ușurință și din lene.</p>
                  <p>Am să fiu cu desăvârșire sinceră și am să-ți spun că atunci mă gândesc la dumneata. Nu vreau să vorbesc prostii și mai ales nu acum, după cele întâmplate aseară, dar de ce nu te-am cunoscut șase luni, înainte de a te fi cunoscut? Poate că totul ar fi fost altfel.</p>
                  <p>Dumneata ai fost pentru mine, fără să bănuiești poate, singurul suport pe care contam. Îmi plăcea să te știu în afară de amorul meu cu Andrei, în afară de toate complicațiile noastre comune, pentru că astfel știam că, peste dezolările sau comediile acelea, îmi mai rămânea ceva, un teren neutru de viață, o insulă pacificată, la hotarul căreia cădeau temeri și bănuieli și nesiguranțe. Mă felicitam că rezistasem ispitei de a-ți vorbi și îți eram recunoscătoare că nu mă întrebaseși niciodată nimic – tocmai pentru că astfel orice confuzie între amorul meu pentru Andrei și prietenia mea pentru dumneata era exclusă, ele rămânând două lucruri străine unul de altul, între care însă, te rog să crezi, niciodată nu m-am gândit că ar trebui să aleg.</p>
                  <p>De ce ai stricat buna noastră înțelegere? Cum se încurcă lucrurile și cum par a se pune toate de-a curmezișul între noi! Aseară am avut sentimentul unei mici catastrofe și mă întrebam alarmată dacă este vreo scăpare. Astăzi încă, începând să-ți scriu, eram jenată și nu știam bine ce am să-ți spun, temându-mă să nu mă înțelegi prost sau să nu mă exprim greșit, temându-mă mai ales ca drumul dintre noi să nu fie pe totdeauna tăiat de accidentul ăsta brutal, atât de greu de lămurit, între atâtea sentimente contrarii, care mă împart și mă nedumeresc pe mine însămi.</p>
                  <p>Acum însă, după câte ți-am povestit și pe măsură ce ți le-am povestit, am început să văd mai clar și cred că pot să-ți spun în toată sinceritatea că nimic nu e pierdut: să reluăm lucrurile de acolo de unde le-ai întrerupt dumneata aseară și să uităm ce a urmat. Se poate. Ascultă-mă pe mine, crede-mă pe mine: se poate.</p>
                  <p>Lasă-mă pe mine mai departe cu Andrei, cu care am socoteli și înțelegeri și adversități, ce nu pot fi rupte nici într-o zi, nici în două, nici într-un an. Am mers prea departe ca să mă întorc, sunt prea obosită ca să sfârșesc. Un amor mi se pare un lucru atât de complicat, un angrenaj atât de apăsător și minuțios, încât mi-e imposibil să mă desfac dintre rotițele lui, să tai legăturile mărunte care mă fixează, să trec peste asediul tuturor detaliilor din care a crescut și între care m-a închis.</p>
                  <p>Sunt convenții fizice între mine și Andrei, sunt prejudecăți comune, sunt deprinderi, al căror gust de pasiune l-am pierdut poate sau l-am uitat, dar de care nu mă pot despărți, pentru că știu că în momentul acela ar redeveni chinuitoare, întocmai ca o mână bolnavă, care te lasă în pace atâta vreme cât o ții fixă, dar care te scutură de durere, în clipa în care, din nebăgare de seamă, ai mișcat-o din loc. Mi-e frică să mă apropiu de rana asta veche, care se cheamă un amor și simt că e nemăsurat mai bine să las regretele și revoltele mele în pace, în straturile lor sufletești, astăzi calme, pentru că, cel puțin aici unde mă aflu, sunt o cunoștință veche a lor și mă simt oarecum la mine acasă. În ziua în care aș ști că Andrei n-are să mai sune niciodată la poarta mea – sunetul lui poruncitor și scurt, pe care îl recunosc între o mie – mă voi găsi dezorientată pentru totdeauna. Înțelege ușurința asta și iart-o. Înțelege mai ales că ceea ce rămâne dincolo de asta, între noi doi, convorbirile noastre lungi când vii să iei ceaiul la mine, plimbările noastre prin sălile de expoziții, certurile noastre pentru un tablou sau o carte, serile de concert, semnele ușoare de înțelegere pe care le schimbăm în lume, când, din ochi, convenim că suntem de acord asupra unui gest sau a unui fapt, toate acestea nu fac chiar cel de pe urmă lucru din existența mea și poate nici din a dumitale. Este singurul lucru care mă reabilitează în propriii mei ochi și singura împrejurare în care îmi dau seama că Andrei n-a fost totuși în viața mea decât un bărbat care a greșit adresa și a bătut la o ușă străină, eroare care a ținut cinci ani și va mai ține cinci, dar care până la urmă tot eroare rămâne, adică ceva de care eu n-am cum răspunde și n-am de ce mă căi.</p>
                  <p>Ai să vii luni, nu-i așa?</p>
               </div>
            </div>
            <div type="div2">
               <head>Arabela</head>
               <div type="div3">
                  <head>
                     <anchor xml:id="id_I3"/>I</head>
                  <p>Am respins azi încă o ofertă. Sper să fie ultima. J. K. L. Wood, corespondent și redactor la <hi rend="italic">New-York Herald</hi> m-a privit cu o sinceră stupoare, a rupt cecul pe care îl plimbase jumătate de oră pe masa mea și mi-a spus sec: „Domnule, nu sunteți un om de afaceri“.</p>
                  <p>Nu sunt. Dar gândul că aș fi putut povesti pentru un magazin ilustrat o istorie care mă privește, mi se pare de un rar ridicol. Nu mi se iartă că am răpit music-hall-ului un număr de senzație „<hi rend="italic">Arabella and partner“</hi>, spunea adineauri J. K. L. Wood, era un număr retribuit seral cu 620 de dolari, plus cheltuieli de deplasare. Publicul vrea să știe de ce anume am renunțat la această retribuție și la aceste cheltuieli. El vrea să știe unde se află Arabela și – dacă e posibil – de ce Arabela m-a iubit pe mine sau de ce am iubit-o eu pe ea.</p>
                  <p>Am în sertarul din dreapta o fotografie a ei, din prima vară pe care am petrecut-o împreună. Să fi fost pe la sfârșitul lui august, la Talloires. (Ar trebui, într-o zi să-mi clasez hârtiile și să-mi datez, pe cât posibil fotografiile. Detestabilă memorie). Era într-o rochie albastră, foarte deschisă, cu un guler școlăresc alb, numai cu sandale în picioare, fără ciorapi, cu capul gol, nepudrată, puțin palidă, dar odihnită și albă în soare. În fotografie am prins-o cu mâna ridicată brusc spre mine – gest speriat care nu era al ei fiindcă voia cred, să-mi spună s-o aștept o clipă pentru poză. Îmi imaginez fotografia asta mică apărând într-un ziar și mă cutremur. Nu e nici decență, nici prejudecată, nici sentimentalism: dar păstrez pentru mine lucrurile care sunt strict ale mele și mi se pare că gestul acela surprins are încă și astăzi o căldură imediată de strigăt.</p>
                  <p>E de mirare cum zilele în care se întâmplă ceva definitiv în viață, nu au nimic deosebit de celelalte în care nu se întâmplă nimic. Niciun semn. Nicio prevestire. Avusesem în acea seară de noiembrie o întâlnire în Place Pigale cu un atașat de presă al unei legații amice, în vederea unei note pe care trebuia s-o redactăm împreună. Omul nu venise. Mi-era silă să mă întorc acasă devreme. Am luat-o în sus spre Medrano. Îmi place mirosul pistei de circ, roșul violent al perdelelor din fund, dincolo de care se aude nechezatul cailor ce își așteaptă rândul, prostul gust al femeilor bariste, mustățile clasice ale cavalerului-director și lumea multă din jur care râde năvălitor, fără dificultate. Plăceri de estet dezabuzat. Plăceri oricum.</p>
                  <p>Se începuse de mult. Când am intrat, era liniște. Liniștea, care precede la circ numerele de salt mortal. Mi-am aruncat ochii pe program.</p>
                  <p>Trio Darties</p>
                  <p>Dikki et Miss Arabela</p>
                  <p>Deoparte și de alta a pistei, la mare înălțime, erau două bare pe care, ca într-un cadru, se legănau doi atleți în roșu. În centru, o bară de lemn, legată cu două frânghii de plafonul circului, oscila liberă, așteptând. Pe pistă, un fel de clown spân, arăta cu gesturi mari ce avea să se întâmple. Cei doi atleți în roșu trebuiau să sară deodată, unul din dreapta, celălalt din stânga, pe bara mobilă din mijloc, să o prindă fiecare cu o singură mână și pe urmă, cu aceeași mișcare, să sară de acolo înspre cele două bare laterale, unul în locul celuilalt. La o înălțime de vreo treizeci de metri, un dublu salt de mare lungime, fără plasă.</p>
                  <p>Luminile se stinseră. Patru reflectoare de culori diferite băteau puternic în sus. Spre atletul din dreapta și spre cel din stânga, două. Spre bara deșartă din mijloc, un reflector alb, care dădea oscilațiilor ei deasupra circului un aer de fatalitate. Al patrulea reflector proiecta mai sus o lumină albastră slabă și descoperea acolo o prezență pe care nu o băgasem în seamă: într-un leagăn de mătase, o femeie. Brună, decorativă, într-un maieu argintiu, cu o brățară de pietre mari pe brațul drept, picior peste picior, privea de acolo totul cu o nepăsare absolută, purtând doar în colțul stâng al buzelor, un surâs întâmplător.</p>
                  <p>Toba mică bătu precipitat. În jurul meu, nu se auzea respirația nimănui. Pe urmă, o bătaie surdă de tobă mare, un salt, patru mâini zmucindu-se pe bara din centru, o singură oscilație a ei și... gata... Bara se leagănă iar goală deasupra pistei adânci, cei doi atleți zâmbeau de o parte și de alta din locurile lor schimbate, femeia privea mai departe cu același nesigur aer de absență.</p>
                  <p>Era un număr mediocru. Am gândit-o atunci, când nu judecam decât cu gustul meu de diletant. O gândesc și acum, când am în urmă atâtea turnee și succese. Era un număr mediocru. Interesant desigur și primejdios, dar prost prezentat, cu detalii inutile, cu decoruri de bâlci și cu nu știu ce expresie declamatoare, care îmi displace. Mai târziu, în peregrinările mele prin music-halurile europene, am învățat că virtuozitatea și simplicitatea sunt două lucruri identice. Mi-a spus-o într-o seară Rastelli, la Hamburg, unde jucam întâmplător amândoi, el cu bilele, faclele și baloanele lui, eu cu Arabela.</p>
                  <p>Dar să revin. Tot pasajul ăsta ar trebui suprimat la drept vorbind. Obicei stupid de cabotin, care nu-și poate uita meseria și vorbește într-una de ea. Să revin deci la acea seară de noiembrie, când nu eram decât expert tehnic al Ministerului Sănătății din România pe lângă Comisia Internațională de Cooperare Medicală.</p>
                  <p>Numărul se terminase. Cei doi cavaleri în roșu mulțumeau publicului în mijlocul pistei. Între ei, își făcuse loc un al treilea, tot în roșu, mai tânăr însă și mai firav, care până atunci stătuse ascuns nu știu unde. În jurul lor, clownul spân descria cercuri largi, într-un fel de dans grotesc, fără haz. Numai sus, deasupra noastră a tuturora, femeia din leagănul de mătase privea departe fumul unei țigări imaginare. Avea o ușoară mișcare a tălpilor, joc imperceptibil de baletistă în repaus. A coborât, târziu, când aplauzele încetaseră cu totul, pe o frânghie, schimbând rar, leneș, mâinile una după alta în jos, până în centrul pistei, unde a căzut pe vârfuri. Pe urmă a ieșit, fără grabă și fără să se încline, între cele două șiruri de servitori în livrea.</p>
                  <p>În pauză, m-am dus ca de obicei în culise, să privesc caii. Li se făcea toaleta pentru spectacol, în boxe deschise, într-o galerie din fund. Miroase acolo a nisip, a balegă, a sânge și a parfum – miros răvășit, complicat, pe care nu l-am cunoscut decât acolo și pe care îl țiu minte cu o precizie ascuțită. Femei elegante se plimbau de la boxă, la boxă, să mângâie o coamă neagră, să șteargă fruntea pătată a unui mânz, să întindă zahăr cumpărat la intrare, calului preferat.</p>
                  <p>Într-un colț, călare pe bara de lemn a unei boxe, femeia în tricoul argintiu conversa cu un cal negru, cu mâna petrecută frățește după gâtul lui. (Îmi amintea o imagine veche de carte poștală așa cum se trimiteau demult, în copilărie, de anul nou pentru felicitări, poză în care o amazoană și un bot de cal se priveau tandri sub o potcoavă de flori). Mai târziu aveam să aflu că Miss Arabela nu se afla acolo, în seara aceea, pentru buna ei plăcere, ci că era obligată prin contract să se plimbe în pauză prin culoare, în costumul ei de spectacol, odată cu clownii și scamatorii, pentru a da astfel culiselor un aer de activitate surprinsă. Asta îl măgulește pe spectator.</p>
                  <p>M-am apropiat de ea întâmplător. Cred că tot întâmplător, vreau să spun fără nicio intenție precisă, i-am oferit o țigară. A primit-o și pe urmă, când și-a amintit că nu era voie să se fumeze acolo, și cum amândoi rămăseserăm cu țigările în gură neaprinse, m-a întrebat dacă nu vreau să viu la ea în cabină, să fumez.</p>
                  <p>— Uite, e aproape. Întâia ușă pe stânga.</p>
                  <p>Am urmat-o, surprins de simplicitatea propunerii. Îmi vorbise ca unei cunoștințe vechi, cu un amestec de indiferență și prietenie, care, la drept vorbind, era felul ei natural de a fi, dar care atunci – pentru că nu o cunoșteam – mi se părea anume adresat mie.</p>
                  <p>A doua parte a programului începuse, dar nu era nimic interesant, cel puțin între primele numere și îmi surâdea gândul de a schimba câteva cuvinte cu femeia aceasta în costum argintiu, în cadrul ei de cabotină. Era ceva cinematografic în întâmplarea asta.</p>
                  <p>Totuși în prag am ezitat. Când s-a deschis ușa, am observat cu surprindere și cu necaz că nu eram singuri și că cei patru parteneri ai femeii ocupaseră dinainte cabina, fiecare instalat în alt colț, ursuji, preocupați de toaleta lor complicată și dezinteresându-se complet de noi. Am intrat încurcat, neștiind dacă trebuie să salut sau nu, și derutat mai ales de tăcerea lor ostilă. Se îmbrăcau îmbufnați, muți, fără grabă, trăgându-și fără nicio jenă pantalonii sau cămașa și aruncându-și din când în când, peste capul nostru un ștergar, un piepten sau o lingură de pantofi. Doar cel mai tânăr dintre ei, băiatul firav pe care în pistă nici nu-l văzusem decât la sfârșitul numărului, și-a ridicat capul deasupra ligheanului peste care se spăla gol până la brâu și m-a privit un moment.</p>
                  <p>— Beb, îl numi femeia.</p>
                  <p>Pe urmă, îmi făcu semn să viu la măsuța ei de toaletă. Îmi aprinse țigara și apoi o aprinse pe a ei de la mine.</p>
                  <p>Porni să-și descheie nasturii bretelelor, dar plictisită că nu poate fuma liniștit, renunță, rămânând așa, cu tot spatele gol și cu un sân pe jumătate descoperit, sub tricoul acela nu destul de deschis ca să-i alunece cu totul de-a lungul corpului. Fuma cu stângăcie, ceea ce m-a surprins și-am spus-o.</p>
                  <p>— De ce ții țigara între degetul gros și arătător?</p>
                  <p>— Nu știu. M-am învățat, se vede, așa.</p>
                  <p>Tăceam amândoi. Nu știam despre ce să-i vorbesc și mi-era necaz pe mine că venisem, căci eram cu siguranță ridicol între cei patru bărbați, care își vedeau de treabă în jurul meu, ca și cum nici nu aș fi existat.</p>
                  <p>— E foarte interesant numărul dumneavoastră, vorbii eu în sfârșit, oprindu-mă la platitudinea asta, mulțumit oricum că găsisem ceva și că puneam astfel capăt tăcerii aceleia penibile.</p>
                  <p>— Interesant? Nu știu. Obositor. Nu este așa, Beb? Obositor.</p>
                  <p>Își petrecu mâinile după ceafă și își legănă capul între brațele ei rotunde.</p>
                  <p>— Și eu doar, nu fac nimic. Privesc de sus, cum lucrează ei. Dar luminile, dar aparatele astea prost înșurubate, dar galeria care râde... Dacă ai ști cum apasă toate astea...</p>
                  <p>Era un accent de imensă osteneală în vocea ei și acele câteva cuvinte pe care le rostise, întretăiate de tăceri lungi, cu ochii urmărind fumul subțire al țigării, mă loviseră prin simplicitatea lor.</p>
                  <p>Între timp, bărbații terminaseră cu îmbrăcatul și atunci s-a întâmplat un lucru atât de neașteptat, încât, dacă nu m-aș fi simțit stingherit, aș fi izbucnit cred în râs. S-au înșirat toți patru în front, în fața Arabelei și s-au apropiat pe rând de ea, unul câte unul, oprindu-se cu oarecare sfială la depărtare de un pas. Ea îi privi pe fiecare în parte, cu atenție, scrutându-le autoritară ținuta și făcând mici observații de detaliu.</p>
                  <p>— Tu să-ți schimbi mâine gulerul. Ți-am spus că un guler nu se poartă mai mult de o zi.</p>
                  <p>— Și tu de ce nu ți-ai șters ghetele? Și de ce porți pălăria pe ceafă?</p>
                  <p>Ascultau observațiile acestea școlărește, intimidați și cu surâsuri încurcate de copii care își recunosc greșeala și promit din ochi să se îndrepte. Cu primii doi sfârși repede (erau cei doi atleți în roșu, pe care îi văzusem executând saltul mortal). Unuia îi comandă să-și vâre în buzunar batista, care ieșea exagerat din haină, celuilalt îi arătă o ușoară pată pe rever.</p>
                  <p>— Mâine nu cumva s-o mai văd.</p>
                  <p>Deschise un sertar și scoase de acolo o sumă de bani, pe care o împărți între toți, fiecare primind în tăcere ce i se dădea, fără să numere și plecând pe urmă, cu un salut stângaci din cap.</p>
                  <p>Mai complicat fu cu Dikki, clownul spân, un biet om cu fața avariată de farduri, pentru care Arabela își pierdu mai mult timp ca să-i pună în ordine toaleta și care, când fu să-și primească banii, reclamă un supliment, refuzat retezător de femeie.</p>
                  <p>— Fă bine și pleacă. Ai să te întorci devreme acasă și n-ai să bei – mă înțelegi? Tu, Beb, rămâi. Uite, îți lipsește un nasture la pardesiu.</p>
                  <p>Băiatul rămase lângă ușă, în timp ce Arabela îi cusu nasturele și el o privi lung cu o înduioșare, care mi se păru comică pentru locul acela și pentru vârsta lor de oameni în toată firea.</p>
                  <p>Toate acestea se petrecuseră atât de neașteptat, încât, rămânând în sfârșit singur cu Arabela, n-am știut ce să-i spun. Scena de familie, la care asistasem, ar fi trebuit să mă amuze și simțeam totuși că mă emoționează, prin aureola de dictator a femeii aceleia tinere, prin supunerea copilăroasă a tovarășilor ei, prin respectul lor speriat față de ea, prin îngăduința ei ironică și poruncitoare față de toți. Mai tânără decât ei – cel mult de o vârstă cu ei – se purta cu dânșii ca o soră bătrână și aerul său matern mi se părea neserios pe obrazul ei de adolescentă ostenită.</p>
                  <p>— Nu vrei să te întorci în circ? m-a întrebat ea într-un sfârșit. N-ar trebui să pierzi numărul de echitație. E bun.</p>
                  <p>I-am răspuns, cu totul într-alt fel, printr-o întrebare bruscă.</p>
                  <p>— Îți place viața asta?</p>
                  <p>— Care viață?</p>
                  <p>— Viața asta pe care o duci.</p>
                  <p>— Pui niște întrebări...</p>
                  <p>Își desfăcu cu atenție șireturile pantofilor albi de lucru și își pregătea meticulos ciorapii, rochia, pudra, gravă de parcă operația aceea ar fi fost ceremonia ei cea mai de seamă. Nu mi-a spus nici să întorc capul, nici să sting lumina, nici să plec. S-a îmbrăcat în fața mea, cu o totală lipsă de pudoare, dar era în indiferența mișcărilor ei, ceva inexplicabil cast, ceva care oprea din parte-mi orice gând lăturalnic.</p>
                  <p>— Dacă vrei, i-am spus, mergem împreună undeva pe aproape să bem ceva și să mai stăm de vorbă.</p>
                  <p>— Bucuroasă, dar e păcat de spectacol că-l pierzi.</p>
                  <p>Am ieșit. Ploua mărunt, ploaie de noapte, în care totul pare ud, lumina felinarelor, lumina vitrinelor, zidurile caselor subit incendiate de farurile unui automobil ce trece. De departe, literele electrice ale unei firme de cafenea pâlpâiau prietenoase și m-a bucurat dinainte răbufneala de căldură și gălăgie surdă, care avea să ne întâmpine la intrare.</p>
                  <p>Seri de cafenea pariziană, în noiembrie, când te apucă miezul nopții în fața unei sticle deșerte, înecat în valuri de fum, prin care vocile oamenilor, zgomotul zarurilor, sunetul monedei pe zinc, vin depărtate, învăluite, consolatoare până la tine, într-o rumoare ce-ți spune că nu ești singur totuși în sfârșitul ăsta de toamnă. Ce bună este apropierea oamenilor, pe care nu-i cunoști, toți prieteni și toți confidenți, în ceasul de seară care v-a unit laolaltă, între oglinzile acestea aburite, între mesele verzi de biliard, între vitrinele mari ce se văd dinăuntru înflorite de picăturile de ploaie, care desemnează în căderea lor pe geam, hărți și continente efemere. Totul e familiar și fără nume în cafeneaua asta de cartier, ca într-un tren sau ca într-un salon de vapor și sentimentul că mâine nu vei mai recunoaște niciuna din fețele amicale din jur, îți dă nu știu de ce un gust cald de confesiune și un îndemn de a vorbi despre cele mai ascunse lucruri ale tale, celui dintâi vecin de masă.</p>
                  <p>Am ascultat în seara aceea povestea Arabelei, fără să fiu surprins și fără s-o întreb de nimic, lăsând-o să vorbească în buna ei voie despre ce s-o nimeri.</p>
                  <p>— În leagănul ăla alb, pe care l-ai văzut la circ, m-a suit întâia dată un elvețian, director de cabaret, undeva lângă Montreux. Zicea că nu-i angajează pe băieți, dacă nu mă arăt și eu pe scenă. Dar nu știe să facă nimic, a spus Dik. Nu e nimic, zicea celălalt. Să stea acolo cu voi, ca s-o vadă lumea – fără femei nu merge.</p>
                  <p>Pe urmă a rămas așa și n-am mai schimbat. Umblu cu ei, le port de grijă, căci sunt toți patru niște zăpăciți și seara jucăm împreună. Jucăm... Ai văzut și dumneata. Dik bea, Beb fumează, Jef umblă după femei și Sam nu umblă după nimic. (Sunt caraghioși cu numele astea, dar m-am obișnuit să le spun așa și nici ei nu mă strigă altfel decât Arabela). Dacă n-aș fi eu să-i țin de scurt... Unul mi-e frate, altul prieten, altul nu mai știu ce mi-e. M-am obișnuit cu ei și oricum e mai bine așa decât altfel. Sau e totuna. Numai uneori îmi vine un fel de plictiseală și nu mai înțeleg ce caut sus, pe frânghiile alea, unde nu fac nimic și aștept să se termine numărul nostru.</p>
                  <p>De obicei nu fumez, dar nu sunt obișnuită să refuz ce mi se dă – fiindcă nici nu sunt obișnuită să mi se dea – așa că țigara dumitale am primit-o. Cred că nu te-ai supărat.</p>
                  <p>Am lăsat-o să vorbească vreme multă. Numai țin minte astăzi despre câte mi-a povestit. Lucruri obișnuite, întâmplări mărunte, reflexii, întrebări, amintiri – toate spuse indiferent cu voce egală, potolită și cu o lipsă de sclipire în ochi, care spunea cât de puțină importanță aveau toate acele lucruri și eu care le ascultăm, pentru ea care le spunea, din oboseală probabil.</p>
                  <p>Am ieșit târziu, aproape de două. Stațiile de metrou se închiseseră de mult și taxiuri nu se vedeau.</p>
                  <p>I-am propus să vină la mine.</p>
                  <p>— Nu se poate.</p>
                  <p>— Ba da, se poate. Te chem ca să dormi, nu pentru altceva. E mai aproape și e mai simplu.</p>
                  <p>S-a gândit puțin și am văzut bine că în momentul acela nu avea ezitări de pudoare ci că socotea cât era de comod sau incomod să vină. Până la urmă, cred că și-a spus că era mai simplu așa.</p>
                  <p>— Vin.</p>
                  <p>Ne-am urcat la etajul III, într-un hotel din apropiere unde locuiam și cum nu aveam decât un singur pat, i-am spus că eu am să mă culc în odaia alăturată, într-un fotoliu. Eram de bună credință.</p>
                  <p>— Nu, mi-a răspuns. O să dormi în pat. E destul de mare pentru amândoi și nu e imposibil să ne înțelegem.</p>
                  <p>Am primit pentru că mi-era totuna și nu mi se întâmpla pentru prima oară să mă culc cu o femeie prietenește, în camarad, căci adesea, după o petrecere, se întâmpla să vină sus la mine diverși amici și amice și atunci dormeam cum se nimerea.</p>
                  <p>Dar când am făcut întuneric și după ce am descoperit căldura cunoscută a perinelor, răsuflarea femeii de lângă mine, rară cum era și ascunzătoare de nu știu ce tristețe intimă, mi s-a părut atât de amicală și de veche și în zgomotul surd al ploii, ce încă se auzea din stradă, palpitarea trupului ei era atât de apropiată, încât i-am căutat mâinile și i le-am petrecut după gâtul meu, fericit că o am lângă mine.</p>
                  <p>S-a lăsat în voia mea, fără nicio mustrare pentru cuvântul meu călcat, dar de asemenea fără entuziasm, supusă și absurd de liniștită. Avea un gust de miez de pâine și senzația asta pe care o port încă în mine, este singurul lucru cert, care mi-a rămas pe urma Arabelei, astăzi după atâția ani de trai comun și după alți atâția ani de despărțire.</p>
                  <p>Când am lăsat-o din brațe, s-a întors spre fereastră și a adormit imediat, adânc.</p>
                  <p>Îmi spusese doar că era obosită.</p>
               </div>
               <div type="div3">
                  <head>
                     <anchor xml:id="id_II3"/>II</head>
                  <p>N-am încercat niciodată să explic nimănui, cum a rămas Arabela cu mine și cum am primit eu, atât de îndărătnic în dorul meu de libertate, această complicație plină de urmări grele.</p>
                  <p>Totul a fost așa de simplu și de nesocotit, încât sunt sigur orice explicație ar fi fost falsă.</p>
                  <p>Arabela a rămas din lene. Așa cum venise.</p>
                  <p>— Ce ar fi, i-am spus eu a doua zi, dacă n-ai pleca mai departe în turneu și ai rămâne aici?</p>
                  <p>— Știu eu? Să încercăm.</p>
                  <p>Seara, am găsit-o la mine în cameră, instalată simplu. Își adusese o valiză mică și câteva obiecte de toaletă: tot bagajul. Am întrebat-o cum aranjase cu tovarășii ei.</p>
                  <p>— Au plecat.</p>
                  <p>— A fost greu?</p>
                  <p>— Nu. Le-am dat socotelile și s-au dus. Oricum, eu nu făceam nimic.</p>
                  <p>Ar fi trebuit să fie jenantă situația mea față de femeia aceasta, pe care o cunoșteam de o zi și care, pe un singur cuvânt, aruncat într-o doară, părăsea o existență și, oricum, o carieră, pentru ca să se instaleze în viața unui bărbat străin, cu care nu avea nimic comun. Dar cum să explic sentimentul de liniște, pe care l-am avut din acel prim ceas, aerul familiar pe care Arabela îl aducea în odaia mea, timbrul de amintiri comune, pe care îl simțeam în pasul ei prin casă?</p>
                  <p>Știa să deschidă exact sertarul care trebuia, să găsească lucrurile la locul lor, să aprindă lumina, fără să mă întrebe pe mine unde este priza, să așeze o carte în raftul ei obișnuit. Le găsea pe toate, singură, din instinct. Din vocație, probabil.</p>
                  <p>Am ieșit împreună să dinăm, pe urmă ne-am dus la un cinematograf din cartier și ne-am întors târziu acasă, fără nici-o grabă, cel puțin din partea mea, căci deși îmi plăcea căldura brațului ei și mă gândeam cu plăcere că peste puțină vreme o voi avea întreagă și goală lângă mine, în pat, totuși senzația asta mi se părea cunoscută, totul având un gust de iubire veche și de pasiune calmă, ca și cum între ea și mine, ar fi fost lungi ani de înțelegere fizică.</p>
                  <p>Am fost viața mea toată un zăpăcit și un ursuz, rebel ori de câte ori o femeie a încercat să rămână legată de mine, preocupat exclusiv de libertatea mea de a dispune, celibatar din predestinare și nu înțelesesem până atunci cum ar fi fost cu putință o căsnicie, simplu gând de a regăsi în fiecare noapte același trup, cu aceleași tresăriri, părându-mi-se absurd, mie, doritor veșnic de surprize și acorduri trecătoare.</p>
                  <p>Prin ce miracol Arabela învinsese din primul ceas, chemarea mea de vagabond în iubire și mă fixase, aș izbuti poate să spun, dacă mi-aș da osteneala, dar de ce să încerc explicații de psihologie pentru un lucru atât de firesc și pe care îl acceptasem cu atâta bună voie? Nu, nu. Arabela ar râde dacă ar citi.</p>
                  <p>Tot ce țin minte, este că mirosea frumos. Avea o aromă ștearsă de parfum, pe care sângele ei îl încălzea dându-i un gust personal, o nuanță de miros animal, amintitor de noapte. Era de necrezut cum apa de colonie, inexpresivă și chimică, se transformă în dantelele ei, într-o aromă atât de învăluitoare și de pierdută, de parcă ar fi făcut parte din respirația ei.</p>
                  <p>— <hi rend="italic">Que tu sens bon,</hi> îi spuneam sincer, când voiam să-i spun cât o iubesc și mi-ar fi foarte greu să traduc vorba asta în românește. Cred că ar suna ridicol.</p>
                  <p>Seara, când mă întorceam de la lucru, tresăream de departe la amintirea acestei arome, care îmi umplea gura și nările, ca un cald miros de castane coapte și aveam o grabă de adolescent, când urcam scările, până ce, ajuns în sfârșit în casă, puteam s-o strâng în brațe și să-mi lipesc obrazul de al ei.</p>
                  <p>N-am avut multe femei în viața asta a mea. Destule oricum. Atâtea câte poate avea orice bărbat de urâțenie obișnuită, când e amabil și când știe, uneori, să fie stăruitor. Nu mă laud cu asta, căci știu prea bine că cel din urmă amic al meu, mai înalt decât sunt eu, mai brun și cu un obraz mai plăcut, a cunoscut de zece ori mai multe „aventuri“. Oricum n-am întâlnit niciodată o femeie – și au fost unele pe care le-am iubit – niciodată una, care să-mi fi dat senzația aceasta de voluptate odihnită, pe care o găseam în brațele Arabelei, respirându-i mirosul de carne tânără, destinsă în lene și indiferență.</p>
                  <p>Fiindcă Arabela nu era „femeia pasionată“. Când a început ceea ce s-a numit „degringolada“ mea, când adică mi s-a comunicat din țară de la Minister, că sunt pus în disponibilitate, știu că prietenii mei cei mai binevoitori, îmi plângeau de milă alarmați, dând de veste pe unde puteau, că am căzut pradă unei femei fatale. Râdeam, privind-o pe acea femeie fatală, în rochiile ei de casă, aproape totdeauna de culoare aspră și caldă, umblând ca o adevărată gospodină prin cameră, ca să dreagă un lucru sau ca să-mi pună la îndemână o carte, pe care eu o rătăcisem. Era ceva atât de conjugal și de matern în ea, (aerul ei grav din seara în care o cunoscusem, încruntarea poruncitoare, cu care acum îmi purta mie de grijă, cum atunci îi purta de grijă lui Beb sau lui Dik) încât gândul că cineva ar putea să o ia pe Arabela drept o eroină sumbră de roman, mă făcea să râd copilărește, cu gura plină.</p>
                  <p>— Ce te-a apucat, Ștefan? De ce râzi?</p>
                  <p>— Nimic, dragă fată. Îmi place să te privesc.</p>
                  <p>— Nu ești serios. Nu ești serios de loc.</p>
                  <p>Nu. Nu eram serios. În ziua în care, terminându-se lucrările preliminare ale comisiei internaționale, la care fusesem trimis ca expert medic al Ministerului Sănătății Publice, ar fi trebuit să mă întorc în țară și să depun referatul meu, cuminte cu adevărat ar fi fost să mă întorc. Este ceea ce m-a sfătuit și Arabela să fac.</p>
                  <p>N-am putut. Nu spun că m-aș fi simțit nenorocit, nu pretind că fără ea n-aș fi fost în stare să trăiesc, nu cred că despărțirea ar fi fost enorm de dificilă. Nimic din toate acestea. Totuși n-am plecat. Să renunț la ea, la apropierea ei, la corpul ei rotund, puțin prea rotund, dacă trebuie să fiu drept, dar atât de cald și atât de amical, să uit acele două brațe calme, pe care le desemnam seară cu seară, de la umăr la încheietura mâinii, cu buzele – mi se părea într-adevăr un efort prea complicat. În țară, cu mine, pe de altă parte, nu puteam să o iau, din foarte multe pricini (între care trebuie să socotesc și oarecare lașitate, căci mi-ar fi fost greu să apar cu Arabela în București unde mă așteptau o mulțime de prieteni onorabili și mai ales, o femeie – Maria – pe care o iubisem pe vremuri inutil și la a cărei stimă țineam și țin încă, tocmai pentru că niciodată n-am izbutit să trec cu ea dincolo de o afecțiune controlată scrutător de o parte și de alta).</p>
                  <p>Să plec de acolo – era așa de plictisitor! Am rămas simplu, fără nimic eroic în decizia asta, așa cum pe vremuri în timpul liceului, mi se întâmpla uneori, în anumite dimineți de iarnă să mă trezesc în zori, să mă uit alarmat la ceas și pe urmă după o scurtă ezitare, să-mi trag plapuma peste cap, decizând fericit: azi nu mă duc la școală.</p>
                  <p>Nu mă mai duceam la școală, nici în zorii acelei zile de ianuarie, când valiza mea diplomatică mă aștepta pentru București și când privind prin ferestrele largi ale camerei noastre treizeci de centimetri de cer parizian înnourat, i-am spus Arabelei că rămân.</p>
                  <p>Sancțiunile au urmat repede. Un avertisment în primul rând pentru gravă neglijență în serviciu. Pe urmă punerea în disponibilitate. Dacă n-am fost dat în judecată și n-am fost pedepsit mai grav, este pentru că între timp, Andrei Giorgian, un prieten, fost mai demult deputat de Turda din diletantism, ajunsese foarte serios subsecretar de stat la externe, și pusese, se pare, o vorbă bună pentru mine. De altfel Andrei mi-a scris personal o scrisoare (m-a amuzat mult, țin minte, faptul că era trasă la mașină și pe o hârtie cu antetul ministerului) în care îmi atrăgea serios atenția asupra ușurinței mele.</p>
                  <p>În post scriptum, mă anunța că se căsătorește oficial cu Maria (cu care de altminteri trăise multă vreme înainte, aceeași Marie căreia cu câțiva ani în urmă, îi făcusem într-o seară de bal, mărturisiri inabile, de care și astăzi mă căiesc). N-am înțeles de altminteri acel post scriptum, căci căsătoria lor fusese anunțată în ziare și eu îi felicitasem la timp prin scris.</p>
                  <p>Am primit toate aceste reproșuri și chemări amicale la ordine, cu nepăsare. Nu fiindcă aș fi vrut să provoc sau să înfrunt pe cineva. Nu. Dar pentru că nu aveam ce să le răspund și mai ales nu puteam să vorbesc despre Arabela, despre fericirea potolită pe care o găsisem iubind-o, despre voluptatea lentă, ordonată și limpede a nopților mele din Rue Tholozé. Era comic să știu că în ochii lumii eu sunt căzut pradă acestei fete brune, care în clipele ei cele mai ascuțite de pasiune, nu știa să surâdă altfel de cum surâdea altă dată, sus, în leagănul de mătase, absentă și ostenită.</p>
               </div>
               <div type="div3">
                  <head>
                     <anchor xml:id="id_III3"/>III</head>
                  <p>Lucrurile au mers foarte bine, cât timp am avut bani. Vreo patru luni. Îmi rămăsese din vremurile bune, un cont în bancă de aproape 30 mii de franci. Destul pentru a nu-mi fi pus din capul locului, probleme prea grave. Deocamdată aveam cu ce trăi – și dincolo de asta, fără să fi fost boem din fire, nu mă mai interesa nimic.</p>
                  <p>Din aceste prime luni ale iubirii mele cu Arabela nu am aproape deloc amintiri. Văd o Arabelă cuminte, monotonă și casnică, lăsându-mă să umblu ziua pe unde voiam, așteptându-mă acasă, docilă, făcându-se mică la brațul meu, când ieșeam în lume, destinzându-se noaptea în pat, ca o pisică albă și mormăitoare, când era foarte frig afară, foarte cald în casă și mă apropiam de ea să o sărut.</p>
                  <p>Uitasem că am o meserie, uitasem că ar fi trebuit să lucrez și redevenisem într-un fel, studentul dezordonat din alte vremuri, care își lăsa în anul întâi lecțiile de anatomie, pentru concertele Colonne. De astă dată îmi găsisem altă ocupație: mă plimbam dimineața la Luvru, iar după masă, citeam la Biblioteca Națională, totdeauna la același fotoliu – 118 – și sub aceeași lampă cu glob verde, Viețile Pictorilor de Vassari.</p>
                  <p>Îi eram recunoscător Arabelei de a mă fi scos fără voia ei de pe drumul unui destin rezonabil și de a fi făcut din domnul serios pe care îl cunoscuse în acea seară trecută de noiembrie, un ins care uită că e doctor expert diplomat pentru a redeveni ceea ce el voise să fie totdeauna: un om tânăr.</p>
                  <p>Vara am plecat la Talloires, unde am rămas într-o pensiune foarte ieftină, dar cu aparențe de mondenitate (ceea ce flata gustul burghez al Arabelei) și am jucat acolo cu bună voie rolul „tânărului menaj fericit“, într-o societate de oameni cumsecade și bârfitori. Ce strălucitoare de orgoliu era Arabela în mijlocul prietenelor ei din pensiune, toate soții de treabă, și cât de bine îi ședea de astă dată aerul de „femeie măritată“, ei care plimbase atâția ani printr-o lume dubioasă și agitată, o frunte de logodnică. Eram cu adevărat mulțumit de a-i fi dat femeii aceleia singura voluptate, pentru care probabil fusese sortită: iluzia amorului legitim. Și mă bucuram văzând cum Arabela își pierde cu încetul dunga de îndoială – poate de panică – ce îi umbrea uneori, mai demult, surâsul.</p>
                  <p>Aceste luni idilice, s-au terminat brutal odată cu întoarcerea la Paris, când făcând socoteala banilor ce îmi mai rămâneau, am găsit un rest de 6000 de franci.</p>
                  <p>— Trebuie să fac ceva, i-am spus Arabelei și am ridicat încurcat din umeri.</p>
                  <p>— Trebuie să facem ceva, a corectat ea.</p>
                  <p>Seara, când m-am întors acasă, am găsit-o bine dispusă fără exagerare ce e drept (căci lucrurile erau destul de serios încurcate) dar în orice caz foarte curajoasă și mai ales decisă asupra ceea ce urma să facem.</p>
                  <p>— Ascultă, Ștefan, 6000 de franci sunt bani foarte mulți. Tu n-ai cum să știi asta. Ne vor ajunge cel puțin cinci luni de aici încolo. I-am spus adineauri portarului că de la 15 poate să dispună de apartament. O să ne mutăm în alt cartier, de preferință pe malul stâng, spre Porte d’Orléans sau Porte de Versailles. Sunt camere ieftine pe acolo și cu 150–200 de franci, cu siguranță găsim una bună, chiar dacă o fi cu un etaj mai sus. O să mâncăm seara acasă, mă îngrijesc eu de asta. Ziua la un restaurant mai mic, se mănâncă foarte curat, ai să vezi. O să stăm mai mult pe acasă și când o să ieșim – ei bine când o să ieșim, mi se pare că există și o clasă a doua la metro – nu?</p>
                  <p>— Ei pentru 45 de centime.</p>
                  <p>— N-ai dreptul să vorbești așa: habar n-ai ce însemnează 45 de centime. A – și să nu uit; încearcă să fumezi gauloise: sunt mai ieftine și mai gustoase.</p>
                  <p>— Mizeria care va să zică... am reflectat cu un oftat într-adins exagerat, ca să ascund reala mea îngrijorare.</p>
                  <p>— Nu mizeria. Certitudinea. Pentru cinci luni, numai, dar, oricum certitudinea. Pe urmă... ei, pe urmă o să vedem.</p>
                  <p>Redevenea Arabela scrutătoare și stăpână, pe care o văzusem, în prima seară, în cabina ei de la Medrano, trecându-și în revistă partenerii și împărțindu-le scurte porunci, pe care ei le primeau cu supunere.</p>
                  <p>În zece zile eram mutați. Arabela aranjase totul – tratative, aconturi, certuri, plictiseli – în timp ce eu, după câteva zile de panică („ce e de făcut?... ce e de făcut?“) îmi reluasem rătăcirile metodice prin mahalalele pariziene, cu rare opriri în galeriile de tablouri sau în librării, de unde seara mă întorceam ostenit, dar cu sentimentul nespus de calm, că este cineva care să cugete pentru mine la „greutățile vieții“ – cum zicea cu gravitate Arabela, când se întâmpla să discutăm serios între noi.</p>
                  <p>Noua noastră reședință, era o cameră mică, la etajul al 6-lea – ultimul – într-un corp de case negre, cu zidurile lepros tencuite, într-o curte imensă, cu ierburi neîngrijite și cu foarte mulți copii. Undeva pe lângă Porte de Versailles. Nu-mi aduc aminte să fi fost o singură zi, în care să nu fi văzut pe la ferestre rufe ude întinse la un soare mai mult presupus, căci nu se vedea niciodată, printre streșinile unite. Se auzea în fiecare zi, la același ceas, un fonograf cu discuri vechi – voce răgușită, încăpățânată care nu știu la ce etaj anume se ascundea, căci n-am izbutit niciodată să o localizez. Până la noi sus, urcam o scară complicată și mă opream de vreo cinci ori, la diferite uși, pe care citeam aceleași cărți de vizită boeme: Alexandre Merenski, artiste – peintre, Theodor van Haas – ténor, Marcel Charde – paysagiste... Numai pictori, poeți și cântăreți – societate dubioasă, care trăgea a sărăcie și în mijlocul căreia mă simțeam străin, eu care nu avusesem niciodată nimic comun cu arta și care, în afara unui gust destul de relativ pentru cărți, nu-mi recunoșteam niciun fel de chemare.</p>
                  <p>Totuși... Cum uitam de cartier și de vecini, de zidurile multicolore ale casei, de curtea pavoazată cu izmene ude fâlfâind în vânt, la ferestre, de scara tapetată cu igrasie și cărți de vizită artistice, cum uitam de toate acestea și de totul, când deschideam ușa, să intru în camera noastră de la al 6-lea, cameră din care geniul casnic al Arabelei, făcuse un cadru de ordine strictă și de grație ușoară, de la culoarea de lemn dat la rindea a mobilelor, până la florile reci de iarnă care n-au lipsit niciodată de la masa noastră, nici în zilele când n-au fost bani de pâine! Ar trebui să râd în amintire de frumusețea prea onestă a camerei aceleia, prezidată de șorțul alb de gospodină, pe care Arabela îl purta cu vagă mândrie – dar dacă nu râd, este întâi pentru că am fost totdeauna un ins lipsit de gust și în al doilea rând pentru că acolo, în camera aceea, a rămas ceva de care nu se râde.</p>
                  <p>Ne-am făcut repede cunoscuți în cartier. Arabela s-a interesat în primul rând de furnizorii ei, contând pe vremuri mai grele. I-a cultivat cu îndărătnicie și amabilitate. Se avea foarte bine cu vânzătoarea de la lăptăria Maggi din colț, îl saluta amical pe măcelar, se interesa de copiii brutarului, care erau mereu bolnavi și pentru care Arabela cunoștea leacuri diverse. Datorită acestor relații atât de utile, ne câștigaserăm oarecare prestigiu prin vecini și țin minte că Arabela fusese aproape mândră, într-o zi, când aflase, cu o săptămână mai devreme, printr-o confidență a brutarului, că pâinea se va ieftini de la 2,40 la 2,35. Nu mai țin minte, dacă nu m-am simțit și eu măgulit de întâmplarea asta, care oricum, făcea din noi, în oarecare măsură, un fel de notabilități ale cartierului.</p>
                  <p>Când treceam seara, dinspre squarul Vaugirard spre casă, la braț de obicei, pentru că ne iubeam și pentru că ne era frig, amicii noștri ne surâdeau din prăvăliile lor respective și nu o dată am auzit în urma noastră, șoptindu-se complice: <hi rend="italic">voila le jeune menage du sixieme qui passe</hi>. Tânărul menaj de la al 6-lea eram noi și porecla asta, dacă mie nu-mi displăcea, pe Arabela o fericea de-a dreptul, pentru tot ce era respectabil în situația noastră.</p>
                  <p>Ne opream în drum să târguim, pentru masa de seară și admiram știința ei de a inventa, de fiecare dată, cu bani puțini și cu mâncăruri slab variate, o masă nouă și o mică surpriză. Am încercat de multe ori de atunci să-mi organizez un prânz asemănător acelora și n-am izbutit, ceea ce – oricât ar părea de copilăros – mă dezolează. Mi se întâmplă uneori să mă gândesc la Paris, să visez o reîntoarcere acolo, să mă revăd pe străzile acelea pe care le iubesc atâta, încât amintirea lor mă emoționează ca amintirea unor oameni, dar trebuie să mărturisesc această prostie, că primul lucru pe care m-aș bucura să-l fac acolo, ar fi să intru într-o charcuterie și să cer de 1 franc și 25 de centime, un sfert de „<hi rend="italic">celeri remoulade“</hi>. Aici, în România, am explicat tuturor gazdelor mele, formula mâncării ăsteia, dar cu toate experiențele făcute, țelina cu sos de muștar, care mi se servea, nu era nici pe departe acel „<hi rend="italic">celeri remoulade“</hi> picant, aromat și stimulator, care făcea bucuria dineurilor noastre, din Rue d’Alezia, de la al 6-lea etaj, într-o cameră scundă, sub privirea Arabelei, înțelegătoare a tuturor lăcomiilor, cu atât mai mult când ele erau atât de nevinovate și de ieftine.</p>
                  <p>Ea, care după știința mea nu avea niciun soi de vanitate, primind altă dată complimentele care i se făceau la circ, cu o ridicare obosită din umeri, primind mai târziu, când ajunsese la glorie, criticile entuziaste, cu nu știu ce zâmbet de nedumerire, ei bine ea, atât de indiferentă și de simplă, se roșea copilărește de mândrie, când îi spuneam că o mâncare îmi place sau că un sos e reușit. În serile acelea mă iubea îndoit și când ne culcam o simțeam mai înfiorată și mai recunoscătoare, decât o știam obișnuit, după temperamentul ei de fată tânără, sănătoasă și potolită. Erau voluptățile ei intime de stăpână a casei, biata casă ce se ținea greu pe picioare, din resturile unor bani ce se sfârșeau, în ciuda celor mai strânse socoteli. Lăsasem cu totul în mâinile Arabelei conturile și nu mai aveam în buzunar decât gologanii pe care mi-i dădea pentru țigări, căci chiar când se întâmpla să găsesc bani – un împrumut, o carte vândută, un ceas amanetat... – îi dădeam tot ei, care cu sânge rece lupta cu sărăcia, datoriile și furnizorii, biruindu-le din ce în ce mai greu.</p>
                  <p>Nu era nimic mai dificil de dus decât neplata chiriei și dacă despre zilele de foame, despre marșurile forțate pe jos, din cauza lipsei de tichete pentru autobuz, dacă despre hainele roase îmi aduc astăzi aminte cu oarecare nostalgie, când mă gândesc la cei 175 de franci lunar, pe care nu aveam să-i plătim proprietarului, tresar de spaimă și îmi pare rău că nu pot să uit definitiv capitolul ăsta. Diminețile de iarnă, când trebuia să coborâm scările tiptil nu cumva să ne surprindă cineva dezertând! Nopțile târzii, când făceam pe trotuar ocolul casei, până după 12, așteptând să se stingă lumina în loja portarului, ca să putem urca, lipiți de perete și cu respirația tăiată, șase etaje – unul, încă unul, încă unul – tremurând la gândul că dintr-un moment într-altul, cineva ne-ar putea striga din urmă și întoarce din drumul nostru către salvare. Salvarea era ușa din susul scării, ușă pe care o trânteam după noi cu un oftat de ușurare, închizând-o cu cheia de două ori și rezemându-ne de ea ca de poarta unei cetăți foarte greu cucerită.</p>
                  <p>Începea atunci o noapte lungă, plină de uitare și de pace, în care ne înfundam cu nădejdea că nu se va sfârși și ne cuprindeam unul pe altul într-o îmbrățișare înceată pe care o gradam voluptuos de la sărutare la spasm, până ce somnul venea să acopere oboseala noastră de sărăcie și amor.</p>
                  <p>Capul Arabelei îmi cădea atunci greu pe umăr. Îmi plăcea să-i privesc în întuneric reflexele de cărbune ale părului.</p>
               </div>
               <div type="div3">
                  <head>
                     <anchor xml:id="id_IV3"/>IV</head>
                  <p>Eram încă în plină iarnă, când a trebuit să ne gândim serios la o soluție – eu alarmat și ineficace, Arabela calmă și practică.</p>
                  <p>— E posibil să vin mai târziu astă seară, mi-a spus într-o zi. Așteaptă-mă în squar, peste drum de poștă, între 7 și 8. Să vedem...</p>
                  <p>S-a întors seara cu ceva mizer și nesigur: un angajament de acrobată, într-un fel de teatru-cabaret, la periferie. Douăzeci și doi de franci seral.</p>
                  <p>— Bine, Arabela, vrei să reîncepi asta?</p>
                  <p>— Nu vreau să reîncep nimic. Și mai puțin decât orice, „asta“. Vreau să ne plătim chiria.</p>
                  <p>Se întorcea spre „asta“, fără dezgust și fără revoltă, cu simpla conștiință că trebuie să lucreze și să câștige. Nu existau pentru ea probleme și ezitări.</p>
                  <p>— Trebuie, ce vrei?</p>
                  <p>Pe exact această socoteală simplă, avea să se sprijine o lună mai târziu, cerându-mi să viu și eu la teatru, să fac cu ea un duet.</p>
                  <p>Sunt lucruri de acestea abominabile, care spuse cu un ton simplu ca al Arabelei, devin absolut firești, încât, deși în principiu îți dai seama de enormitatea lor, în fapt le accepți fără replică.</p>
                  <p>— Știi, de săptămâna viitoare se schimbă programul. Eu termin cu acrobația și intru în dans. Un dans apaș. Trebuie unul cu acordeon și tu parcă știi să cânți la pian.</p>
                  <p>Am primit. Dacă aș sta să explic cuiva care mă cunoaște, acceptarea asta, nu aș spune decât prostii și n-ar înțelege cu siguranță nimic. Am primit.</p>
                  <p>O, serile din Montrouge, în cabaretul acela – jumătate teatru, jumătate bal – unde îmi desfăceam acordeonul cu tonuri tulburi, urmărind dansul Arabelei, comic prin neîndemânare (căci nu fusese niciodată dansatoare) dar elegant prin înălțarea instinctivă a trupului ei, care știa să asculte frumos o melodie! Afară era viața cealaltă, din care plecasem ca un zănatec, și în care mă puteam întoarce oricând, cu prețul unui mic efort – dar sentimentul evadării mele voluntare mă făcea să iubesc înzecit soarta pe care o întâlnisem, între mesele acelea cu consumatori entuziaști și între paharele lungi cu mentă verde. Hotărât, îmi plăcea noua mea carieră și uneori când aveam succes și mi se cerea să repet un cântec, acompaniat de vocile tuturor băutorilor din local, aveam o ușoară tresărire de orgoliu, care vestea probabil în mine ivirea cabotinului.</p>
                  <p>De acolo am trecut mai departe, prin cinematografe de cartier sau baluri musette și ne-am schimbat de câteva ori „genul“ după exigențele programului, astăzi servindu-i Arabelei de spicher la un număr de acrobație ușoară, mâine acompaniindu-i la pian un dans sau, la nevoie, făcând cu ea câțiva pași, când dansul cerea neapărat un partener.</p>
                  <p>Nimerisem o stagiune admirabilă, în anul acela în care, pe bulevard, se introduceau primele instalații de film sonor, iar cinematografele „mute“ din cartier, alarmate de concurența noii invenții, încercau să-și rețină publicul, cu „atracții în afară de program“ (cum scria pe afiș). A fost atunci o afluență enormă de „oameni șerpi“, „femei sirene“, „diseuri“, acrobați și imitatori între care ne găsiserăm și noi un loc bun, căci cererea era mare și programele se schimbau des, ceea ce ne silea să facem adevărate turnee pe la porțile Parisului, din mahala în mahala, fără să depășim niciodată un cerc interior care trecea la sud pe la Denfert-Rocherau, iar la nord pe la Batignolles. N-aș fi crezut că vom trece vreodată peste aceste hotare de foburg, dincolo, în centrul Parisului, unde firmele luminoase și afișele în culori străluceau depărtat, inaccesibile.</p>
                  <p>Totuși, foarte curând, s-a întâmplat să cunosc un tânăr poet și pederast, cu bune relații prin lumea localurilor de noapte, și băiatul acesta care o văzuse pe Arabela dansând, s-a aprins de entuziasm pentru arta ei și s-a jurat să o lanseze. Era neserios desigur și eu care în toate istoriile acestea păstram destul simț critic și știam bine că dansul iubitei mele nu prețuia mare lucru, am primit aceste făgăduieli de glorie cu suficientă moderație. Nu e mai puțin adevărat că am trecut realmente, mulțumită lui, în program la Bobino, cabaret cu renume popular în Montparnasse și că astfel am dansat cu Arabela, timp de două săptămâni în plină Rue de la Gaite, fără să ne remarce niciun cronicar desigur, dar câștigând câteva fabuloase sute de franci.</p>
                  <p>Ne-am mutat desigur din mansarda de la al 6-lea, fără să ne părăsim însă cartierul, care ne devenise într-un fel indispensabil, Arabelei pentru relațiile onorabile pe care și le făcuse acolo, mie pentru culorile locului și pentru armonia surdă a zgomotelor de mahala, cu care mă împrietenisem într-atât, încât nicăieri n-aș fi citit sau gândit mai bine, decât în acea avalanșe de sunete – un oblon de prăvălie ridicându-se cu un lung uruit zimțat, un șuierat de fabrică, un cântec pierdut de armonică, o înjurătură cutremurătoare urcând din stradă, unde s-au încăierat doi șofeuri.</p>
                  <p>Place de la Convention! Uneori, seara, când mi-e greu să adorm, mă închipui rătăcind cu mâinile în buzunare și cu pardesiul desfăcut, din mijlocul pieței ăsteia spre Porte de Versailles și o iau încet în sus, întâi pe trotuarul din dreapta, pe urmă pe cel din stânga, oprindu-mă cu luare aminte în fața fiecărei prăvălii, ca să-i revăd amănunțit, firma, vitrina cu mărfuri ieftine și somptuoase, geamurile aburite... Mirosea a cartofi fierți, a scoică, a carne de curând tăiată, a banane... Era în jurul meu un desfrâu de mărfuri aruncate la întâmplare, stambă, pește, portocale, nasturi și bretele, unt, ouă, conserve. Și glasurile care se loveau în văzduh și luminile care se salutau de la un trotuar la altul... Revăd fețele cunoscute ale oamenilor de acolo, bătrâna surâzătoare din pragul hotelului Mesidor, tânăra vânzătoare de artișouri din colțul străzii Blomet, negustorul de sticlărie de peste drum, care semăna cu Napoleon al 3-lea și care, pentru motivul că autobuzul X se oprea drept în fața prăvăliei lui, căpătase maniere de șef de gară...</p>
                  <p>Și o văd pe Arabela coborând de sus, dinspre Rue de la Croix Nivert unde locuiam noi, în impermeabilul ei scurt, strecurându-se grăbită printre trecători, dar oprindu-se îndelung la ușa unei prăvălii, ca să cumpere un cap de ață, privind cu o uluială de copil vitrinele mai mari și numărându-și în gând banii care îi rămâneau în buzunar, trecând mai departe să târguiască o sticlă de vin de la Primistere unde se dădeau bonuri de premii, pe care ea le colecta cu seriozitate, în nădejdea să câștige într-o zi serviciul de masă „pentru 12 persoane“ fotografiat în galantar. Asta nu numai în zilele grele, când ne luptam cu chiria neplătită și cu tichetele ultime de autobuz, ci și mai târziu când câștigaserăm oarecari bani și făcuserăm din noul nostru apartament din Croix Nivert o casă plăcută. Arabela a refuzat cu încăpățânare să se conformeze situației noastre de artiști, care au jucat odată la Bobino și deși în urma acestui eveniment, cunoscuserăm o seamă de „tipi bine“ care ne frecventau, ea vroia să rămână mai departe o gospodină, exagerând uneori cu ostentație grijile ei menajere.</p>
                  <p>Foarte greu de definit genul noilor noștri prieteni. Vagi pictori, vagi poeți, vagi critici – toți tineri și dezabuzați, culeși din cafenelele din Montparnasse la ore târzii de noapte, unii invertiți, alții numai snobi (de un snobism al desfrâului, pe care îi afișau violent) alții în sfârșit, cei mai puțini, băieți de treabă, dar leneși și deocamdată fără ocupație. Nu-mi puteam da seama exact de situația lor, deși aproape toți pictau, scriau sau făceau teatru, unii dintre ei vorbindu-mi precis despre relațiile lor literare (arătându-mi la nevoie o scrisoare autografă a lui Cocteau) sau despre succesele lor de mai demult – pentru dovedirea cărora aduceau un afiș vechi sau câteva rânduri elogioase publicate cu câțiva ani în urmă, în Nouvelles Littéraires. Mă interesau pentru pitorescul lor, pentru agitația pe care o aduceau în cele două camere ale noastre, unde altfel n-ar fi domnit decât dispoziția Arabelei egală și potolită ca un foc sub cenușă. Dacă aveau talent, dacă erau chemați să facă ceva în artă – nu știu. Poate da. Nu mă pricep la asta, dar nu m-aș mira ca între timp unul-doi dintre ei să fi ajuns departe și dacă aici unde sunt acum, aș mai citi ziare străine, poate că aș afla vești bune despre ei.</p>
                  <p>Spre noi, îi adusese un gust naiv de frondă, căci era cu siguranță revoluționar să disprețuiești, ca ei, spectacolele Operei Mari, ca să admiri în schimb o dansatoare de bal popular, de la porțile Parisului. Nu scrisese unul dintre ei, într-o foaie de avangardă – una din acele foi incendiare, care sunt citite de exact 17 oameni, dispuși să răstoarne pământul – nu scrisese că Wagner tot ar trebui ars și Bruno Walter (care dirija atunci la Operă, Maeștrii Cântăreți) expulzat, pentru ca în locul lui și al lui Wagner să vină iubita mea Arabela? Aceeași Arabelă care de altfel nu-i putea suferi pe niciunul, fiindcă ei nu-i plăceau decât oameni cumsecade și așezați, detestând fără iertare tot ce era aventuros, boem și „artist“. Fata asta care venea dintr-o lume de circ, după o copilărie dubioasă și după rătăciri nesfârșite prin toate târgurile, fata asta mai degrabă facilă, decât virtuoasă, căci cel puțin mie îmi cedase din prima seară, fără a fi așteptat să insist, avea o aversiune burgheză pentru tot ce nu era legitim și curat. Suferea în societatea pederaștilor și a lesbienelor care abundau prin culisele barurilor unde jucam și era îngrozită de moravurile amicilor noștri recenți, între care trecea cu o încruntare castă, vindicativă.</p>
                  <p>Într-o seară, după un lung dineu cu scoici și vin alb, în atelierul unui pictor tânăr, unde ne întâlniserăm întâmplător cu o bandă de fete zăpăcite și de băieți amețiți, am fost duși cu de-a sila în automobilul unui amic, spre Bois de Boulogne, să asistăm la o „partouză“. Nici eu nici Arabela nu cunoșteam decât din auzite și foarte vag înțelesul termenului ăstuia, știind doar că era vorba de anumite rituri sexuale, ce se săvârșeau în comun, la Bois, în aleile cele mai întunecate.</p>
                  <p>Experiența a început misterios, cu câteva schimburi de semnale luminoase, de la automobil la automobil, stingându-se și aprinzându-se brusc farurile. Ni s-a explicat că acesta era semnul de recunoaștere, între inițiați. Un lung șir de limuzine înainta cu farurile stinse, spre centrul pădurii și uneori din acest șir se desprindeau două-trei automobile, care după semnele de rigoare, coteau la dreapta sau la stânga împerecheate. Se pare că prima condiție a unei „partouze“ reușite, era ca partenerii să nu se cunoască: bărbații își schimbau locurile, trecând de la o mașină la alta, și schimbându-și astfel odată cu locurile, femeile. Pe întuneric, cu luminile stinse, cu perdelele lăsate, fără niciun fel de prezentare, fără să se vadă, aproape fără să-și vorbească, se iubeau ațâțați de misterul acesta ieftin al întunericului și al necunoscutului.</p>
                  <p>Lucrul până atunci mi se păruse legendar. Dar aveam acum înainte această defilare de trăsuri misterioase, urmăream prin portieră apelurile farurilor, vedeam strecurându-se în noapte, umbrele celor care se înțeleseseră. Spectacolul era de o ascuțime care deștepta tot ce era în mine curiozitate, anulându-mi, mărturisesc, orice fel de rezervă morală. Nu, nu era dezgustător. Era numai pasionant. Trebuia să aibă cineva lipsa de imaginație a Arabelei, onestitatea ei primară, pentru ca să se revolte acolo, în numele bunei cuviințe. Se atârnase de brațul meu și țipa în gura mare că refuză să asiste la asemenea porcării (da, a spus porcării spre rușinea mea și jena oamenilor de gust care ne însoțeau). Între timp însă, amicii noștri ochiseră o limuzină albastră și acum o urmăream în goană, ca să se depărteze de aleea aceea prea frecventată, în căutarea unui colț mai prielnic primelor tratative. Era o cursă la care participam cu o sinceră palpitare, uluit de simplicitatea aventurii și așteptându-i cu respirația tăiată deznodământul – dar Arabela nu contenea să se zbată în brațele mele, țipând că vrea acasă și amenințând că dacă nu oprim, sparge geamurile.</p>
                  <p>— Sunteți niște porci, înțelegeți? niște porci. Și tu, și tu odată cu ei! De ce nu opriți? Vreau să opriți! Bandiți ce sunteți. Am să vă reclam la poliție. Dă-mi un creion să le iau numărul. Dă-mi un creion, îți spun!</p>
                  <p>Și-a deschis poșeta, a scos de acolo un plic și pentru că nu avea creion, a luat rujul de buze cu care a scris pe plic, cu degetele tremurând, numărul mașinii care gonea înaintea noastră, în cinci cifre mari, copilăroase, cu o dungă groasă de roșu aprins. Era în gestul ăsta al ei de panică, ceva care mărea tensiunea aventurii noastre și în momentul acela m-am simțit în plin roman detectiv.</p>
                  <p>Atunci un șuierat lung de alarmă a venit de undeva dinaintea noastră. Un șuierat și un strigăt parcă. Am stopat brusc. A urmat un moment de tăcere încordată, în care nimeni n-a mișcat, toți căutând cu urechea ațintită spre noapte. Era ca o oprire neașteptată a unui tren, noaptea, în mijlocul câmpiei, pe un pod. Nimeni nu știe ce s-a întâmplat, nimeni nu îndrăznește să bănuiască. O ciocnire? O catastrofă? O amenințare? Nu se aude decât departe gâfâitul mecanic al locomotivei...</p>
                  <p>Pe urmă s-au desprins în jurul nostru umbre și voci. Alergau câțiva bărbați înainte să vadă ce s-a întâmplat. Se auzeau dincolo de portierele închise ale automobilelor, șoapte de femei alarmate. Am coborât. Ploua mărunt, liniștitor. Departe se vedeau îngrămădindu-se lumini agitate. Arabela m-a urmat, pășind alături de mine, fără un cuvânt. Ne-am făcut loc printre mașinile oprite în jurul nostru și am auzit, de câteva ori, dinăuntrul lor, lungi suspine ce sfârșeau probabil în îmbrățișări, pe care alarma nu le întrerupsese. Simțeam în aerul rece al acelei nopți de martie, un insuportabil miros de alcov, parfum sau sânge nu știu bine.</p>
                  <p>La vreo sută de pași depărtare, se făcuse un cerc larg de care ne-am apropiat cu teamă. Fusese un accident. O ghicisem după șoaptele oamenilor strânși, după depărtarea lor respectuoasă de ceva care se afla în centru și care abia când ne-am apropiat bine, am văzut că era un rănit. Se uitau cu toți la el, de la distanță, intimidați și niciunul nu cuteza să se apropie. Era un copil de 16 ani, care trecuse acolo cu bicicleta și fusese strivit de un automobil în plină goană, fără faruri.</p>
                  <p>Arabela și-a făcut loc între ei, și a pășit înainte, singură între atâția inși. O buclă din părul ei negru îi căzuse pe frunte și nu a avut nici grija de a o îndepărta, atât era de atentă și gravă. A îngenuncheat lângă rănit și l-a privit lung, fără să tresară. Și-a suflecat pe urmă mânecile, a căutat o batistă curată și a cerut apă. Cineva s-a grăbit să-i aducă, nu știu de unde, poate din carburatorul unei mașini.</p>
                  <p>A ridicat capul rănitului și i l-a proptit de genunchiul ei. Se vedea sub lumina farurilor o țeastă crăpată și o șuviță de păr însângerat. O femeie de lângă mine a țipat atunci isteric. Purta o rochie elegantă și boțită și se vedea după obrajii ei aprinși și după respirația ei agitată, că accidentul o surprinsese în mijlocul unui spasm. Arabela a privit-o lung, sever, – o privire pe care n-aș fi suportat-o cred, dacă mi-ar fi fost îndreptată.</p>
                  <p>Nu mai era nimic de făcut. Văzusem din capul locului că băiatul trântit acolo pe pământul ud, era mort. Din vechile mele amintiri medicale, atâta lucru mai știam. De altfel, sosiseră între timp agenții. Am luat-o pe Arabela de braț și am rupt-o de acolo. Am mers amândoi pe jos multă vreme, fără să ne vorbim și îi eram recunoscător ploii aceleia care cădea foșnitoare în jur, ajutându-ne să nu ne gândim la nimic și mai ales să nu ne gândim la noi. Mai încolo, departe, am dat peste un taxi rătăcit, care ne-a dus acasă în jumătate de ceas, timp în care Arabela a stat nemișcată într-un colț, absentă cu desăvârșire.</p>
                  <p>Dar când ne-am regăsit în camera noastră, s-a trântit îmbrăcată cum era pe pat și a plâns despletit, cu sughițuri, copilărește, plâns zguduit care trebuia să răscumpere totul, pentru iertarea acelei nopți.</p>
               </div>
               <div type="div3">
                  <head>
                     <anchor xml:id="id_V2"/>V</head>
                  <p>Despre întâmplarea aceasta n-a mai fost deloc vorba, de atunci, între noi. Câteva zile, ne-am ocolit unul pe altul și ne-am vorbit foarte puțin, despre altele, căutându-ne de lucru, ca să evităm a ne privi în ochi. Pe urmă, am uitat.</p>
                  <p>Astăzi, în amintire, violența Arabelei din acea seară, spaima ei, dezgustul de perversiune și de moarte, pe care l-a dus câteva zile într-un surâs ostenit, mi se pare, din depărtare, mai puțin pueril și purtând nu știu ce nimb de lumină, pe care atunci nu l-am înțeles, pentru că apropierea te împiedică să înțelegi atâtea lucruri.</p>
                  <p>Și totuși în aceste trăsături era probabil ceea ce mai târziu s-a numit de către critici „geniul“ ei. S-au scris atâtea articole despre Arabela, despre arta ei, despre emoția prezenței ei în scenă – și toate comentariile astea au trecut pe de lături. Eu însumi, care de la pian o urmăream cu toată stăpânirea mea posibilă, tresărind totuși la chemarea glasului ei, eram intrigat de misterul acelei emoții ca de misterul unei jucării, pe care tu ai inventat-o, dar care îți scapă și te depășește.</p>
                  <p>Cine ar fi spus în ziua în care ni s-a propus să facem un număr de chansonete la acel cabaret-teatru din provincie, cine ar fi spus cât de departe ne va duce aventura asta măruntă? Nu eu în orice caz, pentru care propunerea era absurdă.</p>
                  <p>— O sută șaizeci de franci pe seară, spunea Arabela, nu este o afacere care se găsește totdeauna.</p>
                  <p>— Nu, desigur. Dar când tu ești acrobată sau cel mult dansatoare, nu văd, dragă fată, cum ai să cânți, fie și pentru de o sută de ori 160 de franci.</p>
                  <p>A râs, mirată de logica mea. A ei era mai simplă. Ni se propusese să cântăm într-un cabaret de provincie. Să cântăm, nu să dansăm. Vom cânta prin urmare.</p>
                  <p>— Dragul meu, am făcut o viață întreagă ce mi s-a cerut să fac. Ce vreau eu, ce știu eu, ce pot eu – nu m-a întrebat nimeni. Și n-am stat să explic nimănui. Tu spui că oferta asta, care ne vine, este o confuzie. Se poate. Dar în primul rând este un contract și un contract nu se pierde: se semnează.</p>
                  <p>Nu era prima oară când cedam în fața Arabelei și a aventurii. În câteva zile, programul nostru era gata. Repetaserăm febril – eu la pian, Arabela plimbându-se prin casă după treburi – câteva cântece la modă, vreo două romanțe clasice și, pentru ca să ne măgulim publicul, o baladă auvergnată veche, din regiunea unde aveam să cântăm, baladă luată din confidențele muzicale ale domnului Pierre, patronul magazinului de sticlărie, excelent bariton și clarinetist în fanfara arondismentului. Vocea Arabelei mi se părea plăcută, dar numai atât și în niciun caz nu așteptam succesul stupid, strivitor, care avea să ne rețină o lună întreagă la același teatru și pe urmă alte câteva luni, prin orașele mari din Midi, porturi opulente sau stațiuni de sezon demodate.</p>
                  <p>Ce seri de sărbătoare, cu entuziasmul poate prea cordial al galeriei, care ne încuraja în gura mare, ca la un meci, dar cu momente de liniște înfiorată, când toată sala rămânea cu respirația tăiată pe ultimul acord al acelei balade din Auvergne, pe care Arabela o cânta rar, cum ar fi depănat noaptea un ghem de mătase, urmărindu-i firul strălucitor, între degete.</p>
                  <p>Am simțit de atunci accentul personal de tristețe, care ezita în cântecul Arabelei și se zbătea să se elibereze de toate neîndemânările ei, de toate pozele și atitudinile ei de „artistă“ și fără să știu bine ce delicat filon de emoție regizam, m-am hotărât să încerc simplificarea numărului nostru și să-i găsesc un program mai ordonat, decât acea pestriță adunare de melodii, de la început.</p>
                  <p>Cei care mai târziu au ascultat-o pe Arabela la Paris, în acea seară de la Empire, rămasă celebră în cronica music-hall-ului, nu vor ști niciodată prin câte avataruri trecuse numărul nostru, până a fi ajuns la acea imagine perfectă pe care pe urmă au popularizat-o revistele ilustrate. Totul, rochia Arabelei, coafura ei dreaptă și linsă, perdelele negre ce ne încadrau, ținuta mea la pian, ordinea melodiilor în program, brățara de argint, pe care Arabela o purta la încheietura mâinii stângi, brațele ei lungi lăsate leneș de-a lungul trupului cu mâinile împreunate ca două pasări pe genunchi, totul a fost cucerit lent, zi de zi, după nesfârșite corectări și dacă m-aș sili să-mi amintesc, poate aș izbuti să spun astăzi precis, de când și de unde datează fiecare detaliu al numărului nostru de music-hall, de la Brest sau de la Nîmes, căci trecând astfel din oraș în oraș, simplificam cu fiecare nouă experiență, mișcarea noastră pe scenă și decorul în care ne prezentam.</p>
                  <p>Lucrul cel mai dificil a fost să-i descopăr Arabelei un loc în scenă, căci, deși calmă și cu desăvârșire lipsită de trac era complet incapabilă să-și găsească o ținută naturală în timp ce cânta. Nu știa ce să facă cu mâinile, nu știa cum să facă doi pași, nu știa de ce să se proptească. I-am schimbat în nenumărate rânduri locul, când lângă mine în picioare, așa încât să pară că urmărește, peste umărul meu, notele, când la dreapta în primul plan al scenei, rezemată de o etajeră scundă, când în sfârșit în stânga, ușor înclinată pe coada pianului.</p>
                  <p>N-a mers în niciun fel și a fost un adevărat triumf în ziua în care, la o repetiție, i-am strigat exasperat să se urce pe pian. S-a așezat foarte comod ca într-un fotoliu, și dintr-o dată și-a regăsit siguranța de sine, căci bine instalată pe pian, picior peste picior și cu mâinile unite calm pe genunchi, amintea vechea ei ținută din leagănul de mătase, suspendat pe vremuri la circ și își recăpăta acel zâmbet de melancolie și indiferență, care o luminase cald din prima seară a cunoașterii noastre.</p>
                  <p>Nu, nu știu de unde anume venea vibrația intimă a cântecului ei, frumusețea limpede și totuși aburită pe alocuri a melodiilor acelora. Ascult și astăzi, uneori, la patefon unele discuri pe care le-am înregistrat atunci (din fericire atât de puține și-atât de greu de găsit) și mă întreb ce cheie îmi scapă pentru deschiderea misterului ăstuia, la care am luat totuși parte și care s-a petrecut sub ochii mei. Avea o voce mică, fără modulații, monotonă adesea, cu ușoare nuanțe false, dar de la primele sunete, părea să dea de o parte nu știu ce grele draperii, descoperind o fereastră largă spre vis.</p>
                  <p>Cânta cu aplicație și cu stângăcie în același timp, ca un începător care dibuiește la pian o melodie, surprins el însuși la auzul ei și aerul acesta de nehotărâre, de ezitare, l-a păstrat și mai târziu, atunci când succesul i-ar fi dat dreptul să fie cu totul sigură de ea. Dar era cu desăvârșire lipsită de vervă și incapabilă de gesturi sau surâsuri ingenue, cântând orice – o baladă sau un cuplet – cu același glas egal și silitor de copil trist.</p>
                  <p>Nu cred să-i fi surprins vreodată momente de cabotinaj sau măcar de orgoliu, căci avea conștiința că face o muncă nici mai bună, nici mai proastă decât alta și dacă în loc să cânte, ar fi trebuit să coasă sau să brodeze, sunt sigur că ar fi pus în asta aceeași bună credință și simplicitate. Era aici o socoteală onestă și curată, care nu avea nimic de a face cu „arta“ și dacă într-adevăr cântecul Arabelei era emoționant, asta nu venea nici din știința ei de a cânta, nici din vocea ei modestă, ci de altundeva, din oboseala ei intimă, din melancolia ei depărtată, ce arunca, și în viață, peste lucrurile ei, peste amintirile ei, un văl de lumină scăzută.</p>
                  <p>Într-o zi, era înainte de întoarcerea noastră la Paris și de debutul Empire, aducându-mi aminte de o vacanță pe care o petrecusem mai de mult, cu ani în urmă, pe vremea mea de studenție, într-un sat din Alpi, unde cunoscusem și iubisem o singură noapte o tânără fată, care de atunci a dispărut cu desăvârșire, aducându-mi aminte de acele timpuri, am rugat-o pe Arabela să-mi cânte câteva versuri dintr-un cântec de joc de atunci.</p>
                  <p>Il courre, il courre le furet,</p>
                  <p>Le furet des bois jolis</p>
                  <p>Il a passé par ici</p>
                  <p>Il a passé par là bas</p>
                  <p>Il repassera par là...</p>
                  <p>Nu știam, rugând-o acest lucru, că descopeream la întâmplare cea mai frumoasă piesă a programului nostru, singura la drept vorbind căreia aveam să-i datorăm peste puțin celebritatea, melodie care avea să circule un an întreg prin metropolele Europei, cântată la patefon, la radio, în jaz, în orchestre vieneze sau fluierată noaptea pe străzile deșarte, de un trecător întârziat, cântec care la început uluise prin simplicitatea lui (căci era cel puțin îndrăzneț să prezinți într-un teatru mare, de pe o scenă celebră, o melodie pe care o urlau copii la școală, în recreații) dar tocmai această ingenuitate trebuia să placă și să creeze, după exemplul ei, o întreagă modă. A fost dintr-o dată reînvierea valsului, a romanțelor de la 1900, a tablourilor lui Toulouse-Lautrec sau Vuillard, a rochiilor lungi și a pălăriilor tricorn, toate readuse în gustul timpului, cu oarecare înduioșare pentru acei ani dinaintea războiului, fericiți și sentimentali.</p>
                  <p>Din tot norocul și gloria carierei noastre, eu nu am a revendica pentru mine, decât faptul că am simțit poezia posibilă a unui program de cântece demodate și că în timp ce amicii noștri ne îndemnau să facem un recital de muzică modernă, iar Arabela înclina pentru unul de șansonete noi, eu am stăruit să ne oprim exclusiv la câteva melodii ieșite din uz, de la 1900 la 1920, știind că o romanță de acum zece ani, reînviată, trebuie să aibă asupra uneia recente, superioritatea nostalgiei și a ușorului ridicol ce acoperă toate emoțiile noastre mărunte din trecut.</p>
                  <p>Am dezgropat atunci din uitarea generațiilor mondene un întreg repertoriu de romanțe, pe care altădată se va fi plâns sau dansat și le-am readus în actualitate, fără niciun fel de ironie, pentru prostul lor gust, cântându-le dimpotrivă cu sinceritatea ce le va fi încălzit pe vremuri, în zilele lor de glorie. Am cules de pretutindeni romanțe demodate, din Anglia, din Germania, din Franța, dinaintea războiului sau imediat după război și am făcut pe urmă o selecție, în care gustul Arabelei era hotărâtor, pentru că ea cel puțin nu judeca pe criterii estetice, ci pe simpla ei înțelegere de fată bună, care, când a auzit la atelier un „cântec frumos“ îl copiază pe un petec de hârtie și pe urmă, seara, dacă e tristă și are chef de plâns, îl cântă.</p>
                  <p>Poate că și astăzi se mai fredonează <hi rend="italic">Adelaide’s Dream</hi> sau <hi rend="italic">When the Red Bill,</hi> amândouă descoperite de noi, într-un vraf de note muzicale, în podul unui anticar, unul de la 1890, celălalt de pe la 1910 și lansate pe urmă într-un bar parizian pentru anglo-saxoni, unde Arabela cânta cu sinceră compasiune visul acelei Adelaide de la sfârșitul veacului. Mai târziu, când ne-am dus pentru prima oară la Londra, precedați de ecourile unui succes ce devenea european, mai mult din cauza formulei ciudate a concertului nostru, decât pentru calitatea lui, mai târziu, zic, a trebuit să construim un întreg program englezesc (o, comicele, înduioșătoarele seri de cabaret londonez, când toată lumea din sală îngâna după Arabela acel pueril <hi rend="italic">Venetian Moon,</hi> romanță defunctă de la 1920...) ceea ce ne-a silit pe urmă, în turneu, să pregătim pentru fiecare capitală un program special, făcând adevărate incursiuni de folclor în domeniul tangourilor și al valsurilor de demult. Nu devenisem și eu sentimental pe vremea în care Arabela repeta în așteptarea debutului nostru la Viena, <hi rend="italic">Wien, du Stadt meiner Träume,</hi> cântându-l cu un teribil accent străin și cu o nesfârșită nostalgie, deși nu-i pricepea decât pe jumătate cuvintele?</p>
                  <p>Eram cu adevărat „în culmea gloriei“ și revistele ilustrate de teatru începeau să publice, la rubrica curiozităților, cifra câștigurilor noastre serale sau a scrisorilor de amor anonime, venite în fiecare dimineață pentru Arabela.</p>
                  <p>„Arabela and partner“! Afișe albastre, albe, roșii, verzi, populau continentul și se răspândeau pe harta Europei, asemeni unor stegulețe multicolore indicând itinerariul unei victorii – și ne agitau numele departe, pe placardele teatrelor, pe ferestrele tramvaielor, pe cutiile țigărilor de lux.</p>
                  <p>Îmi plăcea mult imaginea noastră pe întâia pagină a programelor, Arabela în primul plan, desemnată într-un albastru crud – culoare ce o prindea de minune – eu, ascuns în perspectivă mai departe, la pian, în câteva linii negre, care îmi umbreau fața și mă păstrau anonim.</p>
                  <p>„Arabela and partner“ mi se părea că are exact dramul de mister necesar unui titlu de cabaret și în plus, fără să mă ascund de nimeni, căci nu gândeam să revin vreodată la ce fusesem, eram mulțumit să fiu astfel scutit de curiozitatea celor care mă cunoscuseră pe vremuri.</p>
                  <p>Rămâneam pe afișe un simplu „partener“, ceea ce îndepărta de mine luminile și gazetele. În mine însumi, fără să cutez a mi-o mărturisi sincer, eram mai ales fericit de faptul că nu se va afla nimic la București.</p>
                  <p>De câteva ori, fusesem pe punctul de a primi un angajament în țară și când jucam la Viena sau la Budapesta, telegramele de oferte din București ne căutau prin toate hotelurile, ceea ce îmi făcea refuzul mai dificil, căci mi-era greu să-i spun Arabelei că nu pot juca acolo, din cauza unei femei, de care nu voiam să fiu văzut. Era o copilărie – și o știam prea bine.</p>
                  <p>Când am turnat filmul nostru la Paramount, a fost un adevărat calvar lupta mea cu regizorul, care ținea morțiș, să ne lumineze egal, pe Arabela și pe mine, sub aceleași lumini albe. Am cheltuit toată priceperea și îndârjirea mea pentru a-i dovedi că, pentru puritatea cântecului, pentru simplicitatea imaginii, eu trebuia să rămân în umbră, simplă siluetă neagră, luminată rar, pentru jocul mâinilor pe clape și pierzându-se pe urmă din nou, în cadrul draperiilor. Nu rămânea pe pânză decât un cerc alb, pentru Arabela, prea indiferentă la tot ce se întâmpla, ca să se tulbure de armata reflectoarelor îndreptate asupra ei.</p>
                  <p>Adevărul este că mă înspăimânta gândul că acel scurt film avea să treacă inevitabil la București și mi se părea trivial spectacolul în fața unor săli pline cu oameni cunoscuți, îngrozit mai ales la amintirea Mariei, care – mare iubitoare de cinematograf – m-ar fi privit dintr-un fotoliu, cu nedumerire, ascultând desigur comentariul superior al lui Andrei, aplecat spre ea, ca să-i șoptească neglijent: „ți-am spus eu că n-are să se aleagă niciodată nimic de Ștefan Valeriu ăsta“.</p>
                  <p>Din asemenea trucuri se fac probabil capodoperele, căci premiera filmului nostru a fost primită cu o avalanșă de elogii și comentarii, toți criticii explicând cu competență și cu termeni tehnici, pe care nu-i cunoșteam, valoarea luminii și a umbrei în scurta noastră peliculă. Poate că aveau dreptate, dar mi-era greu să iau în serios toate aceste adevăruri estetice, știind că ele nu ascundeau decât o foarte ușoară istorie de amor, în care Dumnezeu e martor, nimic nu fusese premeditat.</p>
                  <p>Ceea ce nu mă împiedica să mă duc uneori, în serile libere, la un cinematograf de cartier, unde se dădea filmul nostru, ca să o privesc și să o ascult pe Arabela, simplă și emoționantă pe pânză, cum era pe scenă sau acasă, cu surâsul ei aburit, ca un sărut.</p>
               </div>
               <div type="div3">
                  <head>
                     <anchor xml:id="id_VI2"/>VI</head>
                  <p>Nu aș putea spune precis când anume s-a întâmplat micul incident care urmează. Atunci nu i-am dat nicio importanță și nici astăzi nu sunt cu desăvârșire convins că ar fi avut vreo legătură cu despărțirea noastră de mai târziu.</p>
                  <p>Vorbeam într-o zi despre foștii ei tovarăși de circ. Vorbeam cu suficientă nepăsare, ca să nu rămână loc pentru regrete. Atunci, Arabela mi-a spus brusc, ca și cum abia în acel moment și-ar fi adus aminte de asta:</p>
                  <p>— Știi că Dik mi-a fost bărbat?</p>
                  <p>Nu știam desigur și nici nu bănuisem. Dik, insul acela, fără vârstă, spân și alcoolic? Destăinuirea era mai mult comică, decât supărătoare.</p>
                  <p>— De ce îmi spui asta, abia acum?</p>
                  <p>— Știu eu?... așa, pentru că s-a nimerit.</p>
                  <p>— Ești un fenomen, Arabela. Un fenomen. Trăim împreună de atâta vreme, îmi povestești despre câte în lună și în soare, flecărim zilnic ceasuri întregi despre ce a fost și ce n-a fost – și tu abia acum te trezești să-mi spui un lucru, care oricum era mai însemnat decât altele multe.</p>
                  <p>— Așa sunt eu, Ștefan. Uitucă.</p>
                  <p>Am tăcut câteva clipe, dezarmat la simplicitatea răspunsului – și pe urmă am izbucnit cu oarecare violență.</p>
                  <p>— Și, de ce tocmai Dik? Din toți patru, de ce tocmai el?</p>
                  <p>— Pentru că era mai simplu cu el. Înțelegi? E foarte greu să trăiești, cum trăiam eu, cu patru bărbați ca într-o singură familie. Măritată cu unul, ceilalți trei trebuiau să rămână liniștiți, deoparte. Într-o istorie ca asta, lucrul cel mai important este că nu ai de a face cu amoruri și complicații. Și cu Dik cel puțin, nu putea fi vorba de amor – nu-i așa?</p>
                  <p>Mi-am adus aminte atunci de privirea pe care i-o surprinsesem în seara de la Medrano, lui Beb, în cabină, și m-am întrebat deodată dacă nu cumva plecarea Arabelei dintre ei nu fusese mai gravă, decât o crezusem și dacă în urmă nu lăsase amintiri mai adânci decât ale unui pact între cabotini. Băiatul acela, Beb, poate că ar fi avut de spus unele lucruri.</p>
                  <p>Mai târziu, nu mult mai târziu, am regăsit într-un turneu, la un teatru cabaret din susul Germaniei, urmele foștilor ei amici și trebuie să recunosc că cel care a tresărit am fost eu, nu ea. Ne precedaseră în program cu două săptămâni și acum erau duși mai departe, nu se știa unde. Le-am găsit numele și fotografia în colecția ziarelor locale, la rubrica teatrală și am aflat de acolo că numărul lor avusese oarecare succes. Făcuseră desigur progrese, de când nu-i mai văzuserăm noi și fără să ajungă în primul rând al vedetelor, făceau o figură onestă în program, în partea primă a spectacolului, până la intrarea în scenă a numărului principal. Le-am privit cu multă curiozitate pozele și am băgat de seamă că își simplificaseră mult aparatele, atitudinile, culorile.</p>
                  <p>— Într-o zi, băieții ăștia au să izbutească lucruri frumoase, am reflectat eu.</p>
                  <p>— Poate, a răspuns Arabela, fără să mă aprobe sau să mă contrazică. Se vedea bine că într-un fel sau altul, îi era tot una.</p>
                  <p>Am continuat, cu îndărătnicie:</p>
                  <p>— Le lipsește un singur lucru. Le lipsești tu. Acolo sus, în leagănul de mătase, nefăcând nimic, ostenindu-te doar să-ți porți zâmbetul, tu erai poezia trapezelor lor. Erai floarea lor inutilă. Un regizor de geniu n-ar ști poate să găsească un detaliu de valoare egală.</p>
                  <p>Spuneam asta, ca s-o necăjesc, sau ca s-o încerc sau pur și simplu ca să-mi exersez vechiul meu instinct de răutate. Dar aveam cu siguranță dreptate și privind acele poze, îmi dădeam seama că trapezelor lor albe le lipsea imaginea unei femei, cum i-ar lipsi unui inel, piatra.</p>
                  <p>Arabela m-a ascultat amuzată până am sfârșit și pe urmă m-a luat de braț și m-a sărutat, cu aerul de a-mi spune mustrătoare: „și acum să fim serioși și să lăsăm prostiile“.</p>
                  <p>De ce îmi amintesc despre toate aceste nimicuri acum, nu știu bine. Încerc să le adun din amintire, ca să-mi trec vremea, cum aș sta bunăoară să reconstitui o partidă de șah, după ce am terminat-o.</p>
                  <p>Mai probabil este că ele n-au avut nicio legătură cu ce s-a întâmplat mai târziu și că spre despărțire nu ne-au dus aceste ușoare incidente, ci altceva, mai simplu și mai inexplicabil în același timp. Altceva care semăna uimitor cu începutul iubirii noastre și care s-ar fi chemat „aventură“, dacă vorba asta i s-ar fi potrivit capului de copil al Arabelei.</p>
                  <p>Au trecut pe lângă noi foarte multe lucruri de mirare și le-am lăsat să treacă, iubindu-ne în ultima zi, ca în prima zi cu aceeași voluptate domoală, în care totul era cunoscut, ca gustul etern al pâinii. Asta putea să țină un an, doi, zece... Și putea să se termine oricând.</p>
                  <p>Despărțirea! A fost la fel de simplă și gândindu-mă cu foarte multă sinceritate, mai important mi s-ar părea să vorbesc despre mantoul verde al Arabelei din prima noastră iarnă, sau despre rochia ei neagră cu guler galben (rochie care o înălța mult și o făcea mângâietor de palidă) decât despre această despărțire.</p>
                  <p>Era la Geneva, la începutul lui septembrie. Veniserăm acolo să deschidem în sala cazinoului, sezonul teatral, în timp ce la două sute de pași depărtare, la Societatea Națiunilor, Aristide Briand îl deschidea pe cel diplomatic. Toamnă pasionată, în care se discuta pentru prima oară, proiectul Statelor Unite Europene, într-o atmosferă puerilă de sărbătoare, la care nu exagerez spunând că prezența Arabelei contribuia foarte mult, căci era de rigoare ca miniștrii străini să se întâlnească seara la 9, în loji, la concertul nostru.</p>
                  <p>Diminețile strălucitoare pe lac, rochiile albe fluturătoare pe cheiul Wilson, asaltul ziariștilor în fața hotelului des Bergues, cursa fotografilor pe stradă, după instantanee și oameni celebri... Era idilic și odihnitor ca într-o operetă.</p>
                  <p>Într-o zi, pe chei, ne-a strigat cineva din urmă, un bărbat tânăr, care tocmai sărise dintr-un tramvai în trecere. Eram pe malul lacului și urmăream distrați un joc de waterpolo, între câteva tinere englezoaice. Arabela râdea copilărește cu tot obrazul în soare.</p>
                  <p>Ne-am întors surprinși și în primul moment nici ea nu l-a recunoscut pe Beb, care ne strigase și se oprise lângă noi, stânjenit de entuziasmul prea mare al revederii.</p>
                  <p>— Uite Beb, a spus Arabela, fără să ridice glasul. Te-ai schimbat, Beb: te-ai făcut frumos. Dar tot îți lipsește un nasture la vestă. Să ți-l coși deseară, m-ai auzit? să ți-l coși.</p>
                  <p>Beb se schimbase într-adevăr. Mai puțin palid, decât îl cunoscusem, mai înalt parcă, mai sportiv. Purta un costum de vară gri și, în soarele acela alb de septembrie, avea ceva exagerat de juvenil în surpriza și emoția lui.</p>
                  <p>Ne-a explicat în câteva cuvinte că se afla la Geneva pentru numai o zi, în trecere. Trebuia să plece în aceeași seară spre Montreux, unde îl așteptau Sam și Jef: un angajament excelent.</p>
                  <p>— Dik? a întrebat Arabela.</p>
                  <p>— L-am pierdut acum patru luni la Alger și n-am mai dat de el de atunci.</p>
                  <p>— Și voi?</p>
                  <p>— Bine. Succese, bani. Dacă ai ști, Arabela ce bine ne-a mers. Eu îți spuneam de mult, că ne așteaptă lucruri mari. Ții minte, atunci când ai plecat.</p>
                  <p>Vorbea animat, repede, ținându-și mâinile în buzunar, ca să nu gesticuleze și mergea înaintea noastră cu jumătate de pas, ca să o poată privi pe Arabela în ochi. Era tulburat ca un licean și asta mi-a făcut atâta plăcere, încât, nu m-am putut opri să-l întreb, cu simpatie, ca pe un camarad.</p>
                  <p>— Spune drept, Beb, o mai iubești pe Arabela?</p>
                  <p>A răspuns imediat, scurt cu oarecare ridicare semeață a capului, dar cu bună voie.</p>
                  <p>— Da.</p>
                  <p>— Vorbiți prostii amândoi, ne-a certat Arabela. Mai bine mergem să mâncăm.</p>
                  <p>Pe seară, Beb a plecat cu trenul spre Montreux, iar la 9 noi ne-am dus ca de obicei la spectacol. Mi-am pus fracul, cu foarte mult calm. Cine vorbește de presentimente, spune prostii. O priveam de la pian pe Arabela și îmi spuneam, ca în fiecare seară, că nu e frumoasă și că nu știe să cânte, dar îi urmăream cu aceeași nedumerire și cu aceeași profundă liniște, glasul ei umed, care dezlega în mine atâtea melancolii, de parcă ar fi umblat cu zece degete subțiri printre amintiri și uitări.</p>
                  <p>Ne-am dus pe urmă târziu, după teatru, în jos pe chei. Bătea dinspre munți un vânt rece, fără anotimp cert, prea repede pentru o noapte de vară, prea amical pentru una de toamnă.</p>
                  <p>— Trebuie să fie bine acuma sus la noi, a spus Arabela, rezemată de parapet cu fața spre lac, strângându-se tare de brațul meu.</p>
                  <p>Am urcat scările hotelului rar, întârziindu-ne înadins pașii, pentru că știam ce noapte bună ne aștepta și într-adevăr ne-am iubit atunci, fără grabă, atenți, încrezători în ceasul acelei îmbrățișări și ascultând cum sporeau în jurul nostru, în umbră cercuri mari de tăcere. Cred că dacă între trupurile noastre, rămăsese cumva până atunci cea mai ușoară dintre neînțelegeri, noaptea aceea a consumat totul. În întuneric, surâsul Arabelei era cald, ca un mic animal somnoros.</p>
                  <p>De aceea, poate, dimineața, n-am tresărit când așteptând-o în hol și zărind-o coborând scările spre mine, Arabela mi-a făcut de departe semn să mă apropii și m-a întrebat firesc, cum m-ar fi întrebat cât e ceasul:</p>
                  <p>— Ce ai spune, Ștefan, dacă aș pleca după Beb?</p>
                  <p>— Știu eu, fată dragă? Cred că o să fie greu cu teatrul de aici. Avem contract.</p>
                  <p>— Aș aranja eu.</p>
                  <p>— Bine. Atunci să încercăm.</p>
                  <p>După masă am condus-o la gară. Își luase o valiză mică de mână, una singură. Restul trebuia s-o urmeze.</p>
                  <p>Am vorbit despre câteva nimicuri până la venirea trenului. Ne-am strâns mâna, fără nimic eroic în gestul ăsta, cu o nesfârșită bună înțelegere.</p>
                  <p>— Dacă se face frig, Ștefan, să-ți pui seara paltonul. Mai ales spre lac, e răcoare.</p>
                  <p>Era 5, spre seară. M-am dus pe jos în oraș și în drum mi-am cumpărat ziarele, să văd ce se întâmplase dimineața la Societatea Națiunilor. Fuseseră dezbateri încordate.</p>
               </div>
            </div>
         </div>
         <div type="div1">
            <head>Orașul cu salcâmi </head>
            <div type="div2">
               <head>
                  <anchor xml:id="id_PARTEA_ÎNTÂI"/>Partea întâi</head>
               <div type="div3">
                  <head>
                     <anchor xml:id="id_CAPITOLUL_I_-_.C3.8Ent.C3.A2iul_s.C3.A2nge"/>
                     <anchor xml:id="id_CAPITOLUL_I_-_Întâiul_sânge"/>
                     <label>Capitolul I</label> 
                     <lb/>Întâiul sânge</head>
                  <p>CÂND, ÎNTR-UNA DIN ULTIMELE zile ale acelui februarie cu soare, Adriana, întoarsă la prânz de la școală, se opri în prag și spuse că „nu se simte bine”, doamna Dunea înțelese că ceva neobișnuit se întâmplă cu fata ei.</p>
                  <p>Nu o durea nimic. Era doar palidă și își simțea ochii calzi.</p>
                  <p>Încercă a doua zi să se ducă la școală, dar se întoarse din stradă, se uită o clipă spre maică-sa, rămasă în poartă s-o petreacă, și fugi repede pe lângă ea, până în casă, să plângă pe coada pianului deschis.</p>
                  <p>Era bolnavă? Medicina domestică a familiei Dunea rămânea dezarmată în fața acestei paciente fără dureri și fără glas.</p>
                  <p>— Adriana, spune mamei ce te doare.</p>
                  <p>Nu știa. Era soarele de primăvară, prea curând venită?</p>
                  <p>Era lumina dublă a dimineții și a zăpezii? Era mirosul acela putred și nou, a două anotimpuri ce se întâlneau?</p>
                  <p>Nu știa. Toate acestea sau poate altele, mai confuze, o amețeau. Pasul ei, de obicei mic și ferm, se deschidea acum leneș, înăbușit în covoare, și împiedicat parcă de o trenă imaginară, în scoborârea unei scări enorme. Adriana căută în registrul modest al cunoștințelor ei literare o imagine și o găsi: o infantă care se stinge de tuberculoză și singurătate, purtându-și rochia de paradă în sala tronului, pustie.</p>
                  <p>Chemat din oraș, domnul Iuliu Dunea, care nu le cunoștea pe eroinele fetei lui, o întrebă părintește dacă nu cumva îi e deranjat stomacul. Nedelicateță la care fata răspunse cu un hohot de plâns, aruncându-se în brațele mamei, care tocmai intra pe ușă. Părinții se întrebară din ochi, peste capul aplecat cu disperare între ei, și nu găsiră nici unul răspunsul așteptat. O clipă plânsul Adrianei stărui, mai domol, și înduioșat de propria lui tragedie, în odaie…</p>
                  <p>Prudent, domnul Dunea reteză scurt scena, bunul lui simț neîngăduindu-i să accepte în locul unei dureri de cap sau de picioare, pe care ar fi înțeles-o, o criză de lacrimi din senin.</p>
                  <p>Prostii, zise. Am să trimit doctorul.</p>
                  <p>…Spre seară, cu ziua care se ducea, exasperarea Adrianei scăzu. Se culcase și – în așternut, la acea oră neobișnuită – avu o senzație de moleșeală, de maladie ușoară, de convalescență, senzație care îi amintea anumite seri de vacanță, anumite ceasuri petrecute în curte, pe șezlong, în așteptarea somnului care întârzia.</p>
                  <p>Îi întinse doctorului o mână moale și surâse. El o păstră în mâna lui și își consultă cu destulă neglijență ceasornicul, numărând bătăile pulsului. Nu era dispus să-și ia în serios bolnava, dar deveni atent când îi văzu trupul gol. Era al unui copil și avea totuși în liniile lui drepte o ciudată trăsătură de asimetrie și destindere. Pieptul acela de băiat abia mai răsărit se rotunjea ușor în jurul celor două puncte roșii și avea în mișcarea regulată a respirației o înălțare aproape voluptuoasă de sân. Dacă Adriana n-ar fi ținut cu îndărătnicie plapuma mai sus de șolduri, doctorul ar fi văzut același tăcut efort către maturitate și în linia piciorului subțire de la gleznă la genunchi, dar plină și desenată precis pe pulpă.</p>
                  <p>Ridică ochii spre capătul opus al patului, de unde mama urmărea îngrijorată examenul și zâmbi cu înțeles.</p>
                  <p>— Mai nimic, mai nimic. Fata crește.</p>
                  <p>Și pentru că doamna Dunea ezită să înțeleagă, el stărui.</p>
                  <p>— Înțelegeți? Adriana nu mai este un copil. Curând, foarte curând, are să fie o adevărată duduie.</p>
                  <p>Plictisită de vizita prea lungă a medicului, Adriana nu prinse pe moment înțelesul vorbelor lui. Și le repetă indiferentă în gând și – ca și cum de abia atunci, în murmurul ei interior, de ar fi prins realmente un sens – tresări.</p>
                  <p>O căldură moale îi trecu pe obraji și se răspândi prin tot corpul.</p>
                  <p>„Vai tu, ce bine!” ar fi strigat Adriana, dacă în locul mamei, la căpătâi, ar fi vegheat Cecilia, colega ei de bancă, și ar fi bătut copilărește din palme. Încercă gestul. Dar un instinct sigur îi porunci să-l oprească la timp. Nu știa precis de ce, dar simți că este în bucuria ei un lucru nepermis. Vocea corectă a doctorului, zâmbetul stânjenit al mamei, tăcerea ce se făcuse brusc, toate acestea la un loc și încă ceva mult mai puternic și mai adânc decât gesturile lor, ceva care se desprindea din inima fetei și se urca în gâtlej, ca un gâlgâit nedistinct de sânge cald și râs nebun, îi spuseră că în fond „Adriana nu mai este un copil”, cuvintele acestea simple, care într-un salon ar fi fost luate drept o politeță oarecare, ascundeau un mister pe care o fată cuviincioasă nu trebuie să-l priceapă în fața părinților ei.</p>
                  <p>Se surprinse deci cu mâna ridicată în aer și nu știu ce să facă cu ea. Căuta un gest convenabil, care, să sfârșească mișcarea începută și, pentru că nu găsi, își retrase brațul repede, cu o stângăcie speriată, de care mama și doctorul făcură haz. Adriana se temea de ei. Voia să fie singură. Se întoarse în așternut încet, lăsându-se pe coapsa dreaptă, bucuroasă să-și simtă greutatea, privi frumos și spuse cu o voce caldă, alintată:</p>
                  <p>„Mi-e somn, mamă…”</p>
                  <p>Zilele care urmară întâmplării acesteia fură insuportabile. Adriana amenința casa întreagă cu accesele ei de plâns, gata să se pornească la întâia vorbă, spusă prea tare sau prea încet, în odaia alăturată, în curte sau undeva prin vecini. Nu suferea zgomotele. Nu suferea liniștea. O indispunea umbra ștearsă a serii, când pe la ceasurile șase (era în martie) lucrurile din curte, privite prin fereastră, își pierdeau conturul. O enerva lumina dimineților, albă și crudă ca strălucirea bucății de fosfor, pe care odată, la pension, o tăiase, profesoara pe o hârtie sugătoare. Soarele acela sunător ce inunda străzile ca o enormă revărsare de ape transparente o amețea și îi făcea rău.</p>
                  <p>Obrajii aveau o culoare veștedă, închisă aproape de ochi, rotunjită acolo în cearcăne mari și descrescând apoi până la colțul buzelor, unde săpa un surâs umbrit.</p>
                  <p>Dispozițiile fetei variau de la o clipă la alta. Era agitată, temându-se de zgomotul cel mai depărtat, îngrozită de propriul ei glas, respirând sacadat și grăbit ca după o fugă fantastică, privind rătăcit în jur, oprindu-se atentă în mijlocul vorbei, ca și cum ar fi ascultat cum se dezleagă undeva înăuntrul ei o taină, revenind pe urmă cu, o grabă care nu se știa bine dacă vrea să scuze oprirea sau vrea să evite o explicație. Se mișca atunci febril, cu gesturi repezi, părăsind un lucru început pentru altul, de care uitase cu o zi înainte și pe care avea din nou să-l lase peste două minute, neîndemânatică și proastă, țipându-și enervarea prin toată casa, peste capul tuturor, până ce, obosită de efortul acesta, rușinată de aceste mici mizerii, se oprea brusc și izbucnea în plâns.</p>
                  <p>Avea atunci impresia că inima i se rupe și că tot sângele izbucnește de acolo într-o surdă hemoragie. Gândul o emoționa: se vedea neînțeleasă de toți, singură pe lume cu marea ei sfâșiere, sortită să moară la cincisprezece ani ca o floare în prima noapte caldă, prizonieră între pereții casei, între oamenii orașului și pe întinderea pământului, tristă și singură, numai ea, săraca. Și ofta.</p>
                  <p>Dar într-o noapte boala ei ciudată se dezlegă. Dintr-o sfârșeală, care nu-și dădea seama dacă era leșin sau somn, o trezi târziu după miezul nopții un fior. Adriana nu știa ce este: să fi atins din greșeală cu piciorul bara patului și răceala alamei să-i fi trecut pe trup ca o pânză de apă?</p>
                  <p>Simțea cum se desprinde înăuntrul ei o linie rece și cum se pierde treptat într-un clocot surd de căldură, cum se împotmolește această șuviță de frig într-o dogoare de sânge și cum ființa ei întreagă se mistuie ca într-o mare și singură văpaie. Era o senzație de alunecare înceată. Nicio asprime în trupul acela destrămat.</p>
                  <p>Simțea numai cum trăiește fără dimensiuni, într-o aceeași carne blândă și umedă, la fel de neprecisă pe pulpă, pe brațe, pe obraji, substanță elastică și moale, miez cald de pâine neîncepută, cartilaj crud de stridie palpitând într-un sânge care vrea să spargă și nu poate.</p>
                  <p>Ar fi vrut să strige. Nu de frică, dar i se părea că glasul ei tare ar fi fost acolo singura dovadă că trăiește și că, în efortul de a rosti un cuvânt, s-ar fi simțit întreagă cum se încordează și cum se rupe din această agonie, în care avea conștiința neclară că se pierde. Ar fi strigat cu nădejdea de a se regăsi. Tăcu totuși. Nu era capabilă de efort: ar fi istovit-o. Se lăsă prinsă mai departe în acea nesfârșită oboseală și se sorti învinsă nenorocului ei.</p>
                  <p>„Dacă mor?”</p>
                  <p>O lacrimă tremură între gene. Gândul o revolta. Nu, nu trebuie să moară aici, singură, fără știrea nimănui, nenorocită în nepăsarea nopții, sfârșindu-se de o durere fără nume, simțind că se duce și incapabilă totuși să se împotrivească ceasului din urmă, măcar cu un strigăt, măcar cu un suspin.</p>
                  <p>Își strânse pumnii – și îi găsi. Fu întâia senzație fermă în acea pierdere, îi lipi de coapse și îi apăsă băiețește în carne. Se afla, în sfârșit, mădular cu mădular, își refăcea corpul subțire între perne. Era o încordare cruntă, disperată, ce trebuia să-i înfrângă moleșeala, să-i descurce țesuturile adormite, să-i biciuiască membrele paralizate.</p>
                  <p>Se îndulci însă ceva în această rezistență și trupul se rotunji ca sub povara unei greutăți dinăuntru. Un alt val de moleșeală zvâcni undeva în sânge, într-o palpitare domoală, rugătoare. Trebuia să se frângă ceva acolo. Corpul tot se învolbura în acea dureroasă voluptate de carne rănită. Fata încercă slab o ultimă opintire. Apoi căzu moale între perne, depărtă leneșă picioarele, își lăsă capul pe piept și oftă înfrântă de plăcere și tristețe.</p>
                  <p>Simți cald pe pulpe și – depărtat, obscur – își aminti gustul sângelui.</p>
               </div>
               <div type="div3">
                  <head>
                     <anchor xml:id="id_CAPITOLUL_II_-_.E2.80.9CDar_nu_vezi_c.C4.83_au_.C3.AEnflorit_salc.C3.A2mii.3F.E2.80.9D"/>
                     <anchor xml:id="id_CAPITOLUL_II_-_“Dar_nu_vezi_că_au_înflorit_salcâmii?”"/>
                     <label>Capitolul II </label>
                     <hi rend="color(#000000)bold">
                        <lb/>„Dar nu vezi că au înflorit salcâmii?”</hi>
                  </head>
                  <p>ÎNTÂMPLAREA TRECUSE FĂRĂ alte complicații sentimentale. Mama Adrianei avea pentru crizele sufletești ale fiicei ei aceeași înțelegere îngăduitoare și oarecum neatentă, pe care cu douăzeci de ani în urmă o avusese pentru propriile ei tulburări și taine: știa că au să treacă. </p>
                  <p>Dacă n-ar fi oprit-o un sentiment neobișnuit de jenă, i-ar fi spus foarte simplu fetei că supliciul acela fusese normal, că spaima are să treacă ușor, că toate acele deznădejdi inutile aveau să fie uitate și că într-o bună zi are să plece și ea din casa părintească, la brațul unui alt Iuliu Dunea și are să râdă de toate acele prostii, dacă le va mai ține minte.</p>
                  <p>Prefera însă să treacă peste cele întâmplate și să evite explicații greu de dat. Pentru ea, noua vârstă a Adrianei nu însemna decât o schimbare în igiena unui copil. Atât.</p>
                  <p>La drept vorbind, avusese totuși o clipă de emoție. Gândul că în aceeași casă începe să trăiască încă o femeie și că această femeie este propriul ei copil, trezea în sufletul ei împărțit între un început de gută, un bărbat bun și o fată cuminte, ceva dintr-o veche cochetărie, care o făcea să simtă nedeslușit și regretul tinereții ce pleca pentru totdeauna și orgoliul părintesc ai celei ce se ridica. În fața patului Adrianei, Maria Dunea își aminti, ca la o margine de drum, tot ce fusese viața ei obscură de fiecare zi și oftă încet. Iar Adriana din această tulburare a mamei și din gravitatea cu care îi spusese să se odihnească, fiindcă trebuie să fie obosită (de unde știa că are nevoie de odihnă?), păstră credința că în întâmplarea din noaptea trecută era un lucru tainic și vinovat, un mister asemănător povestei unui unchi plecat de tânăr în America și a cărui fotografie o țineau în casă, fără ca vreodată să îndrăznească cineva să-i spună cu glas tare numele, de față cu ea.</p>
                  <p>De aceea poate, seara când se culcă, strângându-se toată sub plapumă, avu senzația ascunsă că săvârșește un delict.</p>
                  <p>Câteva zile mai târziu Adriana se întorcea la școală. Nu era nici leneșă, nici alintată. Dar mama ei preferase să o țină mai mult pe lângă casă, în timpul acelor zile dificile: cunoștea curiozitatea cu care fetele de vârsta Adrianei se adună prin colțuri să-și spună cu voce joasă o mie de prostii pe care nu le înțeleg.</p>
                  <p>Doamna Dunea nu iubea misterele. Domnul Dunea nici pe atât.</p>
                  <p>O vreme fata fu ținută în apropierea lor, acasă, la cinematograf, sau la plimbare. Vizitele prietenelor, rare dealtminteri, erau primite în prezența întâmplătoare dar infailibilă a unuia din părinți. Cât privește învățătura, nu era nicio primejdie.</p>
                  <p>Câteva săptămâni de lipsă de la „Notre Dame d’Avignon”, școală de limbi moderne, pictură și bune maniere, erau o pierdere reparabilă. Nici măcar premiul de la sfârșitul anului nu era în primejdie. Adriana nu primise regimul acesta cu prea multă părere de rău. Ceea ce se petrecea cu ea însăși o interesa prea mult, ca să umble după o libertate cu care nu avea ce face. Glumele de la școală, rivalitatea sau prietenia colegelor, simpatia lui soeur Denise chiar – ce însemnau toate aceste lucruri, când ea se simțea gata să moară! Arunca asupra trecutului – trecutul ei de 15 ani, cu păpuși, caiete și fleacuri – o privire obosită ca a acelor oameni care se întorc după o mare nenorocire, într-un oraș vesel, luminat și fără griji.</p>
                  <p>Totuși, în dimineața aceea, se ducea la școală cu bucurie.</p>
                  <p>Nu era curioasă să vadă: aștepta să fie văzută.</p>
                  <p>Căci ce puteau să-i spună ei fetele acelea care, toate la un loc, nu știau ce știa ea? Poate Margareta… Ea a fost totdeauna mai ciudată decât celelalte… Sau poate nici ea… Adriana nu se opri cum obișnuia altădată, în fața liceului de băieți. Nu o mai interesa banda aceea de zănateci, care urlau și se băteau, tocmai când se întorceau fetele de la școală, ca să-i vadă și să-i admire poate. Câțiva pași mai departe, un domn se înclină respectuos din pragul unei prăvălii,</p>
                  <p>„Am onoarea, domnișoară Dunea.”</p>
                  <p>Adriana roși. În trecere, își privi în oglinda unei vitrine talia înălțată și obrazul tras. Altădată, nu mai departe decât acum două luni, i s-ar fi spus „bună ziua, drăguță”.</p>
                  <p>Când intră în clasă, soeur Denise începuse lecția.</p>
                  <p>O întrerupse totuși în cinstea ei, coborî de pe catedră, o mângâie pe păr și o săruta. Era o răsplată, pe care tânăra călugăriță o dădea numai la sfârșitul trimestrelor, elevelor celor mai bune. Toată clasa vui de surpriză și invidie.</p>
                  <p>Galbena Lucreția Ginuleseu, preferata interimară a lui soeur Denise, în timpul cât lipsise Adriana, tremură de necaz. Ar fi roșit de mânie: pielea ei galbenă totdeauna nu-i permitea însă variații de culoare. Numai Adriana rămase insensibilă. Ea era deasupra acestor copilării și, dacă demnitatea ei de convalescentă i-ar fi permis, ar fi surâs.</p>
                  <p>În bancă răspunse entuziasmului Ceciliei Coteanu cu o strângere de mână obosită. Își scoase, cu mișcări încete, blocul, linia și creionul, dezlipi o hârtie albă și scrise pe marginea ei de sus, caligrafic, cu litere mari și rare: Adriana Dunea, 8 aprilie. (Aprilie? Să nu fi înflorit încă salcâmii pe bulevard sau a trecut pe lângă ei, fără să-i vadă? E și greu să observi toate lucrurile, când ești atât de obosită. Nici pe domnul Popescu nu l-ar fi văzut, dacă nu i-ar fi strigat el:</p>
                  <p>„Am onoarea, domnișoară Dunea!” Ce nostim era!)</p>
                  <p>Din spate o colegă îi strecură o hârtie. Adriana citi: „Mi-a adus papa un jersey ca al tău, de la București, lavabil și cu dungi roșii. Să vezi ce drăguț. Vii după-masă să-l vezi?“</p>
                  <p>Adriana ridică din umeri plictisită și încercă să deseneze.</p>
                  <p>— Știi ce-a spus Gelu aseară? Că femeile sunt niște năpârci și că el…</p>
                  <p>— Vă rog, Coteanu nu mă lasă să lucrez.</p>
                  <p>Se făcu un moment de liniște. Adriana își pâra pe cea mai bună prietenă. Toate capetele se întoarseră surprinse spre banca ei.</p>
                  <p>O rumoare de indignare și satisfacție urmă întâiului moment de uluială: se dovedea deci inima neagră a unei premiante și se despărțeau cele mai bune prietene din școală.</p>
                  <p>Lucreția Ginuleseu se miră cu glas tare: „Vai tu, ce scârboasă!” Soeur Denise preferă să nu audă nimic și continuă să corecteze pe catedră un desen. Cecilia, după ce încercase câteva momente să-și oprească lacrimile încruntându-se și privind pe fereastră afară, izbucni în plâns, tocmai când calmul se restabilise în clasă. Plângea frumos și fără zgomot, pentru plăcerea și necazul ei.</p>
                  <p>Iar Adriana, tristă și ea, dar de o tristețe superioară, continua să deseneze cu o convingere și cu o atenție atât de profunde, încât s-ar fi spus că pentru ea nici dimineața care năvălea pe fereastră și punea mari pete de lumină pe podele, nici prezența ostilă a colegelor, nici plânsul Ceciliei și nici propria ei ființă nu existau, ci numai linia neterminată pe care vârful creionului o urmărea pe hârtie…</p>
                  <p>Totuși Cecilia se apropie de ea în recreație.</p>
                  <p>— Ce ai cu mine, Adriana? De ce ești supărată? De ce ești rea?</p>
                  <p>Adriana zâmbi cu bunătate, se gândi puțin ca un om mare încurcat de întrebarea unui copil, căruia n-are cum să-i răspundă.</p>
                  <p>— N-am nimic cu tine. Nu sunt supărată. Și cred că nu sunt rea.</p>
                  <p>Cecilia insistă.</p>
                  <p>— Ce știi tu? exclamă Adriana cu un gest vag. Ce știi tu?</p>
                  <p>Și pentru că Cecilia rămânea mai departe tristă în fața ei, pentru că ochii îi erau atât de rugători și pentru că ea însăși avea nevoie să spună cu glas tare tot ce se frământa în mintea ei de atâtea zile și să arate măcar uneia din copilele, care alergau prostește prin curte, că viața e altceva decât un joc, că e ceva trist și sfâșietor și mare, un lucru pe care ea îl știe, pentru că l-a simțit și îl simte, pe câtă vreme ele nici nu-l bănuiesc. Adriana căută în amintire o vorbă, se uită împrejur cu băgare de seamă, ca și cum de acolo, de la gratiile de fier, de la pietrele străzii, ar fi trebuit să afle ce să spună, ridică ușor capul și, zărind o creangă ce se apleca albă peste poartă, prinse iluminată simbolul și, pe de o parte convinsă că își dezvăluie astfel toată taina, iar pe de altă parte dezolată de a nu putea spune cu vorbe lămurite adevărul adevărat, strigă înăbușit, cu o voce care cădea ca un om obosit lângă o poartă închisă:</p>
                  <p>— Dar nu vezi, nu vezi că au înflorit salcâmii?</p>
                  <p>Și speriată de propriul ei glas, rușinată de tot ce i se părea că mărturisește, fugi. Cecilia rămase locului, neînțelegând nimic. Un râs băiețesc izbucni deasupra ei. Era Margareta care, de la fereastra clasei, ascultase convorbirea celor două prietene.</p>
                  <p>La amiază, Adriana plecă singură din clasă, după ce fetele se grăbiseră ca de obicei să alerge spre bulevard, de teamă să nu piardă trecerea liceenilor. Altădată îi plăcea și ei jocul ăsta. Acum…</p>
                  <p>Mergea liniștită, cu pasul șovăitor, cu privirea gravă. Se opri la colț să respire adânc și să privească. Bulevardul se deschidea larg purtând în mijloc, între cele două trotuare laterale, un trotuar lat și nepietruit cu două lungi șiruri de salcâmi, ce își uneau coroanele într-un fel de boltă deasă prin care lumină violentă a amiezii trecea filtrată, cumințită. Aerul era înviorător. Dacă n-ar fi știut ea cât e de tristă viața, ar fi râs și i-ar îi privit pe liceenii care treceau.</p>
                  <p>Drept în fața liceului, o ajunse din urmă Margareta și o întrebă dacă o supără mergând cu ea spre casă. Adriana primi cu răceală. Câțiva băieți care tocmai ieșiseră pe poarta liceului își scoaseră serioși șepcile când ajunseră în dreptul celor două fete, dar îndată ce trecură în urma lor, izbucniră cu toții în râs.</p>
                  <p>De peste drum un băiat scurt și gros, care observase scena, strigă: „Crailor!”.</p>
                  <p>— Vai ce obraznic, Buță ăsta, observă Margareta.</p>
                  <p>— Dar cine ne-a salutat adineauri? se interesă Adriana, care nu se știa cunoscută.</p>
                  <p>— Cum, nu-i cunoști? Alexandrescu, Proca, Victor Ioanid, Gelu. Nu-l cunoști nici pe Buță? Nici pe Gelu, vărul Ceciliei?</p>
                  <p>— Nici.</p>
                  <p>Adriana ar fi fost bucuroasă să afle care anume fusese Gelu, despre care Cecilia îi povestise mai de mult atâtea lucruri curioase, dar ar fi trebuit să se întoarcă și să privească înapoi, ceea ce nu se cuvenea și, gândindu-se bine, nici nu o prea interesa. Sunt atâtea lucruri mai grave în lume. Redeveni gânditoare și merse tăcută lângă Margareta, care și ea păstră o bucată de drum aceeași tăcere, deși era vădit că vrea să spună ceva, numai că nu știa cum să înceapă. Deodată se opri.</p>
                  <p>— Adriana, știi că și pentru mine au înflorit salcâmii?</p>
                  <p>Fu un moment de buimăceală, în care amândouă fetele nu știură ce să creadă, una neînțelegând de unde a putut fi aflat secretul ei, cealaltă întrebându-se dacă nu cumva se va fi înșelat asupra înțelesului vorbelor surprinse la școală. Până la urmă Adriana se dezmetici,</p>
                  <p>— Nu?!</p>
                  <p>— Ba da. Și încă de mult,</p>
                  <p>Înțelegea în fine singurătatea Margaretei, disprețul cu care privea jocurile și certurile lor, indiferența cu care pierduse iubirea lui soeur Denise, aerul ei mândru și misterios, curajul cu care spunea anumite lucruri, cărțile pe care le citea sub bancă, poeziile pe care și le recita ei însăși, înțelegea mai ales privirea ei ciudată, de atâtea ori melancolică și de atâtea ori sclipitoare, de atâtea ori disperată și de atâtea ori bătătoare de joc.</p>
                  <p>Ar fi vrut să-i sară de gât, să o sărute mult, mult de tot, să-și ascundă fața în șorțul ei și să-i strige: „Margareta, tu ești adevărata mea prietenă!”</p>
                  <p>Dar erau pe bulevard. Băieții treceau gălăgioși pe lângă ele. Fetele se uitau curioase. Nu era aici locul unei asemenea confesiuni. Merseră de aceea mai departe, fără să-și vorbească. Margareta mândră de succes. Adriana intimidată de veste, amândouă emoționate, fericite.</p>
                  <p>Pe pragul porții, aștepta doamna Dunea și le făcea de departe semn.</p>
                  <p>— Vedeți, v-am adus-o pe Adriana până acasă, ca să n-o mănânce lupii.</p>
                  <p>— Ești o fată bună, Margareta. Eram într-adevăr îngrijorată. Știi, după gripa pe care a avut-o…</p>
                  <p>Doamna Dunea regretă imediat acest exces de discreție. Observase pe fața fetelor un scurt surâs de înțelegere și, privindu-le, își spuse că oricum sunt prea mari, ca să le păcălească cu întâia vorbă găsită.</p>
                  <p>Îi fu foarte neplăcut să se vadă învinsă de tăcerea respectuoasă, dar nu mai puțin semnificativă a fetelor. Schimbă de aceea repede vorba, glumi puțin și se duse să-și vadă de treburi. Iar Margareta, înainte de a se despărți de Adriana, îi ceru caietul ei de suveniruri și scrise, cu o caligrafie de zile mari, această cugetare:</p>
                  <p>Tout est vain, tout est instable<lb/>Dans ce monde et dans cette vie,<lb/>Seule, ma chère, est désirable<lb/>L’amitié de ton amie.</p>
                  <p>Citi cu glas tare și semnă.</p>
               </div>
               <div type="div3">
                  <head>
                     <anchor xml:id="id_CAPITOLUL_III_-_Paul_.C8.99i_Virginia"/>
                     <anchor xml:id="id_CAPITOLUL_III_-_Paul_și_Virginia"/>
                     <label>Capitolul III</label> 
                     <lb/>Paul și Virginia</head>
                  <p>„ADRIANA SE FACE FRUMOASĂ”, îi spuneau de la o vreme doamnei Dunea cucoanele care o vizitau, când din întâmplare, în căutarea unei cărți, fata intra în salon să le spună bună ziua.</p>
                  <p>„E o fată mică”, protesta mama cu o modestie cochetă.</p>
                  <p>Iar Adriana, preocupată de cartea pe care venise s-o caute, ca și cum n-ar fi auzit ce se spunea despre ea, ieșea din odaie cu un aer de exagerată absență, neuitând niciodată, bineînțeles, să se oprească în prag și să surâdă vag, ca unei amintiri. Știa că după ce va fi închis ușa, musafirii vor continua să se mire de frumusețea ei. Ba uneori, după ce făcea câțiva pași apăsați, se reîntorcea în vârful picioarelor și asculta la ușă elogiul, căruia rezerva doamnei Dunea îi dădea un aer de mic complot între mamă și fiică.</p>
                  <p>Dar Adriana se făcea cu adevărat frumoasă.</p>
                  <p>Nu crescuse. Sau, oricum, nu crescuse atâta încât cine o vedea des să-și poată da seama. Căpătase însă o extremă suplețe în mișcare și, privind-o, aveai impresia nu că s-a înălțat, ci că se înalță atunci, înaintea ochilor. Privit din spate, piciorul fetei, prea drept de la glezne la sfârșitul fluierului, avea acolo, la îndoitura din dos a genunchiului, o inflexie ușoară, ce părea numai o încordare trecătoare a unui mușchi leneș, un oval fin gata să se destindă și să dispară ca o cută de apă: dar înclinarea aceasta provizorie stăruia și ceea ce păruse un moment o simplă tremurare, rămânea o linie. Amănuntul acesta îi dădea piciorului o expresie zveltă, sprintenă: tot trupul părea că izbucnește hotărât, ca sub apăsarea unei puteri dinlăuntru. Dar acestea nu erau decât detalii de duminică. Fiindcă atunci Adriana schimba șorțul de uniformă, sub care trupul își atenua frumusețea, și își punea o rochie de stradă, destul de scurtă pentru ca piciorul ei înalt să rămână înalt.</p>
                  <p>E drept însă că împotriva frumuseții ei, care începuse să crească ferm și liniștit, niciun șorț din lume și niciun regulament de școală n-ar fi știut să facă mare lucru.</p>
                  <p>Nimic nu-l oprise bunăoară pe Paul Mlădoianu, vărul bun al Adrianei, băiatul uneia din surorile doamnei Dunea, măritată la Craiova cu un negustor bogat, ca intrând într-o sâmbătă după-amiază în casa rudelor lui, să recunoască în verișoara îmbrăcată în șorț negru o veritabilă duduie, de o veritabilă frumusețe.</p>
                  <p>Paul venea pentru câteva zile ca să lichideze, în numele tatălui său, mare fabricant de stofe, un debitor oarecare. Proaspăt licențiat în drept, își începea astfel cariera cu un simplu exercițiu pe care putea să-l piardă, fiindcă suma angajată era neînsemnată. Ce îl necăjea, în acest neprevăzut voiaj, era faptul de a trage la casa unor oameni pe care abia îi cunoștea. Păstra despre familia Dunea amintiri depărtate: o femeie care îl pupa zgomotos pe amândoi obrajii, un domn care îi interzicea să-i privească peste umeri cărțile la pocher, o verișoară alintată și teribilă.</p>
                  <p>Surpriza lui fu sinceră.</p>
                  <p>Ei, dar nici nu te mai recunosc. Ce verișoară strașnică am! Da știi că te-ai făcut frumoasă!</p>
                  <p>Evident, Adriana știa. Roși totuși și protestă vag.</p>
                  <p>— O, ești drăguț.</p>
                  <p>Un ceas le fu de ajuns ca să se obișnuiască; doamnei Dunea pentru ca să servească dulcețuri și să întrebe vești de acasă, Adrianei pentru ca să-și vadă mai de aproape vărul și să observe că e brun și înalt, lui Paul pentru ca să ofere cadourile aduse și să-și amintească de unchiul Iuliu.</p>
                  <p>— Știți, aș vrea să-l văd înainte de a se întoarce el de la birou. Vreau să-i fac și lui aceeași surpriză ca și vouă. Și pe urmă, trebuie să-i cer câteva relații despre afacerea pe care am venit s-o lichidez. Doamna Dunea se scuză că nu poate să-l însoțească („înțelegi, cu gospodăria…”) și o rugă pe Adriana să-l conducă.</p>
                  <p>Pe stradă, fata fu vorbăreață. Era un fel de panică în graba cu care povestea la întâmplare o mie de nimicuri, dădea explicații necerute, răspundea întrebărilor nepuse. Câtăva vreme Paul merse calm, fără s-o asculte, îl dispunea vocea ei emoționată. Își privea verișoara cum se agită, cum gesticulează, cum zâmbește și, cu un gest simplu, îi luă brațul ca să o țină cuminte lângă el. Adriana, care pentru moment roșise și se intimidase într-atâta încât avu nevoie să se înece pentru a explica brusca ei tăcere, se obișnui repede cu acest fel de a merge și îl găsi normal.</p>
                  <p>Vorbeau acum amândoi, antrenați de mers, râzând zgomotos când se întâmpla să-și descopere simpatii de cinematograf comune, supărându-se amabil când nu se înțelegeau.</p>
                  <p>Nu un singur trecător își va fi spus în acea zi, oprindu-se în urma lor, că „se vede, fata lui Iuliu Dunea se logodește”.</p>
                  <p>Seara mai ales, după cină, când tinerii se arătară tot la braț, în centru, urmați la câțiva pași de părinții fetei.</p>
                  <p>Plimbarea trebuia să aibă ceva solemn în acea seară de sâmbătă, cinci între mesele de consumație rânduite pe trotuare până spre mijlocul drumului, orașul își desfășura mondenitatea, pasiunile și istoriile discrete.</p>
                  <p>Adriana știa că „sâmbătă seara” și „centrul” răspândea mai ușor un eveniment decât ceaiul „Societății de cultură și patronaj”, mai ușor decât bătaia de flori de la 10 Mai, decât serata liceului. De aceea, înainte de a pleca de acasă, se privise lung în oglindă, potrivindu-și pentru a zecea oară cutele rochiei roze cu fundă mare de catifea neagră pe spate și de aceea, în ultima privire pe care și-o aruncase din ușă, cuprinzându-se toată în cadrul oglinzii din salon, avusese un surâs vag de melancolie și orgoliu.</p>
                  <p>Lângă Paul, la brațul lui, era liniștită. Când, din depărtare, zări întâile lumini ale centrului, când, apropiindu-se, prinse vag o frântură din cântecul orchestrei și din rumoarea scăzută a plimbării, ea își îndreptă din instinct umerii, încetini pasul și se ascunse absentă sub borul gamenului. Trecu printre mese gravă și preocupată, lăsându-se ușor pe brațul cavalerului ei și aruncând deasupra tuturora o privire indefinită, ce părea să se îndrepte departe spre Vii.</p>
                  <p>Veneau de acolo o adiere umedă de apă și plantă, un zgomot depărtat în care se putea distinge, după imaginație, uruitul unei căruțe, șuierul unei sirene de vapor sau foșnetul total, nedistinct al valurilor și al trestiei. Adriana se hotărî pentru ultima impresie, închise ochii și îi șopti vărului ei, cu un glas de confidență.</p>
                  <p>— E frumos…</p>
                  <p>— E frumos, observă la rândul lui Paul, scurt.</p>
                  <p>Abia atunci, reîntoarsă parcă dintr-o invizibilă depărtare și cu mișcarea grăbită pe care o au oamenii când îi surprinzi visând și îi întorci la realitățile mărunte ale vieții, ea își propti scaunul, se rezemă de spetează, plimbă o privire circulară asupra pieței, schimbă cu răceală câteva saluturi și într-un sfârșit se așeză.</p>
                  <p>Părea indiferentă: era mulțumită.</p>
                  <p>Fusese văzută tocmai de cine trebuia. Lucreția o privise de la o masă depărtată cu ochii ei mici și vineți, iar mai de aproape, într-un grup familiar. Elvira se oprise de câteva ori din vorbă și se uitase ca din întâmplare spre ea, reluând imediat discuția, ca și cum nici n-ar fi văzut-o. Dar Adriana cunoștea acest fel de a vedea „ca din întâmplare”.</p>
                  <p>Luni, toată clasa va muri de curiozitate să afle cine a fost tânărul înalt și brun de lângă ea.</p>
                  <p>Adriana era fericită. Îi făcea cu adevărat plăcere vărul acesta frumos și elegant, cu ghetre albe și baston, mirosind a tutun ca un bărbat și a parfum ca un om galant, vorbind tare cum trebuie să vorbească oamenii puternici, dar știind să aplece capul și să surâdă, când avea să-i spună ceva numai ei. Atunci obrazul lui aspru se apropia de al ei, trecând cu o mângâiere reținută. Fata aspira cu plăcere mirosul de tutun și pastă dentifrice al gurii lui, și, întrebându-se ce anume o tulbura în acel parfum, aștepta curioasă să-l vadă iar apropiindu-se.</p>
                  <p>I se adăuga acestei senzații cântecul orchestrei. O romanță nouă atât de tristă, încât în toată piața centrului se făcuse deodată tăcere și nu se mai auzea decât zgomotul fisticului spart și – acoperindu-l – melodia aceea legănată. Adriana închise ochii, pentru ca să șteargă din față imaginea meselor cu țapi, scrumiere și alune și reținu, în singurătatea ei de o clipă, numai tremurul viorii și nedefinita înfiorare a obrazului bărbătesc de lângă ea. Reveria îi fu întreruptă de apropierea Ceciliei Coteanu și a părinților ei.</p>
                  <p>Veneau de la o conferință și se opriseră să salute familia Dunea și să povestească scandalul ce se petrecuse acolo. Nici de astă dată, povestea domnul Coteanu, liceenii nu se astâmpăraseră și nu-l lăsaseră pe conferențiar să termine ca lumea: au râs. Au aplaudat când nu trebuia și au bătut din picioare.</p>
                  <p>— E un scandal. Marțea trecută am prăpădit degeaba banii pentru Hamlet, că n-am auzit nimic din cauza lor. Astă-seară n-am înțeles un cuvânt ca lumea din tot ce a spus doctorul Porovici. E un scandal!</p>
                  <p>După plecarea familiei Coteanu, doamna Dunea o certă pe Adriana pentru răceala cu care răspunsese salutului Ceciliei.</p>
                  <p>— Nu i-ai spus nicio vorbă măcar. Înainte îți era cea mai bună prietenă și acum…</p>
                  <p>„Nu mă înțelege. Și nici dumneata nu mă înțelegi”, spuse tristă Adriana gata să se întoarcă spre Paul, care desigur știa ce înseamnă a nu fi înțeles, când deodată zări grupul liceenilor dând colțul și trecând pe trotuarul de peste drum, unul după altul. Știa numele tuturor, dar nu-i cunoștea pe fiecare în parte. Erau aceiași băieți pe care îi văzuse într-o zi salutând-o în fața liceului pe Margareta. Făcură în tăcere ocolul grădinii din față și se pregăteau să-l înceapă din nou, când, de la o masă alăturată, Elisabeta Donciu, cea mai bogată fată din D… făcu un semn unuia din ei, care, după ce ezită puțin, se despărți de grup, trecu drumul și, cu șapca în mână, se apropie de masă.</p>
                  <p>Adriana bănui că este Gelu, căci știa că el și Elisabeta sunt oarecum rude. Cei doi vorbeau în șoapte, uitându-se din când în când către grupul rămas pe trotuar. Elisabeta Donciu auzise ceea ce puțin mai înainte povestise domnul Coteanu și îi cerea, se vede, lui Gelu, care și el fusese la conferință, lămuriri despre cele întâmplate, căci acesta, după ce îi spusese încet mai multe lucruri, încheie ceva mai tare:</p>
                  <p>„Te asigur că a fost conferința unui imbecil”.</p>
                  <p>Adriana băgă de seamă că ascultase cu prea mare atenție convorbirea lor și îi fu necaz. Avea alături de ea un bărbat frumos, elegant și brun și își pierdea vremea trăgând cu ochiul spre un licean blond, slab și urât, care mâine se va lăuda poate că a fost fixat de ea. Ridică de aceea din umeri cu o mișcare indignată, ce voia să spună că nu e chip să nu auzi, când cineva are prostul gust de a vorbi prea tare, și se întoarse decisă spre Paul. Îl regăsi visător, ascultând aceeași melodie tristă pe care orchestra o reluase de astă dată în surdină. Adriana își rezemă discret fruntea în palmă, își legănă capul în ritmul lent al cântecului și redeveni melancolică. Iar după ce romanța se sfârși, după ce amândoi tăcură câteva clipe, ea îl întrebă:</p>
                  <p>— Cunoști cântecul?</p>
                  <p>Răspunsul întârzie. Paul încercă să-și aducă aminte? Sau, repetând în gând vorbele titlului, se întrista odată mai mult de înțelesul lor? Căci, după o scurtă tăcere, fără a întoarce capul spre Adriana, privind departe spre orizontul pe care o lună oportună prindea să-l lumineze, șopti rar, despărțind silabele:</p>
                  <p>Da. <hi rend="italic">Ne rendez pas les hommes fous.</hi>
                  </p>
                  <p>Adriana ghici o mărturisire în acest răspuns. Sau, oricum, o durere. Și bănuind în cuvintele cântecului o mustrare ce se adresa intenționat unei umbre iubite, dacă nu chiar ei, îl privi înțelegătoare și plecă încet capul.</p>
                  <p>Târziu, când luminile începură să se stingă și când, în grupuri rare, lumea se răspândi spre domicilii, lăsând în urmă doar grupul misterios al liceenilor rămași să termine ei ultimul ocol al grădinii, Adriana și Paul, precedați de perechea greoaie a soților Dunea, se depărtară cu pasul ezitând, el petrecându-și mâna sub talia ei și fredonând cântecul, ea fericită fără să știe bine de ce.</p>
                  <p>Acasă, Adriana trebui să cedeze patul ei mosafirului. Ea avea să doarmă pe o dormeză, într-un antret care despărțea dormitorul părinților de dormitorul ei. Se dezbrăcă repede, nerăbdătoare să se găsească odată în așternut și să viseze.</p>
                  <p>Îi plăcea de la o vreme patul. Îi plăcea să-și simtă trupul gol cum se destinde între perne, cum își lenevește mișcările, cum se cufundă în propria lui căldură. Se silea să nu adoarmă; mai mult decât amețeala somnului, îi plăcea această legănare nesigură, în care își simțea corpul cum ar fi simțit un corp ce, în același timp, ar fi fost al ei și ar fi fost al altcuiva.</p>
                  <p>Trecea ușor un picior deasupra celuilalt, îl ridica puțin, îl apropia din nou, înfiorată de acest joc întrerupt, pe care numai târziu somnul îl oprea.</p>
                  <p>Adriana era o fată harnică și doamna Dunea o mamă vigilentă. De aceea, dimineața când se îmbrăca, grăbită ca să plece la școală, ea nu putea să întârzie în fața oglinzii, ca să-și măsoare trupul și să se mire de schimbările ce se adăugau ca peste noapte. La culcare însă, când oboseala zilei făcea jocul acesta mai puțin conștient și împiedica să se nască oarecari obiecții morale, care altfel ar fi supărat-o, Adriana lua cunoștință de ea și într-un fel de surdă identificare cu cele mai intime celule de viață, simțea cum crește.</p>
                  <p>Mâna se plimba mirată pe sân și cuprindea rotunjimi noi, nuanțate. Tot ce Adriana simțea că rămăsese băiețesc în ea, era pântecele: supt, drept și încordat.</p>
                  <p>Îi fusese teamă în seara aceea că, schimbându-și patul, nu va regăsi aceste mici bucurii în așternutul mai aspru al dormezei. Dar după ce se suci puțin sub cuvertură, după ce răvăși pernele și scobi între de o albie joasă, se culcă liniștită și recunoscu, în calmul acelei destinderi, fericirea ei de fiecare seară.</p>
                  <p>Paul, care venise cu ei până acasă, se scuzase la poartă și ceruse voie să rămână încă o jumătate oră în oraș.</p>
                  <p>„Vreau să mă mai plimb puțin. Mă doare capul… și e atât de frumos afară.”</p>
                  <p>Adriana nu înțelese de ce, după plecarea lui, domnul Dunea spusese râzând, ca și cum ar fi ascultat ceva:</p>
                  <p>„Ei, tânăr băiatul! Lasă-l să se ducă. E vremea lui.” Ea știa bine că Paul rămânea în oraș ca să uite și să se consoleze, ca să se plimbe trist între salcâmii bulevardului și, ca să-și lase fruntea mângâiată de adierea nopții. Dacă s-ar fi cuvenit, ar fi rămas și ea afară, cu capul descoperit, ca să simtă cum tâmplele i se liniștesc și cum amețeala inimii, surda ei fierbere și nodul de căldură, ce i se urca în gâtlej, se destramă și se pierd odată cu vântul.</p>
                  <p>Îl însoțea cu gândul pe Paul în plimbarea lui și-l aștepta să se întoarcă. Cu ochii deschiși mari în întuneric, urmărea ca într-un vis dublu și ascunsele bucurii ale veghei ei, și imaginea vărului plecat.</p>
                  <p>Târziu, ușa antretului se deschise încet. Paul se strecură ușor pe lângă perete, cu respirația oprită de teamă să nu trezească pe cineva și intră în odaia alăturată, ale cărei uși rămaseră, ca totdeauna, deschise. Adriana se bucură ca de o bună păcăleală.</p>
                  <p>„El crede că dorm!”</p>
                  <p>Și ea nu dormea. Auzi cum dincolo Paul își scotea haina, cum punea încet o gheată pe podea, cum o desfăcea pe cealaltă, auzi lunecarea aspră a stofei pe speteaza unui scaun și zgomotul unui resort de bretele ce se deschideau greu probabil. Auzi mai ales foșnetul cămășii, care era trasă cu oarecare greutate peste cap, dar atât de lămurit încât Adriana avu senzația exactă a acestei alunecări și simți parcă răceala pânzei trecând și peste umerii ei.</p>
                  <p>Încercă să facă din toate aceste zgomote mărunte imaginea lui Paul. Cum era? Cum trebuia să fie? Fantezia Adrianei nu știuse până atunci să vadă nimic precis dincolo de aceste două vorbe: un „bărbat gol”. Și nici un căutase. Lucrurile o preocupau numai atunci când intrau în câmpul ei de vedere, în viața ei zilnică, amestecate cu detalii evidente, exprimate de semne certe. Deșteptăciunea ei nu era nici neliniștită, nici întreprinzătoare; nu avea inițiativa întrebărilor pe care și le punea. Dacă întâmplarea îi aducea înainte o taină, ea se silea să o dezlege, dacă nu, nu. Adriana nu cunoștea probleme: cunoștea lucruri.</p>
                  <p>Singurele nuduri bărbătești pe care le văzuse erau ale tatălui ei și al lui Apolo. Pe cel dintâi îl vedea de când era mică, în fiecare duminică dimineață, umblând prin casă în izmene lungi și cu bustul gol, de la lavoar la dulapul cu rufe. Pe cel de al doilea îl știa din manualul de istorie a artelor. Nici unul, nici altul nu fusese vreodată pentru imaginația ei altceva decât erau: domnul Dunea un tată bun, Apolo o statuie.</p>
                  <p>Dar tânărul bărbat, pe care Adriana îl auzea cum respiră și se dezbracă în odaia alăturată, o surprindea. Se culca în patul ei, se mișca între perne pe care și ea le simțise, ocupa un loc ce îi aparținea. Cum să nu caute forma acelui trup străin, intrat deodată într-o lume a ei? Căci își dădea seama acum că ocolul strâmt al patului ei, acele două-trei perne, acele gratii de alamă, după strălucirea cărora ghicea dimineața ora, acea scoarță aspră de perete făceau cu adevărat o întreagă lume, cu senzații, cu semne și simboluri care îi aparțineau.</p>
                  <p>Degetele ei știau și pe întuneric să urmărească desenul pe covor, coapsa ei simțea și în somn cutele cearșafului, pulpa iubea mângâierea zgrunțuroasă a peretelui, gâtul recunoștea după moliciune pernele.</p>
                  <p>Cât de netedă era pielea omului care dormea acum acolo în toropeala acelor lucruri? Trunchiul lui se subția la fel sub coșul pieptului și se lărgea la fel pe șolduri?</p>
                  <p>Adriana încercă să vadă. Se silea să-și închipuie. Nu era nicio tulburare în acest efort de imaginație: simplă curiozitate. Construia în gând corpul bărbatului de dincolo, cum ar fi desenat un model pe gherghef. Și când, după ce trecând de limitele decente ale anatomiei, încercă să suplinească lipsa ei de informație cu ajutorul câtorva presupuneri probabile, dacă se încrunta era mai puțin din cauza pudoarei ei contrariate, cât din cauza curiozității nesatisfăcute. Jocul închipuirii ei era de astă dată cu totul dezinteresat.</p>
                  <p>Adriana avea la ora aceea, în pat, aceeași expresie de dezolare pe care ziua o avea când trebuia să dezlege o problemă, în fața caietului de aritmetică: o cută scurtă se adâncea între sprâncene.</p>
                  <p>Între aceste presupuneri abstracte, Adriana fu surprinsă de amintirea parfumului, pe care îl respirase lângă Paul. Avu aceeași plăcere curioasă, simți că aceeași tărie pe care nu o poate defini îi dilată din nou nările, îi umple gura și îi adâncește respirația. Ghici între gustul aspru al tutunului și nuanța acidă a unei colonii proaste, un miros animat de sudoare bărbătească. De cum izbuti să afle ce anume lucru era străin în această aromă, se adânci pasionată în căutarea ei, își ascunse capul în perne și o gustă încet, prelung, cu întreruperi scurte ce îi măreau plăcerea, cu întârzieri voluntare și ocolite.</p>
                  <p>Deschise brațele și, o clipă mai târziu, sfârși în somn gestul început.</p>
                  <p>A doua zi dimineața, Paul, care se trezise târziu, o găsi pe Adriana în curte, scriind într-un caiet de școală ceva.</p>
                  <p>Se apropie de ea neobservat, se aplecă din spate ținându-și răsuflarea și cu o mână îi fură brusc caietul dinainte. Fata scoase un țipăt scurt. Rămase un moment încremenită și pe urmă se aruncă asupra vărului ei.</p>
                  <p>— Nu, nu, te rog, te implor, dă-mi-l înapoi. N-ai să-l citești, nu trebuie să citești, nu vreau, jură-mi că n-ai să-l citești.</p>
                  <p>Vorbea repede, aproape fără să-și dea seama de ce spunea. Era palidă, ochii îi erau aprinși, mâinile rugătoare, trupul agitat. Paul nu înțelegea nimic. Încercase să glumească și mica lui glumă stârnise o disperare, pe care nu o așteptase, care îl încurca și pe care nu știa cum să o calmeze.</p>
                  <p>Puse caietul pe masă, fără să-l privească și încercă să se scuze.</p>
                  <p>— Dar, Adriana, n-am vrut decât să glumesc…</p>
                  <p>Îi fu mai ales rușine de doamna Dunea, care, la strigătul fetei, ieșise din casă și rămase uimită în prag privind scena. Încercă să-i explice și nu știu cum putea să-l creadă vinovat și nu era. Se grăbi să stabilească răspunderile.</p>
                  <p>— Nu eu… n-am știut… ea…</p>
                  <p>Cearta fu curmată de domnul Dunea, care se întorcea din oraș, bine dispus. „Aide! aide!” se mulțumi el să spună după ce cazul îi fu expus și pacea fu restabilită. În timpul mesei Adriana păstră încă o tăcere jignită, rar întreruptă de un sughiț de plâns. Dar mai târziu, redeveni bună, încercă să-i arate lui Paul că nu mai e supărată, îi surâse cu melancolie. Ceea ce îi dădu acestuia dreptul de a redeveni glumeț și a-i cere o sărutare. Cererea fusese dezinteresată: era o tachinerie de familie, un joc „de-a verii” pe care el îl juca distrându-se, fără intenții.</p>
                  <p>Adriana însă tăcu, plecă capul și pe urmă, cu o voce stinsă, în timp ce îi strângea mâinile ca pentru o despărțire, răspunse:</p>
                  <p>— Nu, nu acum, nu se poate, nu trebuie.</p>
                  <p>Paul nu era prea atent. De aceea această abundență de protestări nu îl surprinse. Renunță pur și simplu. Dar Adriana știa cât trebuie el să sufere. Ar fi vrut numai să-i arate că ea este alături de el, că îl înțelege, că îl iartă, că îl iubește poate. Se apropie de pian, îl deschise, aprinse cele două lumânări electrice (era ziuă încă, dar lumina pală a becurilor i se păru potrivită) și porni să cânte rar – fiindcă nu cunoștea notele – romanța din seara trecută. Era, în intenția ei, o probă evidentă.</p>
                  <p>Paul o înțelese probabil căci, din vesel cum era, deveni deodată grav și atent. Adriana remarcă tulburarea vărului și continuă să cânte, gândind: „ce fire sensibilă!”</p>
                  <p>În realitate nu romanța îl impresiona pe Paul și poate nici amintirile eventuale legate de ea, ci figura palidă a verișoarei lui, buzele ei obosite, ochii aprinși și adânci, prea grei pentru acel obraz de copil. Între luminări, cu părul căzându-i pe spate, cu mâinile arcuite asupra clapelor, ea îi amintea o gravură veche de pe coperta unui roman, pe care îl citise sau îl văzuse într-o vitrină, nu-și mai aducea aminte unde. Imaginea aceasta îl încurca. Cunoștințele lui despre femei erau simple și exacte: femeile pe care le avusese în viața lui de student frumos la București nu aveau nimic de-a face cu romanele, cu enigmele și îndoielile. Începea în sfârșit să simtă că e în casa aceea un aer apăsător și străin, o chemare obscură, o căutare și un efort către ceva intens și exasperat și vag… Revedea scena de dimineață, disperarea nemotivată a fetei, țipătul ei, mâinile ei tremurătoare și mai ales ochii aceia mari, care dogoreau acum în lumina galbenă a becurilor, cu aceeași putere pe care o avuseseră dimineața în alba bătaie a soarelui. Și îi fu frică.</p>
                  <p>Nicio îndoială că era iubit.</p>
                  <p>(Se privi în oglindă și își aprobă înfățișarea.)</p>
                  <p>Dar ce lucru misterios se ascundea în această dragoste, ce taină, ce extaz lunatic?.</p>
                  <p>„Trebuie să știu tot”, își spuse. Trebuia mai ales să știe ce lucru anume cuprindea caietul de dimineață. Acolo avea să găsească dezlegarea și, poate, liniștea. Căci, deși măgulit, se temea de violența acestui amor, pe care simpla lui prezență de o zi și jumătate îl deștepta în inima unei fecioare.</p>
                  <p>Îi fu ușor, seara, să găsească în sfârșit caietul și să-l citească. Sub cuvânt că trebuie să pună la punct diverse acte, pe care avea să le depună a doua zi la tribunal, el se închise în odaia Adrianei. Observase în timpul zilei că fata ascunsese caietul într-un ghiozdan. Odată singur, Paul căută documentul, îl recunoscu după coperțile lui verzi și îl ținu câteva clipe în mâini, fără să-l deschidă. Pe urmă, curajos, gata să întâmpine orice mărturisire, întoarse coperta.</p>
                  <p>Era un caiet de dictando, cu marginile liniate cu cerneală roșie, cu foile scrise numai pe o pagină, cu titluri mari și citețe. Paul citi sus în capul întâii pagini: Științe naturale.</p>
                  <p>Întoarse nervos câteva foi și găsi în fine paginile scrise dimineața: cerneala era încă albastră, iar în mijlocul foii rămăsese o pată mare, pe care o făcuse el, când îi smucise caietul.</p>
                  <p>Citi repede, într-o suflare:</p>
                  <p>„Omul este un mamifer biped. Mamiferele nasc pui vii. Toate mamiferele sunt vertebrate…”</p>
                  <p>Nu-i venea să creadă. I se părea că nu înțelege. Primul lui gând fu: „își bate joc de mine”. Cu vremea se liniști însă și redeveni rezonabil. Își aminti că el are 23 de ani și ea 15, își aminti de noaptea dinainte, când rămăsese singur în oraș (aici surâse), își aminti că la București îl aștepta patul lui Mimi și pasiunea ei neîndoielnică, își aminti în sfârșit că Adriana poartă pantofi cu tocuri joase. Ultima constatare îl readuse cu totul la realitate „E o copilă”, spuse și porni să lucreze.</p>
                  <p>Luni dimineața, Adriana avu la școală succesul așteptat. Toate fetele o întrebau. Chiar Cecilia Coteanu, fără să se adreseze direct, luă parte la admirația clasei, atestând cu glas tare:</p>
                  <p>— E un tânăr foarte frumos.</p>
                  <p>Adriana le răspunse tuturor cu modestie. Numai cu Margareta vorbi mai pe larg. Avea nevoie de sfatul ei. Îi spuse că n-a dormit toată noaptea de neliniște. Îi era teamă de ce se putea întâmpla. Își da seama că era iubită cu pasiune și nu știa dacă trebuie să răspundă. El i-a cerut o sărutare. Ea a refuzat, desigur, dar Dumnezeu unul știe cu ce durere. El ar putea să creadă că din răutate sau capriciu. Tot timpul zilei a fost trist. Seara, s-a închis singur în odaie, spunând că lucrează, dar ea vedea bine că asta nu e decât un pretext. Cine știe dacă nu se va întâmpla o prostie.</p>
                  <p>Sâmbătă noaptea, a umblat târziu prin oraș. Azi-dimineață, l-a văzut palid și necăjit. Abia i-a spus bună ziua, abia a privit-o. Ce să facă, ce să facă…</p>
                  <p>— Îl iubești? întrerupse Margareta lunga plângere a prietenei ei.</p>
                  <p>Adriana tăcu.</p>
                  <p>— Te întreb dacă îl iubești.</p>
                  <p>— Da.</p>
                  <p>Era un „da” mic, vinovat.</p>
                  <p>— Atunci, dacă-l iubești, nu-l lăsa să sufere. Sărută-l.</p>
                  <p>Și pentru că Adriana păru speriată:</p>
                  <p>— Eu, în locul tău, așa aș face.</p>
                  <p>Urmă o mică scenă de jurăminte și îmbrățișări. Adriana se despărți de Margareta, liniștită; ultimele ei opuneri morale fuseseră înfrânte. Se va lăsa în voia lucrurilor.</p>
                  <p>Acasă nu-l găsi pe Paul. Domnul Dunea trimisese din timp vorbă că vor dejuna amândoi în oraș, fiindcă trebuiau să fie între 12 și 2 la tribunal. Mulțumită intervenției domnului Dunea, Paul încheiase o tranzacție cu debitorul tatălui său și acuma urma să retragă acțiunea. Adriana îl aștepta cu oboseala calmă, care urmează unei mari tensiuni.</p>
                  <p>Când îl văzu pe fereastră, venind dinspre capul străzii, nici un se osteni să-i facă semn. Îl privea cum înaintează și sufletul ei creștea ca un peisaj de cinematograf, când obiectivul se apropie.</p>
                  <p>Paul era fericit. Prima lui „cauză” reușise. La telefon, tatăl lui, căruia îi comunicase rezultatul, îi spusese textual:</p>
                  <p>„Dragă Paul, sunt mândru de tine”.</p>
                  <p>Doamna Dunea, ascultând istorisirea acestora, lăcrima. Adriana tăcea cu seriozitate. Așteptă să rămână singură cu el, se apropie, îi puse o mână pe umăr și îl privi lung.</p>
                  <p>— Și eu sunt mândră de tine. Sărută-mă.</p>
                  <p>Paul, pe care cele din seara trecută îl liniștiseră cu totul, luă vorbele ei drept o glumă și, vesel cum era, o strânse tare în brațe, făcu doi-trei pași de dans fredonând un fox-trot și pe urmă o sărută.</p>
                  <p>Simți cum mâinile fetei alunecă de pe umerii lui și cad. Răsuflarea ei adâncă îi mângâie obrazul lui aspru ca un abur depărtat. Când ridică privirea, băgă de seamă că ține în mâini un trup inert: fața Adrianei era palidă, buzele umede păstrau un surâs nesigur, ochii întredeschiși căutau ceva dincolo de el. O aruncă brusc ca pe un obiect, așa cum arunci o lampă care ia foc în mâinile tale. Era o mișcare brutală, instinctivă. Nici el, nici Adriana nu-și dădură seama. Se găsiră, unul în fața altuia, străini.</p>
                  <p>Peste două ceasuri, Paul era în tren.</p>
                  <p>Dimineața spusese că va rămâne până spre sfârșitul săptămânii, ca să se odihnească. Acum găsise repede un pretext oarecare, idiot, neverosimil, își strânse lucrurile și își luă un rămas bun sumar.</p>
                  <p>Pe urma lui, Adriana rămase frântă.</p>
                  <p>Mai avu puterea să-i scrie câteva rânduri Margaretei și să i le trimeată. Biletul era semnat: „A ta nenorocită prietenă, Adriana”.</p>
                  <p>Pe urmă se așeză la fereastră. Se însera. Pe stradă treceau rar oameni, pe care nu-i cunoștea. Un ofițer, un domn cu umbrelă. De departe, se auzea strigătul unui iaurgiu.</p>
                  <p>În curte, doamna Dunea îi spunea servitoarei să ia jumătate kilogram, dar să-l guste dacă nu e acru.</p>
               </div>
            </div>
            <div type="div2">
               <head>
                  <anchor xml:id="id_PARTEA_A_DOUA"/>Partea a doua</head>
               <div type="div3">
                  <head>
                     <anchor xml:id="id_CAPITOLUL_I_-_Recep.C8.9Bie_la_prefectoreas.C4.83"/>
                     <anchor xml:id="id_CAPITOLUL_I_-_Recepție_la_prefectoreasă"/>
                     <label>Capitolul I </label>
                     <lb/>Recepție la prefectoreasă</head>
                  <p>ÎNTR-O DIMINEAȚĂ DE DUMINICĂ, dinspre sfârșitul lui octombrie, doamna Dunea primi o vizită care emoționă întreaga stradă și scoase vecinele pe la porți: doamna Rozalia Donciu, soția prefectului, coborî din automobilul prefecturii.</p>
                  <p>Gazda fu surprinsă, dar o primi cu simplicitate.</p>
                  <p>— Nu știam că v-ați întors. Toată lumea vă credea la Paris.</p>
                  <p>— Într-adevăr, m-am întors alaltăieri. Ar fi trebuit să rămân acolo toată iarna, dar de când cu nenorocita asta de prefectură, care a căzut pe capul nostru din senin, Constantin n-a mai fost în stare să-și vadă de treburi singur și mi-a telegrafiat să viu.</p>
                  <p>Doamna Donciu avea o familiaritate protectoare. Spunea „Constantin” în loc de „soțul meu” sau „domnul prefect”, dar avea în același timp un mic surâs, care trebuia să păstreze distanțele și formele. Doamna Dunea nu prinse nuanța și fu măgulită.</p>
                  <p>După un sfert de oră de conversație, în care timp vizitatoarea se opri la generalități asupra Parisului, asupra educației și asupra copiilor, ea ajunse la scopul vizitei și îl expuse practic, scurt. Era una din subtilitățile politice ale Rozaliei Donciu, aceea de a vorbi cu abundență despre câte în cer și pe pământ și de a aborda pe urmă brusc chestiunile dificile. Le dădea astfel un aer de amănunt, prevenind neplăcerea unui refuz.</p>
                  <p>„Știi, chestiunea asta, în fond, n-are nicio importanță”, părea că spune. De astă dată faptul era următorul: ea adusese de la Paris o profesoară de pian pentru fiica ei, Elisabeta. Franțuzoaica nu primise să vină, decât cu condiția de a i se garanta ore multe și bine plătite. Doamna Donciu i le promisese și acum încerca să aranjeze lucrurile.</p>
                  <p>Îi explică doamnei Dunea că nu era admisibil ca fetele de bună condiție din oraș să fie reduse la cursul de pian de la Notre Dame și că o bună educație fără muzică nu se poate. Se gândise ea din primul moment la fata doamnei Dunea, pe care o știa talentată. Dealtminteri, dorința ei fusese ca noua profesoară să aibă numai câteva eleve, dar din cele mai distinse. Pentru ca toată lumea să facă cunoștință și pentru ca să se stabilească orele de lecții, ea a convocat pe duminica viitoare, în casele ei, pe toți părinții interesați cu copilele lor.</p>
                  <p>Nu așteptă niciun răspuns, nicio aprobare. Îi spuse doamnei Dunea că o va aștepta duminica viitoare (“o să luăm ceaiul împreună”) și plecă surâzătoare. Operația continuă în același fel, zilele următoare, în câteva din cele mai bune familii.</p>
                  <p>Astfel mademoiselle Aurore Vital făcu, duminica următoare, cunoștință cu elevele ei, în salonul familiei Donciu.</p>
                  <p>Erau de față Cecilia, galbena Lucreția, Adriana, Elvira, Margareta – strânse toate pâlc pe un divan, șoptindu-și din când în când un cuvânt, chicotind sau dându-și discrete lovituri cu cotul. Vizita aceasta era un eveniment. Așadar, aici primea Elisabeta Donciu, aici aveau loc acele elegante ceaiuri, la care nimeni nu știa anume ce se face, fiindcă nimeni din această lume modestă nu era invitat, aici se dansau ultimele dansuri și se cântau ultimele romanțe venite de la București. Casa aceasta cu geamuri mari și cu o lungă poartă de fier negru, pe lângă care fetele treceau dinadins duminicile spre seară, ca să audă, cel puțin, prin ferestrele deschise, zgomotul vesel dinăuntru, glasurile tinere care acopereau sunetul pianului, tăcerile scurte ce urmau hohotelor de râs, casa aceasta de legendă era aci sub ochii lor: umblau prin ea, priveau tablourile de pe pereți, puteau să atingă clapele pianului. Până atunci nu știuseră decât lucrurile vagi, pe care Cecilia le afla de la Gelu și le povestea apoi lor.</p>
                  <p>Elisabeta Donciu fusese totdeauna, pentru ele, o ființă ciudată pe care încercau să o disprețuiască, dar pentru care, în sinea lor, aveau un respect și o rezervă nemărturisită. Își aminteau de vremea în care ea era încă la școală; în recreații, trecea pe lângă ele, mândră, absentă, mai înaltă în șorțul de uniformă decât era, mai brună poate și mai frumoasă. De doi ani părăsise școala și de atunci prestigiul acesta crescuse. O vedeau uneori pe stradă, la fel de neatentă, la fel de visătoare, ducând totdeauna în mâinile ei înmănușate un lucru de nimic, din care făcea ceva grațios, simplu și cuceritor: un pachețel alb, o carte, o poșetă, o floare. Portretul ei de la balul studenților din iarna trecută, când se costumase în zână a zăpezii, era încă expus în vitrina fotografului pe Strada Mare. Și cine nu-și amintea de rochia neagră pe care o purtase la serbarea de binefacere din grădina publică?</p>
                  <p>La toate acestea se gândeau fetele ascultând lungile cuvinte de introducere ale doamnei Donciu. Atenția lor era îndreptată spre marea ușă din fund: are să intre pe acolo? are să vină? de ce întârzie?</p>
                  <p>Intre timp se servise ceaiul. Cucoanele discutau animate, se minunau de tot ce le povestea amfitrioana, admirau serviciul de ceai, admirau prăjiturile… Se crease un fel de intimitate, pe care prefectoreasa o prezida cu îngăduință.</p>
                  <p>Fetele așteptau mai departe și se întrebau dacă nu trebuie să renunțe a o mai vedea când, într-un târziu, ușa se deschise mare și Elisabeta Donciu se arătă surâzătoare în prag.</p>
                  <p>— Vă rog să-mi iertați, doamnelor, întârzierea, dar am sus la mine câțiva musafiri și a trebuit să le țin de urât.</p>
                  <p>Intră. Era urmată de Getta Nelizaratos, grecoaica aceea frumoasă, și de Gelu. Purta o rochie lungă de mătase neagră, simplă, cu mâneci lungi. La mâna stângă lucea un lanț subțire de argint: era singura ei podoabă.</p>
                  <p>Schimbă câteva vorbe cu mademoiselle Vital, răspunse modest la întrebările pe care i le puneau, toate deodată, cucoanele (“Parisul? Da, e frumos” și pentru că răspunsul nu satisfăcea pe nimeni: „E chiar foarte frumos”), ridică grațioasă batista pe care o scăpase una din doamne și, la mulțumirile ei confuze, răspunse că nu e nimic. Abia după câteva minute se întoarse către colțul unde se aflau fetele și se apropie de ele.</p>
                  <p>Le mângâie pe toate, le spuse că s-au făcut mari, că s-au făcut frumoase, că aproape nici un le mai recunoștea.</p>
                  <p>Dar voi vă mai amintiți de mine? La școală, în recreații, când vă dădeam poze, când veneam la voi în clasă să țin liniște, atunci când soeur Denise a fost rău bolnavă? Dar soeur Denise ce mai face? Pe cine iubește acum? Pe tine, Lucreția? Frumos.</p>
                  <p>Vorbea cu toate deodată și nu aștepta răspunsul nici uneia. Se întoarse către bruna Nelizaratos:</p>
                  <p>— Vezi, Getta, ne-au luat locurile. Și noi îmbătrânim.</p>
                  <p>— La 20 ani, întrerupse Gelu, care rămăsese la o parte, răsfoind o carte luată de pe etajeră.</p>
                  <p>Elisabeta râse veselă.</p>
                  <p>— A, pe tine te uitasem. Nu cunoști pe aceste dudui. Vino să ți le prezint.</p>
                  <p>Și luându-l de mână, îl duse în fața divanului și îi numi pe rând pe fiecare din fete.</p>
                  <p>— Și acum, eu mă duc. Mă așteaptă sus musafirii mei. Vi-l las pe Gelu, dar vă rog să nu mi-l țineți mult. Vino, Getta.</p>
                  <p>Ieși din odaie simplu, modest, așa cum intrase, dar nu fără un vag aer de principesă, care descinde o clipă din locurile ei și se întoarce pe urmă înapoi.</p>
                  <p>Rămase singure cu Gelu, fetele îl ascultară bucuroase. Puteau să fie cu el mai puțin stingherite, rămânând totuși încă sub impresia scurtei treceri a Elisabetei. Băiatul era volubil și fetele, binevoitoare, răspundeau. Numai Lucreția Ginuleseu și Adriana Dunea tăceau. Lucreția lucea din vocație. Adriana din indignare. O supărase întâi felul Elisabetei de a le mângâia, de a vorbi cu ele protectoare, de a le privi înduioșată. Faptul de a fi împărțit odată bomboane în curtea școlii, gândea Adriana, nu îndreptățește pe nimeni să ți se adreseze fără să se recomande. Ea așteptase cu interes momentul în care cineva avea să le pună față în față și să facă prezentările cum se cuvine: domnișoara Dunea, domnișoara Donciu.</p>
                  <p>Or, această scenă, pe care și-o imaginase cu o zi înainte, de atâtea ori și atât de precis, se transformase într-o mângâiere glumeață pentru copii. Și o revolta pe urmă chipul în care ele, toate, fuseseră prezentate lui Gelu.</p>
                  <p>„Nu le cunoști? Vino să ți le prezint.” Adriana își amintea vorbele acestea și, uitându-se la băiatul de liceu care stătea acum în fața ei, blond, slab, urât în uniforma lui de școală, cu ochii verzi, cu fruntea mică. Se întrebă dacă Elisabeta nu voise să-și bată joc de ele sau dacă nu-i socotea, și pe ele și pe el, prea copii, ca să mai păstreze anumite forme de politeță. Îl fixă ostilă și, la cele câteva vorbe pe care i le adresă, ea răspunse scurt cu da sau nu.</p>
                  <p>Pe urmă Gelu se ridică, își ceru scuze și plecă din odaie. Se auziră pașii lui repezi pe o scară ce urca probabil spre apartamentele Elisabetei, se auzi din depărtare o ușă care se închidea zgomotos și, metalic, slab, sunetul unei plăci de patefon.</p>
               </div>
               <div type="div3">
                  <head>
                     <anchor xml:id="id_CAPITOLUL_II_-_Zile_de_iarn.C4.83"/>
                     <anchor xml:id="id_CAPITOLUL_II_-_Zile_de_iarnă"/>
                     <label>Capitolul II</label>
                     <lb/>Zile de iarnă</head>
                  <p>REPUTAȚIILE SE STABILESC LESNE la D… În scurtă vreme Gelu deveni un personaj. Faptul de a fi fost văzut în intimitate în casa prefectului era un titlu de glorie prețuit deopotrivă de fiice și mame. Dacă fetele vedeau în prezența lui lângă Elisabeta Donciu dovada unei pasiuni ascunse, cucoanele prețuiau acest fapt pentru seriozitatea și bunul renume ce le presupunea. „Trebuie să fie un băiat de treabă”, își spuneau ele.</p>
                  <p>În fond, nimic altceva nu îndreptățea bunele relații cu familia Donciu. Rudenia lor era destul de vagă și mai ales nu era un titlu sigur. Mai erau rude de-ale prefectului prin târg, între altele chiar părinții Ceciliei, dar toate fuseseră ținute la o parte, în umbră.</p>
                  <p>Gelu fu deci scos din rândul liceenilor scandalagii, care tulburau liniștea serilor de vară în centru sau împiedicau spectacolele de teatru, și intră în stima publică.</p>
                  <p>Adriana trebui să accepte această judecată a orașului. Îl întâlnea aproape în fiecare zi la prânz, când se întorcea de la școală și îi plăcea salutul lui serios, larg. Nu era niciodată singur. Trecea cu toți camarazii lui obișnuiți, într-un grup gălăgios. De câteva ori, îl zărise seara umblând pe strada lor cu Victor Ioanid și mai ales cu Buță, cu pași rari, oprindu-se pe la colțuri, absorbit în nesfârșite discuții. Adriana se întreba ce or fi având ei să-și spună în ploaie, în serile acelea de noiembrie, când străzile erau triste și când în casă primul foc aducea căldură și lene și ceva nedeslușit ce s-ar fi putut chema fericire.</p>
                  <p>Ea rămânea la fereastră surâzătoare și calmă. Lecțiile erau făcute, în odaia alăturată se punea masa, teracota era caldă și afară ploua.</p>
                  <p>Într-o după-masă, îl întâlni într-o librărie. Ploaia îi surprinsese acolo și îi ținea în prag. Schimbară atunci câteva cuvinte despre școală, despre anotimp, despre Cecilia.</p>
                  <p>— O iubești, nu-i așa? îl întrebase ea.</p>
                  <p>— Eu nu pot să sufăr fetele. Cu atât mai puțin când îmi sunt verișoare.</p>
                  <p>— Ești rău.</p>
                  <p>— Sunt.</p>
                  <p>Când, a doua zi, Adriana îi povesti Ceciliei convorbirea aceasta, ea îi răspunse fără surpriză.</p>
                  <p>— Așa e el. Spune că nu ar schimba niciuna din toate cărțile lui pentru toate fetele din lume și că, afară de Elisabeta Donciu, n-a cunoscut nicio fată care să fie mai deșteaptă decât un scaun. Da’ eu nu mă supăr. E un băiat bun și uneori îmi ajută să-mi fac lecțiile. Ții minte compoziția mea despre: „Cum am petrecut vacanța?” El mi-a făcut-o.</p>
                  <p>Cu ce știa din cărți, Adriana citi în cinismul acestui dezamăgit din a șasea clasă de liceu un amor neîmpărtășit. Nu i se părea probabil numele Elisabetei Donciu, fiindcă era mult mai în vârstă decât el. Trebuia să fie o poveste ascunsă. Imagina o dramă teribilă, ceva neclar și fatal, o scenă decisivă în care Gelu juca rol de victimă și după care el făcuse jurământ să nu mai creadă în femei. Asta o făcea să se înduioșeze asupra propriei ei soarte și să-și aducă aminte că și ea a avut o dragoste și deziluzii.</p>
                  <p>„Dacă ar ști el!” Dar pentru că nu putea să știe, ea se mulțumea să-l privească cu melancolie când trecea pe lângă el, pe stradă. Ar fi vrut să-i cunoască mai de aproape povestea, căci nu era nicio îndoială că avea una. Ce ascundea el în discuțiile lui nesfârșite, seara, în ploaie?</p>
                  <p>Ce făcea el vara trecută în grădina publică, noaptea târziu, când rămânea cu prietenii lui, singuri după plecarea tuturora? Ce vorbea el ceasuri întregi joia după-amiază, când își chema prietenii în mansarda prefecturii?</p>
                  <p>Cecilia îi povestise despre acest din urmă lucru și ea, curioasă, nu se sfii să-l întrebe odată.</p>
                  <p>— Foarte simplu, domnișoară Dunea, foarte simplu. Astă-primăvară, când a murit Dobrescu-Dinceni, nu știu dacă mai ții minte, a lăsat vreo 2 000 de cărți. Nu s-a ocupat nimeni de ele și nu știu cine le-a îngrămădit sus la prefectură, în mansardă. Eu am cerut voie unchiului să umblu pe acolo, să citesc. Mi-a dat voie, mi-a dat și cheile mansardei. E liniștit și comod. Ne întâlnim acolo uneori să stăm de vorbă câțiva prieteni.</p>
                  <p>Adriana răspunse că e interesant, că nu e nimic pe lume mai pasionant decât literatura și că ar lua și ea bucuroasă parte la întrunirile lor. Ar putea să vie, de exemplu, cu Cecilia.</p>
                  <p>— Nu, domnișoară. Lucrurile astea nu sunt pentru fete, îi spuse el privind-o în față, fără să surâdă.</p>
                  <p>Adriana fu supărată. Înțelegea ea răzbunările unui dezamăgit, dar își spunea că nu e ea făcută să răspundă de greșelile genului femeiesc. Se hotărî să nu-i mai vorbească. Câteva zile mai târziu însă, se întâlniră la cinematograf și, când fu să plece, el se apropie de ea și plecând capul îi privi atent ochii sub borul gamenului.</p>
                  <p>— Vezi, domnișoară Dunea, ai plâns. Și zilele trecute, când ți-am spus că sunt lucruri care nu-s făcute pentru fete, te-ai supărat. Dumneata plângi la cinematograf! Și nici măcar nu te ascunzi!</p>
                  <p>Adriana nu știa de ce nu se supără ea odată pentru totdeauna sau de ce măcar nu-i răspunde la aceste repetate impertinențe, așa cum se cuvenea. Se găsea în fața lui puțin intimidată.</p>
                  <p>În timpul vacanței de Crăciun, Adriana îl întâlni de câteva ori acasă la Cecilia și toți trei petrecură câteva după-amiezi împreună. El locuia în vecinătate. O curte lungă și un gard scund de viță, acum înzăpezit, despărțeau casa lui Gelu de casa Ceciliei. Când Adriana venea în vizită, amândouă fetele îl strigau de la fereastră. El deschidea ușa, le făcea semn de la fereastră și pe urmă traversa curtea, fără palton, cu mâinile în buzunare, de ajungea înghețat și cu ghetele pline de zăpadă. Era o iarnă grea, cu zăpezi mari, cu vânturi aspre.</p>
                  <p>Apa înghețase de mult în vale, spre Vii. Orașul se oprea uneori din mersul lui obișnuit și rămânea nemișcat. Străzile erau deșarte, prăvăliile pe Strada Mare goale, ferestrele caselor înghețate și opace.</p>
                  <p>În casă, după-amiezile erau calde și leneșe.</p>
                  <p>Adriana, venită în vizită la Cecilia pentru două ceasuri, nu mai îndrăznea să se întoarcă acasă.</p>
                  <p>Gelu era atunci mai tot timpul cu ele. Luau ceaiul în odaia mică a Ceciliei, în jurul unei măsuțe scunde. Vremea trecea încet acolo. Când aveau ce să-și spună, vorbeau bucuroși. Când nu, tăceau și niciunul nu era stingherit de aceste lungi pauze. Era o tăcere care îmblânzea ultimele asprimi ale lui Gelu. Fetele cântau la pian sau povesteau istorii de la școală, sau o imitau pe m-elle Vital. El le întrerupea uneori cu un cuvânt scurt, pe care îl spunea răspicat și cu severitate. Avea un râs scurt care putea să jignească și ochii lui sclipeau atunci răi. Numai dacă venea vorba despre Elisabeta Donciu, tăcea sau se mulțumea să aprobe ceea ce se spunea. Mai bucuros schimba grăbit vorba, căutând alt subiect. Îi făcea plăcere să-și vorbească de rău, dar cu vădită prietenie, camarazii.</p>
                  <p>— Nu-l cunoști pe Buță? Nici să nu-l cunoști; pe dumneata, care ești o fată cuminte, te-ar scandaliza. Doarme ziua și umblă noaptea. Bea cinci litri de apă pe nerăsuflate și suportă douăzeci și cinci de pumni pe pieptul gol. Știe pe dinafară Teoria ondulației universale de Vasile Conta și a rămas de patru ori la examenele de capacitate. La vară, are să rămână pentru a cincea oară.</p>
                  <p>Adriana îl văzuse de câteva ori pe acest Buță, scurt și gros, cu șapca îndesată bine în cap, ascunzând parcă totdeauna ceva în pardesiul lui larg, fără culoare și fără formă. Știa că e străin de oraș, că venise de vreo doi ani să treacă examenul de intrare în cursul superior, pe care nu-l mai putea trece la liceul lui din Brăila, de unde fusese eliminat.</p>
                  <p>…În iarna care se înțepenise în târg, întâlnirile acestea în trei, lângă o sobă caldă, continuau la fel, fără întâmplări mari, fără vești dinafară. Anotimpul îi despărțea de oraș, de prieteni, de cunoscuți și îi aduna acolo la adăpostul zilelor ce treceau totuși. Gelu pleca uneori în oraș, în căutarea prietenilor lui, dar se întorcea înghețat și plictisit. Lungile lui plimbări de seară frigul le suprimase. Astfel toți trei reveneau în odaia Ceciliei sau în odaia Adrianei – căci Gelu venea acum regulat în casa Dunea, unde câștigase simpatia doamnei Dunea.</p>
                  <p>Se învățaseră atât de bine unul cu prezența celuilalt încât se întâmpla s-o uite.</p>
                  <p>Fiecare făcea ce voia: Gelu citea, Cecilia lucra, Adriana își repeta exercițiile la pian. Din când în când, cineva dintre ei tușea, sau spunea un cuvânt, sau întorcea o filă de carte: astfel își aminteau o clipă că sunt împreună și pe urmă continuau să-și vadă fiecare de gândurile lui.</p>
                  <p>Numai Gelu, câteodată, se ridica brusc, își lua paltonul și se scuza.</p>
                  <p>— Trebuie să mă duc. Am treabă.</p>
                  <p>— Se duce la Elisabeta, spunea Cecilia.</p>
                  <p>El nu răspundea nici da, nici nu și era bucuros să nu i se ceară explicații.</p>
                  <p>A doua zi, se regăseau.</p>
               </div>
               <div type="div3">
                  <head>
                     <anchor xml:id="id_CAPITOLUL_III_-_Evadarea"/>
                     <label>Capitolul III</label>
                     <lb/> Evadarea</head>
                  <p>PRIETENIILE LUI GELU ERAU vagabonde. Avea nevoie de libertatea străzii, de nepăsarea plimbărilor lungi, de spațiul și lumina de afară. Dincoace de o fereastră închisă, el devenea potolit și calm. Dar pe stradă își găsea vioiciunea, gesturile repezi, cuvintele tari. Pe stradă își cunoscuse prietenii, se certase cu ei, își povestise isprăvile și aflase altele noi. Acolo îl găsise într-o zi pe Buță între doi pungași, jucându-și ultimii bani la arolul și arișca, îl ghicise dintr-un neam cu el și îl dusese câteva ceasuri, prin târg, lângă el, încercând să scoată din adânca lui lene un cuvânt. Acolo îl ajunsese din urmă într-o seară chemarea neconvinsă a unei femei, care îl strigase din obișnuință și din brațele căreia ieșise, un sfert de ceas mai târziu, murdar și nedumerit. (Asta e tot?) Acolo, pe străzi, crescuse și începuse să gândească: avea nevoie de mirosul salcâmilor putrezi sau verzi, de bătaia ghetelor pe caldarâm, de vocile trecătorilor, de culorile violente ale firmelor.</p>
                  <p>De aceea, când primăvara veni să desfunde – târziu în acel an – ulițele și să descleșteze viața orașului, Gelu, obosit de o iarnă petrecută în casă între două fete, fugi fericit să respire, să se miște, să vorbească. Drumul era noroios în vale, spre cele două Vii: apele abia se dezghețaseră, balta era inundată, sălciile umede. Dar soarele se amesteca în această mare mlaștină și atâta îi ajungea lui Gelu și prietenilor lui regăsiți. Aveau să-și spună nenumărate lucruri, să-și comunice isprăvi și întrebări. Intre Viia vie și Viia moartă, își regăsiră colțul de insulă unde obișnuiau să-și oprească plimbarea, pornită de sus, din oraș. Rămâneau acolo ceasuri întregi și pe urmă se întorceau către seară, prin străzi mărginașe, obosiți, pasionați, neatenți la tot ce se întâmplă împrejur. Erau trei: Gelu, Victor Ioanid și Buță.</p>
                  <p>Gelu devenea deci nevăzut. Cursele lui nesfârșite nu-l duceau pe lângă ferestrele fostelor lui prietene din iarnă. Adriana îl mai întâlnea uneori pe bulevard, la amiază, când ieșea de la liceu, dar totdeauna însoțit de Victor.</p>
                  <p>Trecea pe lângă ea ca pe lângă o străină și nici nu se oprea din vorbă, când își scotea șapca să o salute. Fetei îi păru rău, dar se resemnă. Primăvara îi aducea alte tristeți. Regăsise odată cu anotimpul ceva din vechea melancolie, același sentiment de plăcere, de presimțiri și dorinți neclare. Dacă ochii i se umezeau fără motiv, dacă își simțea pleoapele grele de nu știa ce toropeală, dacă își simțea sub rochie sânii înfiorându-se de propria lor rotunjime, fata nu înțelegea nimic, nu aștepta nimic.</p>
                  <p>Gelu era o amintire ca atâtea altele.</p>
                  <p>Dar se întâmplă în curând în oraș un eveniment care schimbă neașteptat mersul lucrurilor.</p>
                  <p>Victor Ioanid dispăru într-o bună zi de acasă.</p>
                  <p>Vestea se răspândise numai printre cunoscuți. Nu trebuia să se afle nimic la liceu, unde întâmplarea ar fi avut urmări serioase. Alarma și cercetările se făceau în cerc închis. Bolnav de ochii lumii, băiatul era căutat de emisarii familiei prin orașele apropiate. Trecuseră opt zile de la evadare și nimic nu părea să vină în ajutorul căutării.</p>
                  <p>Adriana bănuia că Gelu trebuie să știe. Cunoștea prietenia celor doi băieți și își spunea că o hotărâre mare nu putea fi luată decât printr-o învoială comună.</p>
                  <p>Îl opri de aceea o dată pe Gelu în stradă și îl întrebă:</p>
                  <p>— Ei bine, ce vești ai de la prietenul dumitale Ioanid?</p>
                  <p>— Niciuna, răspunse el scurt și plecă.</p>
                  <p>Dar brutalitatea răspunsului nu o descurajă pe fată. Chiar a doua zi, întâlnindu-l pe Gelu, îl opri iar.</p>
                  <p>— Știu bine că nu se poate vorbi omenește cu dumneata. Răspunzi pe dos și faci tot posibilul ca să fi dezagreabil. Reușești foarte bine de altfel. Vreau totuși să-ți spun că pe mine nu m-ai păcălit și că dacă nu știu unde este Victor, știu cel puțin cine ar putea să ne spună unde e. Dumneata, de exemplu.</p>
                  <p>Aștepta curioasă efectul vorbelor ei, dar Gelu nu păru deloc surprins. Mergea lângă ea, puțin neatent, puțin necăjit.</p>
                  <p>— Ai ales un moment potrivit, duduie Adriana. Uite, am să-ți spun. E inutil poate și e copilăros să-ți vorbesc tocmai dumitale, dar istoria asta a început să mă plictisească. Tot are să sfârșească ea odată: cine știe? poate ai să ne dai o mână de ajutor. Trebuie numai să fi discretă. Îmi promiți?</p>
                  <p>— Da.</p>
                  <p>— Atunci, uite: știu unde e Ioanid.</p>
                  <p>Adriana abia tresări. Asculta cu o gravitate de băiat: încruntată, fără gesturi de prisos, fără nerăbdare. Și află astfel tot.</p>
                  <p>Gelu îl găsise pe Victor la sfârșitul iernii cu desăvârșire schimbat. Întunecat, neîncrezător, ascuns. Lipsea de la școală, nu învăța, nu citea nimic. Încercase de câteva ori să-l trezească din această toropeală. Primise răspunsul unui om frânt, care renunțase la viață. Odată îl surprinsese singur între cele două Vii. Cu un praf alb în mână: sublimat.</p>
                  <p>Ce îl adusese acolo? Nu știa nici el. O silă neexplicabilă de el însuși, o oboseală subită, fără sens, o adâncă indiferență pentru tot ce se întâmpla sau nu se întâmpla. Acasă, părinții îi făceau zile amare, fiindcă, neînțelegând nimic din zăpăceala lui, îl întărâtau cu tot felul de întrebări și sfaturi.</p>
                  <p>În ziua aceea, se hotărâse să sfârșească. Gelu înțelese atunci că Victor avea nevoie să fie scuturat din amărăciunea asta, dus departe de casă, lăsat să-și vadă de necazuri și să-și revină. Îl ajută. Îl duse în mansarda prefecturii. Acolo, Buță adusese de undeva un pat de campanie. Victor, singur, se calmă.</p>
                  <p>Îl vizitau în fiecare zi, îi aduceau mâncare, îi țineau de urât; jucau șah. Cărți avea destule, reîncepea să citească, îl credeau lecuit. Dar de câteva zile au băgat de seamă că nu merge. S-a hotărât să nu mai plece niciodată de acolo și să aștepte. Să aștepte ce? Nimic.</p>
                  <p>Sfârșind istorisirea acestora, Gelu ridică din umeri plictisit și tăcu. Adriana era surprinsă, dar se silea să nu pară. Îl privea peste umăr, discret, mirându-se de nepăsarea cu care povestise totul.</p>
                  <p>— Și acum… ce ai să faci?</p>
                  <p>— Nu știu, zău. Deocamdată sunt liniștit: nu bănuiește nimeni nimic. Dar mâine, poimâine s-ar putea afla. Prefectura e în văzul lumii, vizitele mele acolo pot să devină suspecte, vecinii pot să observe. Și eu însumi am devenit imprudent: la ce m-am pus bunăoară să-ți spun toata astea dumitale?</p>
                  <p>Fata nu răspunse un moment, se gândi, absentă, la altceva parcă, și pe urmă vorbi ezitând, evaziv.</p>
                  <p>Eu nu-l cunosc pe Victor Ioanid. Dacă… întâmplător… i-aș vorbi?</p>
                  <p>— Dumneata? La ce bun?</p>
                  <p>Nu pot să-ți răspund precis. E numai o impresie.</p>
                  <p>Poate că dacă ar vedea un om străin, dacă ar vorbi despre altceva decât despre nenorocirile lui, asta i-ar da gust să umble pe stradă, să vadă oameni…</p>
                  <p>— Mă îndoiesc. Dar drept să-ți spun e în propunerea dumitale ceva care mă interesează. Ar fi totuși o încercare… Și la urma urmelor, lucrurile nu pot sta mai prost decât stau… Să spunem că primesc și că mâine după-masă, la cinci, te-aș conduce în mansarda prefecturii. Nu ți-e frică?</p>
                  <p>— Deloc. O iau cu mine pe Cecilia și viu.</p>
                  <p>— A, nu. Asta nu.</p>
                  <p>— De ce?</p>
                  <p>— Pentru că Cecilia mi-e verișoară și lucrurile ar lua un aer de familie și cumetrie, pe care nu pot să-l sufăr.</p>
                  <p>— Atunci, eu altfel nu viu.</p>
                  <p>Gelu părea acum necăjit de refuzul ei. Propunerea care la început i se păruse absurdă sau cel puțin glumeață, odată primită, devenea indispensabilă. Încercarea trebuia făcută.</p>
                  <p>— Îți spun cinstit că treaba asta mă supără. Dacă veneai singură, era mult mai simplu. Nici nu-i pot aduce lui Victor o întreagă societate în vizită. Lasă-mă să mă mai gândesc și să-i cer și lui consimțământul. Am să-ți trimit mâine dimineață un bilet cu Cecilia. Vrei?</p>
                  <p>— Vreau.</p>
                  <p>Se despărțiră. Adriana se întoarse spre casă singură, silindu-se să nu se gândească la nimic. Nu știa de unde luase curajul să vorbească așa cum vorbise și acum, de vreme ce lucrurile erau pornite, era de prisos să li se pună împotrivă.</p>
                  <p>Toate se întâmplară până la un punct, mai simplu decât crezuse. Biletul lui Gelu îl primi a doua zi, la timp. Băiatul accepta toate condițiile ei. Victor Ioanid, pe de altă parte, puțin plictisit de asemenea intervenții neașteptate, nu spunea nici el nu. Cecilia chiar, căreia Adriana îi comunicase planul ei, cu toate menajamentele și cu toată teama, nu se sperie prea tare și, după oarecare ezitare, primi. Abia când ceasul convenit se apropie Adriana avu conștiința primejdiei pe care o înfrunta.</p>
                  <p>Ce avea să caute în mansarda aceea, în ascunzătoarea unui fugar căutat de o lume întreagă? Ce avea să-i spună? Ce capriciu o făcuse pe ea, cuminte, prudentă, morală, să intre de bunăvoie într-o aventură ce nu ducea nicăieri și să ia parte la un mister pe care nu-l înțelegea?</p>
                  <p>Aștepta. Stăteau amândouă, ea și Cecilia, una lângă alta, fără să schimbe un cuvânt, neștiutoare de ce avea să se întâmple.</p>
                  <p>Nu se gândeau la nimic, o vagă neliniște făcea din tăcerea lor ceva apăsător. Când ceasul bătu cinci, se priviră, una căutând în ochii celeilalte un semn de împotrivire, un pretext de a renunța. Și, negăsindu-l, ieșiră din casă încet, întârziat. Aveau sentimentul că ceea ce se întâmpla, se întâmplă dincolo de ele, fără ele. Gelu le aștepta la câțiva pași de prefectură, la un colț ascuns, își strânseră mâinile în tăcere. Intrarea spre mansardă era dosnică: o scară de serviciu neumblată la ora aceea. O urcară ținându-și răsuflarea, rezemați de perete, ca să nu greșească treptele în obscuritate. Ajunși sus, Gelu le făcu semn fetelor să tacă. El se apropie de o ușă și șuieră un arpegiu: întâia notă era apăsată și prelungită, celelalte trei, scurte și repezi. Se auzi slab șuieratul arpegiului invers.</p>
                  <p>Pe urmă o cheie fu răsucită dinăuntru de două ori în broască și ușa se deschise.</p>
                  <p>Era o odaie enormă, strâmtă, dar foarte lungă, cu două ferestre tăiate oblic în tavan, cu pereții goi, nevăruiți, într-un cui, o șapcă de licean. Mai bine de jumătate mansardă era ocupată de câteva imense lăzi cu cărți. Într-un colț era un pat. Într-altul două scaune.</p>
                  <p>Victor Ioanid era în mijlocul odăii, palid, înalt, slab, fără emoție aparentă, liniștit aproape și serios. Se priviră lung, mirați, căutând un cuvânt pe care nu-l găseau.</p>
                  <p>Gelu făcu cu o falsă îndemânare prezentările. Lucrul acesta distruse prin brutalitatea lui tensiunea și aduse un fel de intimitate, ce trecu repede, ce e dreptul, căci după primele cuvinte de rigoare tăcură iar cu toții.</p>
                  <p>Vorbeau greu și ceea ce spuneau ascundea numai pe jumătate sentimentele lor confuze. Adriana venise acolo atrasă de misterul situației, îndârjită de primejdia încercării, înfiorată de propriul ei curaj și, odată ajunsă, băgă de seamă că efortul ei era de prisos, fiindcă nu înțelegea nimic și nu era nimic de înțeles.</p>
                  <p>Cecilia o privea pieziș, cu ochii ei mari, înspăimântați.</p>
                  <p>Convorbirea se urni penibil. Gelu îi spuse lui Victor ce se mai întâmpla la școală. La rândul lui, Victor se sili să povestească cum își petrecuse ziua. Buță fusese la amiază să-i aducă de mâncare. Plecase pe urmă numaidecât, spunând că are o afacere la gară cu un grec bogat. Nu voise să dea nicio lămurire. Avea să se întoarcă seara de tot.</p>
                  <p>Adriana îndrăzni și ea să vorbească. Îl întrebă pe Victor dacă nu se plictisește acolo în singurătate. El răspunse că nu e singur. Ziua e cu Gelu. Noaptea citește sau doarme. Ba uneori e vizitat după miezul nopții: Buță se oprește din plimbările lui nocturne, se urcă sus în mansardă, îi aduce țigări, stă un ceas de vorbă și pe urmă pleacă.</p>
                  <p>— Unde?</p>
                  <p>— Pe străzi.</p>
                  <p>Tăcură iar. Găseau greu subiect de vorbă. Începuse să plouă.</p>
                  <p>— Tristă primăvara asta, zise Cecilia.</p>
                  <p>— Da, primăvara trecută a fost mai frumoasă, adăugă</p>
                  <p>Victor ca să spună ceva, când după un minut de tăcere văzu că nimeni nu se hotărăște să-i răspundă.</p>
                  <p>Se auzea ropotul ploii pe olane. Pe fereastră nu se vedeau decât câteva acoperișuri de casă și, departe de tot, o turlă de biserică. Se auzi, dincolo de ușă, un scârțâit pe scară. Ascultară cu toții speriați. Nu era nimic.</p>
                  <p>— Șoareci, spuse Gelu.</p>
                  <p>— Probabil, reflectă Victor.</p>
                  <p>Se însera de-a binelea. Abia se mai vedeau unul pe altul: își ghiceau prezența după răsuflarea, care se auzea distinctă, rară. Umbrele lăzilor cu cărți deveneau neprecise în jur. Victor se ridică de la locul lui, căută ceva într-un sertar, strică pe rând câteva chibrituri prea umede și aprinse în sfârșit un capăt de lumânare. Era o lumină galbenă, mică. Pe urmă se apropie de fereastră, își lipi fruntea de geam și rămase așa, privind departe.</p>
                  <p>Atunci, fără bruschețe, continuând parcă unul din zgomotele mărunte din jur, Cecilia începu să plângă.</p>
                  <p>Nu încercară s-o oprească sau s-o întrebe. Rămaseră, așa cum erau, atenți la ceva ce părea că se întâmpla.</p>
               </div>
               <div type="div3">
                  <head>
                     <anchor xml:id="id_CAPITOLUL_IV_-_Elisabeta_Donciu"/>
                     <label>Capitolul IV</label>
                     <lb/> Elisabeta Donciu</head>
                  <p>TIMPUL TRECU UITĂTOR, CUM trece timpul. Întoarcerea lui Victor Ioanid acasă fu discretă. Târgul nu observase nimic, iar puținii inițiați fură împiedicați să-și aducă aminte.</p>
                  <p>Explicațiile vagi date de băiat ajunseseră familiei, prea bucuroasă de revenire ca să insiste. Iar lumea știu că Victor fusese bolnav.</p>
                  <p>Nu rămânea în urma aventurii decât o prietenie care încerca să se lege. Adriana, Cecilia, Gelu și Victor se simțeau datori față de un soi de jurământ tăcut. Cunoșteau un mister, erau vinovați de a-l cunoaște, trebuiau să-l ascundă. Amintirea acelei seri îi însemna pe toți patru ca pe tovarășii unei adunări secrete. Fiecare din ei simțea că ceilalți trei au luat ceva din independența lui, că sunt în stăpânirea unui detaliu ce ar putea să redeschidă azi sau mâine sau mai târziu o poveste sfârșită în silă și înainte de vreme. Știau cu toții că o poartă fusese deschisă și aveau sentimentul că trebuie să pășească dincolo de ea, spre un drum care nu știau unde duce, dar care era prea târziu ca să mai fie ocolit.</p>
                  <p>Era spre vară. Ultima lună de școală îi obliga să lucreze. Se vedeau rar și puțin, pe stradă sau la Cecilia Coteanu, unde rudenia lui Gelu îngăduia câteva vizite scurte chiar în acest timp. Se fereau să facă vreo aluzie cât de îndepărtată la ceea ce știau. Dar se recunoșteau după tăceri sau priviri, după felul cum își strângeau mâinile sau cum se salutau de departe. Când se întâmpla să fie împreună cu mai multă lume, simțeau limpede după anume semne cunoscute numai lor că erau acolo despărțiți de ceilalți ca într-o paranteză și că nevăzute coarde îi leagă și îi izolează.</p>
                  <p>Spre sfârșitul lui iunie, mademoiselle Vital își prezentă elevele, în saloanele doamnei Donciu, la o „după-amiază muzicală”. Erau acolo toți patru și le fu rușine să se simtă în mijlocul tuturor, atât de stingheri, încât se căutau din ochi prin toate colțurile, neîndrăznind totuși să se apropie și să-și vorbească. Dacă încercau să se depărteze, să se amestece cu ceilalți, să uite unul de altul, gesturile lor erau silite și se trădau prin exces. Buță, pentru care Gelu căpătase o invitație de la Elisabeta, părăsi un moment bufetul și veni să-i spună între două prăjituri:</p>
                  <p>— Știi, făceți cu toți o tristă figură: s-ar spune, un menaj de patru.</p>
                  <p>Gelu nu pierdu prilejul și îl prezentă fetelor.</p>
                  <p>— Amicul meu Buță.</p>
                  <p>Adriana ceru să-i cunoască numele adevărat.</p>
                  <p>— N-am. Sau e atât de lung, încât îl prefer pe ăstălalt. N-o fi el frumos, dar e scurt. Crede-mă, duduie, spune-mi Buță, sau dacă ții numaidecât – domnule Buță!</p>
                  <p>Concertul începuse. Mademoiselle Vital își distribuise elevele în ordinea inversă a calităților. Începeau cele mai puțin pricepute și sfârșea ultima, Elisabeta Donciu. Nu asculta nimeni. Era cald, era târziu. Singurul lucru ce mai interesa asistența erau aplauzele și florile, pe care fiecare familie le adusese din timp ca să le ofere odraslei respective, după ce își va fi executat numărul. Prefectoreasa prezida serioasă și împărțea laude în ordinea programului, mamelor interesate. Într-un colț, Elisabeta Donciu, în veșnica ei rochie lungă neagră, totdeauna aceeași și totdeauna alta, asculta calmă și privea spectacolul cu un surâs mic, neisprăvit, pe care numai Gelu - fiindcă îl cunoștea – îl observă. Când îi veni rândul, se ridică de la locul ei, se apropie modestă de pian, cum s-ar fi apropiat de un om și întârzie o clipă în fața clapelor înainte de a începe.</p>
                  <p>Cântă o sonată de Bach, decisă să se oprească după întâia parte și să spună că asta era tot. Dar își uită auditoriul după primele acorduri, uită ridiculul situației și cântă. Frumos, cu o pasiune pe care nu era nimeni să o ghicească acolo, fiindcă pasiunile ei erau fără gesturi. Primi fără revoltă aparentă felicitările lumii, surâse tuturor și pe urmă, făcându-și loc printre mâini întinse, flori oferite și fețe zâmbitoare, se apropie de vărul ei Gelu.</p>
                  <p>— Vrei să rămâi astă-seară la noi?</p>
                  <p>Astfel seara, după masă, în odaia ei, Elisabeta Donciu se răzbună împotriva acelei triste după-amiezi, gustând o plăcere pe care o cunoștea de mult: să-l asculte pe Gelu vorbind. Fiindcă din timiditate, ea nu putea să vorbească de rău, avea cel puțin satisfacția de a auzi spuse cu glas tare lucrurile pe care le gândea.</p>
                  <p>Gelu era rău și vioi. El vedea ridiculul, unde ei îi scăpa. Îl inventa, îl exagera.</p>
                  <p>Până a-l fi descoperit pe Gelu, până a fi văzut adică în acest văr mai mic altceva decât un copil de rude sărace, și până a fi avut curajul să facă din el un tovarăș, singurele ei răzbunări erau literare. După o sindrofie asemănătoare acelei după-amiezi, deschidea un roman de Anatole France și i se părea că două pagini din La revolte des anges desființa în jurul ei tot ce fusese grosolan și urât. Gelu îi revelase bucuria de a observa în tovărășie și viciul unui surâs înțeles. Când rămâneau singuri, viața redevenea posibilă.</p>
                  <p>Se regăsiră în seara aceea ca de obicei în camera Elisabetei. Ea deschise ferestrele, lăsase să ardă o singură lampă cu abajur într-un colț și se așezase pe dormeză, rezemată de perete. El ședea pe un taburet, la picioarele ei.</p>
                  <p>Din stradă, zgomote rare (o trăsură întoarsă târziu de la gară, un trecător singuratic, voci ce se apropiau după colț și se pierdeau pe urmă mai departe…) veneau pe fereastră și liniștea părea astfel mai mare în’ jur. Dintr-o odaie depărtată se auzeau replicile invitaților, jucători de pocher. Uneori se deschidea pe undeva o ușă, se auzea râsul gros al domnului prefect, se bănuia pe coridor trecerea tiptilă a unei servitoare și pe urmă totul reintra în aceeași largă tăcere de casă mare, cu odăi multe și oameni puțini.</p>
                  <p>Vorbeau încet, cu pauze lungi, el animat și neliniștit, ea calmă și gânditoare, el lăsat cu totul în voia discuției, ea pe jumătate dincolo de cuvinte, deasupra lor, priveghindu-le cu oarecare ironie. Gelu era un copil și ca i-o spunea. Astfel, cu această rezervă la douăzeci și unu de ani, își permitea să aibă un prieten de șaptesprezece.</p>
                  <p>Îl ducea cu ea printre amicele și curtezanii ei, îi vorbea despre cărțile pe care le citea, îi cânta lucrurile care îi plăceau, îi cerea părerea despre oameni și despre întâmplări și când cineva, mirat de această tovărășie, o întreba cine era băiatul blond care o însoțea ca un paj în haine de liceu, ea răspundea cu aerul cel mai firesc din lume, conștientă totuși de cochetăria răspunsului.</p>
                  <p>„E prietenul meu Gelu”.</p>
                  <p>Jocul nu era totdeauna lipsit de primejdie.</p>
                  <p>Băiatul trăia în intimitatea ei. Aproape de ea, îi primea mângâierile neatente, îi pândea mișcările ascunse, o tresărire a pupilei, o înclinare a gâtului, un foșnet al rochiei.</p>
                  <p>Simțea Elisabeta cum privirea lui cobora arzătoare pe umeri, cum o învăluia, cum o căuta în cele din urmă detalii, senzuală, neliniștită? Uneori îi surprindea această uitătură curioasă, pasionată și îl întreba nedumerită:</p>
                  <p>„De ce te uiți așa, Gelule?”</p>
                  <p>El nu răspundea sau întorcea vorba. Și ea, gândindu-se la tot ce o desparte de acest copil, râdea de momentana ei îngrijorare și îl lăsa protectoare să-i sărute mâna.</p>
                  <p>Era oarecare nevinovăție în această cochetărie a ei, dar de asemeni un mic gust de cruzime.</p>
                  <p>Sub toate aparențele cuviincioase ale situației era totuși un accent de patimă, pe care ea – femeie – nu putea să-l ignoreze. Își făcea socoteli liniștitoare:</p>
                  <p>„Suntem veri. E mai mic ca mine cu patru ani. E la urma urmelor un băiat de liceu, abia intrat în clasa șaptea. Eu, mai curând sau mai târziu, mă mărit. Nu, nu. E limpede că el nu se poate gândi la nimic.”</p>
                  <p>De vreme ce în jocul lor inocența era presupusă, restul nu era decât o copilărie sau un amuzament. Putea deci să-l primească lângă ea pe acest văr răutăcios, putea să-l asculte, să-i surâdă prietenoasă, să-i păstreze uneori, neatentă, mâna în mâinile ei, să-și apropie obrazul de obrazul lui, să se lase sărutată în glumă la jocurile cu gajuri.</p>
                  <p>Că fruntea băiatului se umbrea, că buzele lui subțiri de copil păleau, că ochii îi ardeau calzi, cine ar fi putut să o asigure că toate astea nu erau simple păreri sau simple capricii trecătoare? Și dealtminteri îl iubea: așa cum ar fi iubit un frate, dacă l-ar fi avut sau poate nici așa. Avea pentru el o simpatie curioasă, nedefinită.</p>
                  <p>Îl mângâia pe păr, ca să-i facă plăcere și cu toate astea plăcerea era a ei, fiindcă degetele ei lungi și subțiri erau înfiorate, cuprinzând între ele acea frunte dreaptă de adolescent torturat.</p>
                  <p>„Ești un copil, Gelule.”</p>
                  <p>Îi spunea acest lucru des, râzând, ca să nu fie nicio îndoială asupra glumei lor comune, dar dacă Gelu ar fi înțeles, dacă ar fi plecat, ea ar fi fost poate nenorocită și ar fi dus dorul acelor doi ochi, care o pândeau din obscuritate cu o nerușinare de copil și cu o pasiune rugătoare de om trist.</p>
                  <p>Deci în seara aceea, ca în atâtea alte seri, el îi simți mâinile calde pe obraji, îi ascultă respirația liniștită, îi recunoscu parfumul de violete și carne tânără. Picioarele ei lungi ce cădeau leneșe de pe dormeză, lângă el, aproape de taburetul lui, se legănau rar și el urmărea în gând mișcarea aceea, ce trebuia să contracteze întreg trupul întins între perne, acolo, aproape. Îl cunoștea.</p>
                  <p>Și-l amintea suplu într-o rochie de mătase, voluptuos și plin într-un larg mantou de iarnă, liniștit într-un <hi rend="italic">peignoir</hi> de lână, nervos într-o rochie albă de tenis. Îl descoperise sub atâtea înfățișări schimbătoare, același, de o frumusețe fermă, de o senzualitate nesigură.</p>
                  <p>Odată, mai de mult, jucaseră la Getta Nelizaratos, unde Elisabeta îl rugase să o însoțească, un joc de societate. Cineva, legat la ochi, trebuia să se plimbe între ceilalți jucători așezați în cerc, să se așeze în brațele unuia sau altuia și să ghicească în brațele cui s-a așezat. Gelu mai ținea minte greutatea acelui trup ce se desfăcuse o clipă în brațele lui, lenea acelei coapse rotunde, ovalul scobit de la îndoitura genunchiului, linia plină a pulpelor ce părea că ezită și întârzie, înainte de a cădea arcuită mai jos de genunchi spre glezne. Avea încă senzația aceea de scurtă amețeală și acum, vorbindu-i, în umbră, aproape de ea, își mușca buzele ca să uite.</p>
                  <p>„Du-te, Gelule. E târziu.”</p>
                  <p>El se ridica, îi săruta mâna întinsă în glumă și pleca fără să se întoarcă din prag. Rămasă singură, ea se gândea încă o clipă la el, îi asculta pașii depărtându-se pe scară, deschidea o carte, o răsfoia. Pe urmă își desfăcea. Cu gesturi încete, rochia.</p>
               </div>
               <div type="div3">
                  <head>
                     <anchor xml:id="id_CAPITOLUL_V_-_Bu.C8.9B.C4.83"/>
                     <anchor xml:id="id_CAPITOLUL_V_-_Buță"/>
                     <label>Capitolul V </label>
                     <lb/>Buță</head>
                  <p>CÂND FU SĂ ÎNCHIDĂ POARTA, Gelu observă cum din umbra ei se desface o umbră mai scundă și mai neagră. Îl recunoscu, după lenea pasului, pe Buță.</p>
                  <p>— Ce faci aici? Mă pândeai?</p>
                  <p>— Nu, te așteptam. Trecusem din întâmplare. Am văzut lumină sus la fereastră și mi-am închipuit că mai ești acolo. Te plimbi?</p>
                  <p>— Dacă vrei…</p>
                  <p>Ar fi vrut să fie singur, să-și ducă mai departe visul început, să păstreze încă parfumul odăii de unde ieșea. Ființa noduroasă a lui Buță, indiferența lui de bârnă care respiră împiedicau asemenea bucurii nuanțate.</p>
                  <p>„Am bani”, spuse el după câteva minute de tăcere.</p>
                  <p>Și pe urmă, explicativ, dar sobru și fără entuziasm:</p>
                  <p>— A fost o afacere bună.</p>
                  <p>— Ce afacere? se interesă Gelu.</p>
                  <p>— O afacere.</p>
                  <p>De unde își scornea omul acesta banii, prietenii lui nu puteau să afle. Avea o sumă de cunoștințe obscure, greci, agenți secreți, barcagii, o întreagă societate misterioasă, pe care el o desemna puțin cam vag.: „oamenii mei”.</p>
                  <p>Îl văzuseră de câteva ori, seara, la un colț de stradă, îngrămădind într-un zid o umbră deșirată de om, cu care vorbea îndelung, fără gesturi. Uneori dispărea pe câteva zile, fără să spună un cuvânt, fără să dea o veste.</p>
                  <p>Revenea pe urmă, netulburat, refuzând explicații: „am bani”.</p>
                  <p>Cunoscându-i obiceiurile, Gelu nu insistă. Merseră unul lângă altul, ignorându-și reciproc prezența.</p>
                  <p>Gelu își amintea de răsuflarea Elisabetei, carnea ei somnoroasă, rochia ei caldă. Buță mergea: punea în actul acesta toată conștiința lui de vietate. Lenea lui organică nu-i permitea să facă două lucruri deodată.</p>
                  <p>— Știi, am bani mărunți. Dacă nu s-a dat încă drumul de la cinematograf, am putea să ne jucăm.</p>
                  <p>Gelu refuză.</p>
                  <p>— Nu, n-am poftă, astă-seară.</p>
                  <p>Jocul lui Buță era simplu. Lua un pumn de bani mărunți: douăzeci, treizeci de piese de câte un leu. Se fixa la un colț întunecat de stradă, ferit de lumina felinarelor rare, și pândea trecătorii, îi vedea venind spre el, îi aștepta cu discreție, îi lăsa să treacă și pe urmă, de la câțiva metri depărtare, le arunca moneda drept înaintea picioarelor. Mișcarea era precisă. „Banul cădea exact și suna tare pe piatră. De nouă ori din zece, omul se oprea bănuitor, se căuta prin buzunare, privea împrejur, se apleca, se întorcea câțiva pași, aprindea un chibrit, căuta pe jos, până ce ridica triumfător moneda. Astfel Buță văzuse mai mult de jumătate din locuitorii orașului defilând înaintea lui în căutarea unui ban aruncat. Prefera mai ales ceea ce el numea „familiștii și domnii serioși”, oameni pașnici pe care sunetul banului pe asfalt îi oprea din tihnita lor plimbare. Ierarhiile sociale încetau în fața jocului: într-o seară Buță avusese plăcerea de a-l privi pe domnul prefect în persoană, asudând într-o cursă nesfârșită pe doi metri pătrați în jurul unei piese de doi lei, care fusese găsită după un sfert de oră, cu concursul gardistului din post.</p>
                  <p>Gelu și Victor găsiseră jocul prea scump. Ei, care crescuseră onești în respectul banului, se înfiorau de această perversitate. Dar Buță îi învățase cu vremea să fie mai puțin prevenitori cu un lucru pe care el știa să-l scornească din nimic.</p>
                  <p>— Sunt oameni care-și cumpără cu banii lor covrigi. De ce nu ne-am cumpăra cu ai noștri plăcerea de a umili?</p>
                  <p>Și abia râdea, deși era mândru de invenția acestui joc, pe care, într-un moment de seriozitate, îl numise ca pe un studiu: „variații asupra instinctului de proprietate”.</p>
                  <p>Îi păru rău de refuzul lui Gelu și renunță. Nu-i plăcea să se joace singur. Spectacolul nu-l distra decât în tovărășie.</p>
                  <p>Continuau tăcuți plimbarea, pe aceleași străzi goale, într-un târziu, Buță vorbi iar.</p>
                  <p>— Ai văzut cartea pe care i-am dat-o ieri lui Victor?</p>
                  <p>— Da. Mi-a arătat-o. Foarte frumoasă. Trebuie să fie scumpă rău. Nu ți-a fost frică? E mare și se putea observa ușor.</p>
                  <p>— Aș. O băgasem în buzunarul dinăuntru și mă plimbam prin librărie foarte calm. Am stat de vorbă cu vânzătorul ăla negru vreo cinci minute și pe urmă am plecat.</p>
                  <p>— Ești un maestru.</p>
                  <p>— Nu. Sunt doar un om dibaci. Am văzut azi în vitrină ediția mare din Les fleurs du mal. Dacă vrei?…</p>
                  <p>— Nu, mulțumesc. Mi-ai dat destule lucruri și pe urmă ți-am mai spus-o: aș vrea să se sfârșească odată istoria asta.</p>
                  <p>Buță avu un fel de surâs disprețuitor și ridică din umeri.</p>
                  <p>— Înțelege-mă, continuă Gelu. Îmi bat joc, ca și tine de remușcări și scrupule. Dovadă e că primesc tot ce îmi dai, știind de unde vine. Dar au să te prindă. Și nu face.</p>
                  <p>— De unde știi tu cât face și cât nu? îi tăie Buță vorba cu o repezeală ce îi bruscă lenea. Ai încercat tu vreodată plăcerea asta? Habar n-ai. Și pe urmă de ce să iau aere de martir: în fond nu înfrunt nicio primejdie. Niciuna. Mâinile mi se mișcă atât de ușor, încât uneori mi se pare că vin de la mine, cărțile, din raft în buzunare. Sunt sigur de mine. Prea sigur chiar: a început să mă plictisească lipsa de risc. Uite, miercurea trecută l-am luat într-adins pe Vasiliu cu mine. Știam că vrea de mult. Să-și cumpere tratatul lui Ribot. Știi cât e de gros. Bani își strânge el, dar nu avea destui. I-am spus că i-l dau eu pe nimic, dacă intră cu mine în librărie, numai așa, să stea acolo. A stat mult la îndoială, dar la urma urmelor a primit. De! tratatul lui Ribot!… Îl luasem cu mine numai fiindcă știam că lui cel puțin îi e frică. Îl priveam cum tremură, galben, netrebnic, și mi-era milă de el. Aveam un gust teribil să mă las prins, numai ca să i-o fac dobitocului ăluia. Dar m-am răzgândit.</p>
                  <p>Tăcu. Vorbise repede, cu un accent de pasiune pe care îl avea rar. Se părea că efortul de a explica îl obosise prea tare. Se lăsă cuprins de imensa lui lene, pe care o urnise din loc câteva momente și rămase la fel ca înainte, indiferent, scorțos, greoi. La capătul Străzii Mari, spre bulevard, le ieșiră gălăgioși înainte un grup de camarazi. Buță se lumină deodată.</p>
                  <p>— Mă, am bani. Cine vrea o piesă să se descalțe aici la marginea trotuarului și să se încalțe la loc. De două ori, două piese. De patru ori, un pol.</p>
                  <p>Vorbea serios și băieții o știau. Avea pasiunea de a-și cheltui astfel banii. Îi întâlnea pe stradă și le propunea cele mai năstrușnice afaceri. Era nebun – asta se vedea bine – dar avea o calitate: plătea imediat.</p>
                  <p>„Nu cer credit. Uite, ai un pol dacă mănânci două kilograme jumătate de plăcintă cu carne.”</p>
                  <p>Sau:</p>
                  <p>„Zece lei pentru cine se urcă, duminică, pe al treilea felinar din grădina publică.”</p>
                  <p>Îi privea atunci cum execută treaba comandată, serios, fără să surâdă, fără să aprobe, aștepta să se termine și pe urmă, ca un negustor care știe pe ce își dă banii, scotea hârtiile din buzunare, le număra cu băgare de seamă și plătea.</p>
                  <p>În seara aceea, operația cerută era mai complicată. Locul era întunecos și era greu de înșirat șireturile acolo pe trotuar.</p>
                  <p>— Am dreptul să mă duc peste drum lângă felinar?</p>
                  <p>Întrebă unul.</p>
                  <p>— Nu. Aici. Dacă vă convine, dacă nu…</p>
                  <p>Oamenii se uitară întrebători unul la altul: păreau că măsoară greutatea lucrului și calitatea prețului. Pe urmă, cu un surâs ce voia parcă să spună: „Cu atât mai rău pentru tine, dacă ești nebun – noi banii n-avem de ce să-i pierdem”, se așezară pe trotuar unul lângă altul și începură treaba.</p>
                  <p>Gelu privea amuzat. Amintirea Elisabetei se pierduse până la urmă: strada vulgară, îndrăzneață, băiețească îl recâștigase.</p>
                  <p>Buță se apropie de el și îi șopti:</p>
                  <p>— Și ei cred că își bat joc de mine.</p>
                  <p>Făcu socotelile și plăti. Le spuse cu jumătate gură bună seara, nu le întinse mâna și îl luă pe Gelu.</p>
                  <p>— Hai!</p>
                  <p>Pe urmă, după câțiva pași, se întoarse și strigă:</p>
                  <p>— Nu l-ați întâlnit pe Victor Ioanid?</p>
                  <p>— Ba da, răspunse cineva. E pe uliță. L-am lăsat în curte la Marcela.</p>
                  <p>Buță se uită la Gelu întrebător.</p>
                  <p>— Vrei?</p>
                  <p>— Mi-e totuna.</p>
                  <p>Porniră absenți, negândindu-se la nimic. Departe, după colț, începea să se vadă primul felinar. Câțiva soldați trecură pe lângă ei. Se auzea spart un cântec de caterincă.</p>
               </div>
               <div type="div3">
                  <head>
                     <anchor xml:id="id_CAPITOLUL_VI_-_Catren"/>
                     <label>Capitolul VI</label>
                     <lb/>Catren</head>
                  <p>ASTFEL VIAȚA CONTINUA obișnuită între aceleași deprinderi, între aceiași oameni. Fuga din primăvară a lui Victor Ioanid și tot ce se legase de ea nu schimbase nimic din mersul lucrurilor. Adriana, Cecilia, Gelu, Victor nu o uitaseră: știau bine că ceva a rămas între ei patru, ceva care trebuie lămurit și dus până la un sfârșit. Dar, neștiind cum să se apropie unul de altul, amânau întâlnirea sperată și așteptau ca timpul să descurce el greutățile începutului.</p>
                  <p>Intre timp continuau să trăiască așa cum apucaseră. Băieții cu pasiunile lor vechi: cărțile, afacerile tenebroase ale lui Buță, plimbările săptămânale pe „uliță”. Fetele cu misterele lor mărunte. Dacă între atâtea lucruri străine încercau vreodată să-și amintească ceea ce îi apropia pe toți patru și să lege pe această amintire prietenia lor încă nesigură, încercarea cădea. Își vorbeau greu, se înțelegeau mai greu. De aceea pe stradă se ocoleau de departe și schimbau doar saluturi speriate.</p>
                  <p>Noiembrie îi găsi obosiți de așteptare și doritori de un fapt nou. Primiră vremea rea cu bucurie. Anotimpul îi întorcea în casă și îi aduna iar ca altădată. Numai Victor era străin acolo, în jurul acelei mese de ceai din odaia Adrianei, unde se întâlneau acum uneori, spre seară. Ceilalți cunoșteau din anul trecut legile și moravurile acestor întâlniri. Erau ceasuri indiferente, pe care le petrecea fiecare după voia lui, vorbind rar, schimbând uneori un semn de amiciție, dar rămânând singur să citească, să scrie, să se uite pe fereastră, să răsfoiască un album.</p>
                  <p>La început, mai ales din cauza lui Victor căruia îi lipsea experiența, întâlnirile acestea aveau un aer silit. Ceva din ezitările primei lor întâlniri din primăvară, în mansarda prefecturii, rămânea între ei și îi ținea la oarecare depărtare. Pierduseră obișnuința acelor ceasuri calme. Li se păreau străine și greoaie, așa cum ți se par străine hainele de iarnă, când le îmbraci în prima zi de frig. Dar cu vremea te regăsești în ele, deprinzi din nou gesturile instinctive cu care puneai mâna în buzunarele calde, îți încheiai nasturii, le purtai pe tine. Și cum e de ajuns ca într-o asemenea haină să găsești un lucru de nimic uitat acolo, contramarca unui bilet de teatru, plicul unei scrisori vechi, o monedă, o carte de vizită, pentru ca deodată acest lucru să-ți amintească viu tot timpul de care amintirea lui e legată și să-ți readucă în minte împrejurările amănunțite ale unei clipe trecute, biletul de teatru, amintindu-ți de rochia femeii iubite cu care ai fost la acel spectacol și râsul ei alb, plicul vechi readucând întocmai o durere de altădată, pe care o încercaseși atunci la aflarea unei vești sau la simplul sunet al unui cuvânt aruncat întâmplător în frază – tot astfel era de ajuns ca ei să găsească la acele adunări intime de după-amiază un mic detaliu din trecut, pentru ca fosta lor bună înțelegere să revie la fel. O scrumieră de sticlă cu o fotografie roșie lipită pe fund și cu o inscripție caligrafiată Suvenir din Slănic 1905, un album de familie cu fotografii de domni mustăcioși și de cucoane opulente în imense rochii albe, un serviciu de ceai cu un desen chinezesc, gheișe, umbrele multicolore, fum de țigare, legendă începând pe ceainic și terminându-se pe farfurioara ultimei cești – erau atâtea lucruri acolo, pe care le regăseau intacte și care, dacă lui Victor, nou venit, nu-i spuneau nimic, celorlalți trei le dădeau sentimentul de a continua o prietenie abia întreruptă.</p>
                  <p>Iarna anului trecut cu zăpezile ei mari, cu gerurile ei crunte, cu serile calde din casă, cu tăcerile lungi din jurul mesei, peste care se ridica leneș aburul ceaiului, putea să reînceapă. Ei erau pregătiți să o aștepte.</p>
                  <p>Poate că oricum Victor n-ar fi întârziat să intre în această alianță sufletească, pe care o găsea gata făcută între Adriana, Cecilia, Gelu și lucrurile din casa Dunea. Recunoștea o atmosferă specială acolo, pe care n-ar fi știut să o numească într-un fel sau altul, dar care simțea că există. Cum el nu era un om dificil, ar fi deprins repede, și fără sprijinul cuiva, tonul exact al acelei prietenii. Totuși întâmplarea veni să aducă un ajutor necerut. Ajutorul avea forma unui caiet de muzică, pe care îl adusese domnul Dunea, tatăl Adrianei, de la București. Fusese acolo în călătorie de afaceri și voind să-i facă fetei o surpriză, intrase la Feder și ceruse un caiet de note, cum ar fi cerut o pereche de mănuși.</p>
                  <p>„Aș vrea un caiet de note, pentru o fată de 16 ani!”</p>
                  <p>Vânzătorul îi dăduse un album alb, atrăgându-i atenția d-lui Dunea că „este tot ce poate fi mai nou”. Astfel Cântecele pentru blonda Agnes (op. 6) de Cello Viorin ajunseră la D… într-o după-masă de noiembrie, când în casa Adrianei cei patru prieteni se pregăteau pentru o lungă partidă de tăcere în jurul sobei de teracotă.</p>
                  <p>Adriana deschise caietul cu neîncredere. Cello Viorin? Nu cunoștea. Citise parcă odată într-o revistă din București numele acesta curios, într-o cronică muzicală sau în programul unui simfonic, nu mai ținea bine minte, își aruncă ochii asupra primei pagini și, neavând curajul să descifreze, lăsă caietul deoparte.</p>
                  <p>— Am să-l văd eu altă dată.</p>
                  <p>— De ce nu acum? încearcă, propuse Gelu.</p>
                  <p>Adrianei îi era lene să refuze rugămintea, să dea explicații, să insiste și se apropie de aceea de pian. Își plimba mâinile într-o doară pe clape și pe urmă prinse din mijlocul unei pagini, întâmplător deschise, o frază și o duse până la capăt.</p>
                  <p>Nu era urât. O reluă. Câteva acorduri simple, o pauză, câteva arpegii. Un joc mic de sunete, o glumă, un nimic.</p>
                  <p>— Amuzant, spuse Adriana întorcându-se spre ascultătorii ei; văzu cu bucurie că surpriza lor era la fel de mare ca a ei. Cecilia surâdea. Gelu părea mirat și o ruga din ochi să continue.</p>
                  <p>Fata se hotărî să cânte serios și cercetă câteva clipe caietul din scoarță până în scoarță. Pe alocuri, unde descoperea un fragment mai limpede, îl încerca provizoriu cu o singură mână și sunetele acestea ciugulite de ici de colo se urmăreau cu o uimitoare variație de ritm. Era parcă un joc de mici surprize și ar fi fost cu neputință să prevezi modulația melodiei ce avea să urmeze.</p>
                  <p>Abia când această sumară trecere în revistă fu terminată și când Adriana cântă în întregime și în ordinea lor firească toate cântecele caietului, ea își dădu seama că se înșelase. Nu, nu era un joc de surprize. Nu era nici măcar o suită de mici melodii plăcute. Era ceva mai dificil și mai complex, mai greu de înțeles și poate mai puțin frumos decât i se păruse întâi. Toate acele mărunte bijuterii sonore, pe care le remarcase la prima vedere, nu erau în întregul bucății decât simple detalii, ce treceau aproape neobservate. Note marginale, ornamente secundare.</p>
                  <p>Accentul cădea pe o frază muzicală mai obscură, care revenea insistent, lipsită de frumusețe, lipsită de melodie.</p>
                  <p>Era o decepție și îi venea greu să o mărturisească. Ea cânta ca să înțeleagă. Ori aceste Cântece pentru blonda Agnes, clare întâi, se complicau pe măsură ce le descifra și se adunau. Să ascundă lucruri ce scăpau atenției ei.</p>
                  <p>— Voi pricepeți ceva?</p>
                  <p>Nu, nici ei nu pricepeau nimic. Totuși, în ciuda acestei prime încercări, care dăduse greș, Cântecele pentru blonda Agnes deveniră curând un semn în întrunirile lor. Mai târziu, iarna aceea care avea să treacă repede și să aducă schimbări în viața lor, a tuturor patru, avea să fie evocată de una din acele melodii, atunci descifrate. Era de ajuns să asculte o pagină, era de ajuns să-și amintească o frază, pentru ca deodată serile acelea de prietenie nesigură, de așteptări confuze, să reapară într-o imagine veche. Poate numai din curiozitate sau pe urmă din simplă obișnuință, Adriana reluase în zilele următoare caietul lui Cello Viorin și îl cântase prietenilor ei.</p>
                  <p>Îi plăcea? N-ar fi știut să spună. Simțea însă în acele acorduri obscure ceva care răspundea liniștii lor. Probabil că nu era muzică adevărată (cel puțin mademoiselle Aurore Vital o spunea răspicat și cu toată indignarea unei bune profesoare), dar, cântându-le, Adriana avea impresia că trece pe lângă un mister nedezlegat, un mister ce se ascunde și se refuză, dar care s-ar putea lumina o dată, dintr-o parte.</p>
                  <p>Până atunci se juca cu el și degetele ei întârziau pe clape, așteptând până la urmă dezlegarea.</p>
                  <p>Cântecele pentru blonda Agnes aveau parcă nehotărârea prieteniei lor. Erau și între ei patru atâtea lucruri neexplicate! Ce îi aducea acolo pe ei, atât de deosebiți unul de altul? De ce, întâlnindu-se, aveau impresia că se ascund, de ce, despărțindu-se, aveau senzația că se pierd?</p>
                  <p>Rămâneau ceasuri întregi la locurile lor, pe care nu le schimbau niciodată între ei, ca și cum așezarea lor în cameră ar fi avut un înțeles anumit. Așteptau să vină seara, își urmăreau în obscuritate conturul trupurilor ce se stingea. La ceasurile patru, lumina scădea pe fereastră.</p>
                  <p>Ploaia cădea afară la fel, nici mai tare, nici mai încet de cum începuse, ploaie lungă și indiferentă de toamnă.</p>
                  <p>Într-un colț al odăii, umbra teracotei creștea caldă, opacă, vibrând de un zgomot surd ca al ghiocurilor.</p>
                  <p>O mișcare, un pas, o mână, ce se ridica, se auzeau distincte, cu o intensitate disproporționată, ca într-o casă deșartă. Aveau în tăcerea aceea o plăcere neformulată, un fel de voluptate fizică pe care o regăseau ori de câte ori, ziua pălind pe fereastră, lucrurile își alungeau umbrele pe covor.</p>
                  <p>De câte ori nu încercase Adriana să surprindă acest minut de emoție, ca pe un intrus, și să-l întrebe?</p>
                  <p>Dar farmecul era rupt la întâia întrebare și se găseau toți patru, unul înaintea altuia, străini și puțin rușinați, asemeni unor amanți în fața unui pat răvășit, după o noapte de iubire.</p>
                  <p>Se despărțeau atunci repede, evitându-și privirile.</p>
                  <p>Iar a doua zi, în același loc, la același ceas, așteptau o mică minune care venea și trecea neschimbată.</p>
                  <p>Ar fi vrut s-o oprească, dar ea trecea pe alături, asemeni „cântecelor blondei Agnes”, când ultimul lor acord fusese cântat.</p>
                  <p>S-ar fi spus că un cerc despărțitor se strânge în jurul lor. Viața lor de totdeauna rămânea afară, departe. Școală, familie, cărți, întâmplări, toată această mică vâltoare de fiecare zi nu ajungea până la ei decât scăzută, ea de partea cealaltă a unui zid. Nesimțit, legăturile lor cu lumea se desfăceau. Ceea ce se petrecea dincolo era indiferent. Totul trecea neaderent, fără urmă, ca un bob de mercur pe o sticlă lustruită. Sâmburele vieții lor rămânea arzător acolo, între ei, la întâlnirile lor. Realitatea era asta. Restul se adâncea într-un somn nepăsător, ca iarna grea din oraș.</p>
                  <p>Nu observase nimeni nimic. Numai Buță, fără să priceapă ce se petrece anume, simțea că ceva se ridică între ei și el. Se lovea berbecește de o piedică ce-i sta în cale.</p>
                  <p>El, care știa să-și facă loc cu coatele și să-și introducă ființa lui grea ca un sac cu tărâțe, oriunde, între rochii albe sau între mâini murdare, rămânea neputincios afară.</p>
                  <p>Izolarea prietenilor lui nu era vizibilă: porțile păreau deschise. Dar dacă încerca să le treacă, pasul lui obișnuit să izbească și să calce se împotmolea ca într-un fel de pâslă. Pentru întâia oară de când se știa, Buță simți că sunt lucruri ce pot trece mai înalt decât mâinile lui.</p>
                  <p>Dădea târcoale acestui cerc nevăzut și căuta inutil pe undeva o spărtură. Se vedea rămas singur, în iarnă, pe uliți goale, cu buzunarele pline de cărți, pe care nu mai avea cui să le dea, lăsat dincolo de un prag prea înalt pentru el.</p>
                  <p>Avea uneori dorința de a se opri lângă soba lor caldă, la masa lor de ceai. Și gândul ăsta trezea în firea lui lemnoasă un fel de vagă tristețe. Nu era de-a dreptul o înduioșare. Își bătea joc de asta. Dar lenea lui mare se simțea bruscată, acum când trebuia să renunțe la prietenii și obiceiurile vechi.</p>
                  <p>Era necăjit simțind o rezistență, pe care nu o putea defini. Ar fi încercat să lupte, dar cum să lupte împotriva unei păreri? Căută să se apropie iar de Gelu și Victor, insistă, ademeni. Recurse la mijloace umilitoare: voi să le facă confidențe asupra afacerilor lui, fu de o dărnicie exagerată, le aduse cărți noi și scumpe. În îndârjirea lui de a recâștiga o prietenie pierdută, nu înțelegea că excesul acesta poate fi supărător și mijloacele lui venale, neeficace. Trecu la reproșuri. Avu o dezolare de amantă părăsită, făcu scene, ceru jurăminte. Prietenii lui îi răspundeau că nimic nu e schimbat, că totul se petrece ca mai înainte, că el se înșală. Îi cerură dovezi: ce fapt îi arăta lui că lucrurile s-au schimbat? Buță nu știu să răspundă, fiindcă, într-adevăr, nu vedea nimic precis, niciun cuvânt, niciun gest. Și totuși…</p>
                  <p>Venise de câteva ori în casă la Adriana. Fusese chemat acolo din politețe și primise. Îi găsea pe toți patru acolo și simțea că, intrând, el întrerupea ceva. Ar fi vrut să știe ce, ar fi vrut să rămână neobservat într-un colț, să bage de seamă și să înțeleagă. Dar prezența lui era scârțâitoare. Băieții se sileau să vorbească, fetele să cânte la pian, toată lumea să fie veselă și nepăsătoare. Dar totul era fals. Buță rămânea totuși până seara târziu, bucuros să le strice ziua. Îi privea cum se despart atunci necăjiți și el le vorbea cu candoare despre o mie de lucruri indiferente. Descoperea în jocul acesta o nouă voluptate. Recăpăta sentimentul superiorității lui.</p>
                  <p>Dacă ar fi avut cui, ar fi spus ca altădată:</p>
                  <p>„Și ei cred că își bat joc de mine!”</p>
                  <p>Se făcea că nu înțelege ostilitatea lor. Cu cât erau ei mai încruntați, cu atât era el mai afabil. Dar în curând, ceilalți se apărară brutal. De cum îl vedeau intrând pe ușă, Gelu și Victor se ridicau, spuneau că sunt ocupați și se pregăteau să plece. Astfel era și el nevoit să se ducă odată cu ei, știind totuși că îl vor lăsa singur pe stradă și se vor întoarce în ascuns. Nu mai avea deci libertatea de a-i pândi.</p>
                  <p>Într-o zi, tocmai când era gata să plece, apropiindu-se de Adriana să-i spună ziua bună, rămase deodată cu mâna suspendată în aer, căută cu o privire fixă împrejur, încercă parcă să facă un semn și căzu jos pe podele. Fruntea plesni surd și trupul se întinse fără încordare, dintr-o singură bucată, ca un butuc dărâmat. Îl ridicară înspăimântați și îl culcară pe canapea. Adriana aduse apă și colonie. Victor îi desfăcu gulerul tunicii și îl scutură de umeri. Cecilia, palidă, își frângea mâinile și se plimba cu pași mărunți de la o fereastră la alta.</p>
                  <p>Numai Gelu rămase într-un colț, încruntat, privind scena. Buță își reveni cu greu. Vorbea împleticit, cu un efort vizibil, cu pauze mari, respirând greu. Își ceru iertare.</p>
                  <p>— E o boală veche. Mi s-a mai întâmplat acasă… acum vreo trei ani… doctorul zicea că-s anemic… nu dorm noaptea… citesc prea mult… vă rog să mă iertați… e ridicol… dacă aș fi știut…</p>
                  <p>Adriana îl implora să tacă. Nu e vina lui doar. Să stea liniștit, să bea o ceașcă cu ceai cald, să se odihnească acolo cât o voi și mai târziu, seara, au să-l ducă băieții acasă. El nu avu putere să-i mulțumească, dar îi surâse blând, recunoscător.</p>
                  <p>Buță se însănătoși repede și după câteva zile. Fu refăcut. Era mai palid însă decât înainte și uneori se vedea că umblă greu, puțin aplecat într-o parte, deși el pretindea că nu mai are nimic. Ceva părea rupt în el. După vreo zece zile, într-o după-masă, tot în casa Adrianei Dunea, avu un acces asemănător, mai grav chiar. Căzu la fel, dezarticulat, plesnind aerul cu brațele lui grele, rupte parcă de trup. Era o cădere de bou înjunghiat, o cădere masivă, grea, înăbușită.</p>
                  <p>Când îl ridicară, avea buzele albe și ochii ficși. Pe obrazul lui gros și mare se săpa o expresie de durere, care îl făcea aproape frumos. Gelu ceru să-l conducă el singur acasă și îi făcu semn lui Victor să-i lase împreună. Îl duse cu greu lângă el, îl rezemă de brațul lui, îl purtă prin zăpadă cu băgare de seamă. Când ajunseră, îl rezemă de poartă, îl întrebă dacă mai are nevoie de ceva și pe urmă, cu același glas, fără tranziție, adăugă:</p>
                  <p>— Și viitorul acces, potrivește-l să nu mai fie în casa domnișoarei Dunea.</p>
                  <p>Buță tresări. Un moment se întrebă dacă trebuie să înțeleagă, dacă trebuie să se indigneze. Dar înainte de a putea lua o hotărâre, Gelu adăugă, – privindu-l drept în ochi, fără cruzime, camaraderește:</p>
                  <p>— Renunță, Buță. Nu zic, experiența e frumoasă și aproape izbutită. Dacă n-ai fi făcut exces de simptome ar fi fost chiar perfectă. Dar mi te pui în cale. Și noi doi nu eram obișnuiți să facem experiențe unul pe seama celuilalt.</p>
                  <p>Fu în iarna aceea ultima vizită a lui Buță în casa Adrianei.</p>
                  <p>Rămâneau deci din nou singuri, liberi să continue jocul început. Nu pentru că ar fi vrut să se ascundă, îl îndepărtaseră pe Buță. Ceea ce făceau, li se părea firesc. Ar fi primit noi tovarăși în jocul lor, dacă-ar fi știut să-i învețe regulile sufletești. Dar Buță n-ar fi știut niciodată să le deprindă. Simpla lui prezență, obtuză, opacă, noduroasă, oprea visul în loc. Îl lăsaseră de aceea dincolo de cerc.</p>
                  <p>Era desigur mai bine așa. O mobilă deplasată, un obiect nou, un covor pus altfel decât de obicei, îi supăra, îi întârzia, le oprea inutil atenția. Lucrurile făceau parte din tovărășia lor și, găsindu-le totdeauna la fel, ei citeau în această neschimbare exterioară un semn de constanță. Veneau de afară cu senzații vioaie de iarnă și stradă: aflau în acea odaie culori șterse, o lumină scăzută, o căldură moale de alcov. Era acolo un calm fizic. Se lăsau în voia lui cu un sentiment precis de cufundare.</p>
                  <p>Zgomotele ulițelor înzăpezite din care veneau se pierdeau învăluite, ireale, așa cum gâlgâie apa în urechea înotătorului afund. Erau cele din urmă amintiri dintr-o lume care înceta în pragul odăii lor. Începea o legendă în care credeau și în care fiece detaliu își avea înțelesul lui.</p>
                  <p>Nimic nu venea să schimbe această nouă ordine de senzații.</p>
                  <p>Zilele treceau agale. Cea de azi îi găsea acolo unde cea de ieri îi lăsase. Foile calendarului cădeau una după alta. Minutarele ceasului se învârteau să măsoare un timp care nu era al lor. Ei rămâneau la fericirea lor fixă. Nu mai aveau nimic de aflat, nu mai era nimic să-i surprindă. Erau porniți pentru un timp ce nu mai trebuia să sfârșească.</p>
                  <p>Spre sfârșitul lui februarie, zăpezile începură să scadă. Un soare tânăr scăpa uneori prin pânza cenușie a cerului și lumina deodată orașul. Se auzea apa picurând pe streașini.</p>
                  <p>Într-o zi avură brusc senzația că jocul lor se sfârșește. Era în casă un aer de lenevie și oboseală, pe care nu-l cunoscuseră până atunci. Simțeau nevoia – și pentru simbol și pentru mișcare – să deschidă ferestrele. </p>
                  <p>Gelu observă lângă el, pe divan, în obscuritate, un trup pe care îl simțea cald de altă căldură decât aceea a odăii.</p>
                  <p>Pentru că era aproape, întinse mâinile și îl strânse în brațe, până întâlni o altă răsuflare. Atunci abia băgă de seamă că o ține în brațe pe Adriana.</p>
                  <p>O sărută.</p>
               </div>
               <div type="div3">
                  <head>
                     <anchor xml:id="id_CAPITOLUL_VII_-_Evenimente_.C3.AEn_ora.C8.99"/>
                     <anchor xml:id="id_CAPITOLUL_VII_-_Evenimente_în_oraș"/>
                     <label>Capitolul VII</label>
                     <lb/>Evenimente în oraș</head>
                  <p>ABIA ATUNCI, ÎN PRIMĂVARĂ, luară cunoștință de câteva lucruri ce se întâmplaseră în oraș, fără ca ei să le fi luat în seamă. Erau ca după o lungă absență, curioși să afle vești noi și amănunte. Câtă vreme ținuse izolarea lor, tot ce se petrecea li se părea străin și neinteresant. Acum reintrau în viața orașului.</p>
                  <p>Evenimentul mare, discutat pretutindeni, era nunta Elisabetei Donciu. Se mărita cu un om foarte bogat, stăpânul unei imense fabrici de prosoape. Era aproape un nume celebru. Cine nu cunoștea prosoapele moi, cu două dungi orange pe margini și cu marca (marcă depusă) brodată în colțul din dreapta: „acesta este un prosop Iliescu-Bardă”? Cine nu văzuse la București pe ferestrele tramvaielor capul acela blond de femeie frumoasă indicând din ochi inscripția de alături: „Vrei să fi frumoasă? întrebuințează numai prosopul Iliescu-Bardă!” Și cine nu rămăsese puțin visător în fața acelui afiș, de culoare roșie-pală, evocatoare de alcovuri:</p>
                  <p>„Doamnă, pentru toaleta dv. intimă, prosopul Iliescu-Bardă e o necesitate”?</p>
                  <p>Poate că în hotărârea Elisabetei notorietatea acestui nume fusese un argument. Lumea vorbea despre o căsătorie silită: domnul Donciu își vânduse prost cerealele în toamnă, iar guvernarea partidului părea că se sfârșește. Prefectura nu era o situație stabilă. Gelu ar fi vrut să creadă în adevărul acestui zvon. I se părea imposibil ca vara lui să se mărite de bunăvoie cu primul venit. Încercă de câteva ori să-i spună Elisabetei un cuvânt de ironie, s-o întrebe despre logodnicul ei, să observe un gest ridicul sau o vorbă proastă. I se răspunse cu o tăcere îndârjită, al cărui sens era limpede: glumele s-au sfârșit. Elisabeta își iubea logodnicul. O spunea și o arăta. Îl săruta în public, când venea la D… îi telefona zilnic și îi scria, când se întorcea pentru afaceri, la București. Îi lăuda automobilul, îi expunea cravatele, îi mângâia freza. Îl asculta cu afecțiune, cu interes, îi repeta cuvintele de spirit, îi cita preceptele.</p>
                  <p>„Jean a spus…”</p>
                  <p>Și Jean, măgulit, dar sobru, o bătea pe spate cu un gest de proprietar. Gelu renunță. Ar fi suferit altădată, dar gândurile îi erau acum altundeva. Îi fu doar necaz. Își rări vizitele în casa Donciu. O ocoli pe Elisabeta, îl ignoră pe logodnicul ei. Unei cucoane, care îi ceruse vești despre verișoara lui, el îi răspunse:</p>
                  <p>„Domnișoara Donciu? Se mărită cu un afiș”.</p>
                  <p>Vorba avu succes și circulă câteva zile prin oraș. Un binevoitor o comunicase poate în casa prefectului, căci relațiile lui Gelu cu familia Donciu încetară brusc.</p>
                  <p>Al doilea eveniment al târgului, mai puțin personal, dar la fel de cunoscut, era brusca glorie a lui Cello Viorin. Adriana auzi cu surprindere în casele colegelor ei Cântecele pentru blonda Agnes. Toată lumea bună le fredona. Toate fetele triste le cântau. Se spunea la Institut că joia după-masă, când soeur Denise o primea pe Lucreția Ginuleseu, amândouă cântau la patru mâini Cântecele. Călugărița directoare le-ar fi găsit o dată plângând și le-ar fi certat aspru.</p>
                  <p>Pe Strada Mare, la fotograf, în timp ce într-una din vitrine era expus ultimul portret al Elisabetei Donciu cu logodnicul ei, în cealaltă vitrină se putea vedea portretul unui domn brun și, pe o bandă albă, o inscripție: „concetățeanul nostru, compozitorul Cello Viorin”.</p>
                  <p>Într-adevăr se descoperise că tânărul muzician locuise pe vremuri la D… Întâmplarea era puțin penibilă pentru orgoliul orașului, căci Cello Viorin fusese obligat să plece de acolo în împrejurări pe care nu le uitase probabil. E drept că pe vremea aceea nu se chema decât Tache Poporeață și nu era decât funcționar la prefectura județului. Funcționar prost se vede, fiindcă, obsedat de muzica pe care o scria singur, neștiut în mansarda lui, i se întâmpla uneori să încurce registrele prefectului. Fusese totuși suportat acolo din obișnuință. Într-o bună zi, partidul domnului Donciu ajunse pentru prima oară la guvern, pentru exact trei săptămâni. Prefect, domnul Donciu avu în această întâie trecere a sa prin fruntea județului destul timp ca să facă o reformă serioasă: copistul Tache Poporeață fu concediat. Dar desigur n-ar fi fost dacă s-ar fi bănuit că acest funcționar zăpăcit și cu nume ridicul va fi cândva compozitorul Cello Viorin. Orașul D… își plătea acum ingratitudinea.</p>
                  <p>Gloria muzicianului era fervent servită. Nu toata lumea înțelegea farmecul curios și puțin complicat al acelor melodii, dar nu era om să nu înțeleagă și să nu compătimească cu povestea tristă a autorului lor.</p>
                  <p>„Băiatul ăla slab cu ghetele scâlciate și coatele peticite? Care trecea în fiecare dimineață peste drum de noi, într-un pardesiu negru? Care a căzut odată în centru de-a râs toată lumea?”</p>
                  <p>Da, băiatul ăla. Amănuntele acestea emoționau. Gloria lui Viorin era datorită lor. Dacă, ascultându-i cântecele, vreun domn serios sau vreo doamnă grasă se simțeau înduioșați, era nu din cauza melodiei lor, cât din cauza acestor amintiri mărunte. Adriana era iritată de această glorie publică. Se obișnuise cu gândul că melodiile lui Viorin îi aparțineau. Acum însă, când tot orașul spărgea seara în grădină alune, în ritmul lor, ea avea impresia că odată cu muzica aceea se degradează și amintirile ei.</p>
                  <p>Era la D… un singur om care nu suferea gloria lui Viorin. Buță. El, de obicei calm și răbdător, se înfuria când îi auzea numele.</p>
                  <p>„Ce caraghios, spunea el cui voia să-l asculte. Cello Viorin! Eu la muzică nu mă pricep, dar știu să miros oamenii după nume. Dobitocul ăsta a avut norocul rar să se cheme Tache Poporeață. Gândește-te la curajul de a purta asemenea nume, de a iscăli cu el un cântec de dragoste, de a-l pune pe buzele fetelor, de a-l tipări cu litere mari pe afișe. Tache Poporeață! Ar fi avut umor. Cello Viorin e sinistru! nume de contrabas, nu de om. Uite eu nu sunt ambițios. Dar dacă aș vrea să fac ceva de soi în lumea asta, ar fi numai pentru plăcerea de a-mi striga numele în auzul tuturora: Buță! O fi el urât, dar e bărbătesc. Nu plânge nicio fată pe umărul unui bărbat pe care îl cheamă Buță.”</p>
                  <p>Dar nu sta nimeni să-l asculte. Era o calomnie sau o glumă. Uneori pe stradă, după-masă; când soarele bătea tare și curțile erau deșerte, se auzeau dintr-o casă sau din alta, pe o fereastră deschisă, câteva note de pian, clape atinse întâmplător de o mână leneșă, o gamă, un acord și pe urmă, de la sine, cântecul cunoscut al blondei Agnes se înfiripa și acordurile lui curioase răsunau afară, pe stradă, unde nu era nimeni să le asculte.</p>
                  <p>Spre vară, fu vorba în oraș de o invitație, care să-i fie făcută oficial compozitorului. Prilejul era bun. De vreme ce Elisabeta Donciu se mărita, audiția muzicală a elevelor domnișoarei Vital nu măi putea să aibă loc ca anul trecut în casele prefectului. Lumea bună era îngrijorată, dar soluția fu găsită repede. Dacă s-ar crea o asociație muzicală a comunei? Doamna Rozalia Donciu sugeră ideea și primi prezidenția de onoare.</p>
                  <p>Astfel, „Societatea Melodia, pentru propășirea gustului muzical” luă ființă într-o zi de mai. Concertul de inaugurare trebuia să aibă loc spre sfârșitul lunii în sala cinematografului.</p>
                  <p>Invitat, Cello Viorin primi cu plăcere, fără să amintească măcar pe departe de vechile lui necazuri.</p>
                  <p>Fu o seară frumoasă. Sala plină până la ultimul loc vuia de așteptare și voie bună. Se admirau rochii noi, se schimbau saluturi afabile de la o lojă la alta, se discuta prin semne între loji și parter. Când luminile se stinseră, nu se auzea decât o singură răsuflare: ca un singur om, orașul își aștepta eroul. Scena rămase deșartă câteva clipe și această întârziere încorda atenția publicului. Când, în sfârșit, Cello Viorin intră în scenă o salvă de aplauze îl întâmpină.</p>
                  <p>Omul rămase ezitând, aproape de culise, și avu un surâs timid, puțin jenat. Se apropie de pian cu un gest ce îi contracta umerii, de parcă ar fi mers lipit de-a lungul unui zid. Era un tânăr cuminte, fără niciun semn exterior care să-i indice calitatea de artist. Ar fi fost chiar frumos, dacă o grimasă ce se plimba între umerii obrajilor, nehotărâtă dacă trebuie să fie zâmbet sau încruntare, nu i-ar fi schimbat trăsăturile. Era vădit că se simte prost. Cântă nemulțumit de cum cânta și toată lumea găsi că a fost admirabil. Prefectul cel puțin i-o spuse tare și în auzul tuturor, în antract.</p>
                  <p>În a doua parte a programului, Adriana Dunea, aleasă între toate elevele ei de m-elle Vital, cântă la pian Cântecele pentru blonda Agnes. Cello Viorin, chemat la rampă de strigătele publicului, îi mulțumi Adrianei și îi sărută mâna pe scenă.</p>
                  <p>Sala aceea adâncă, în care nu izbutea să recunoască nicio figură cunoscută, strigătele care veneau de acolo copleșitoare, luminile rampei, rochia ei albă, culisele din jur, pe unde se vedeau umblând diverși oameni ocupați, pianul negru de care se răzimase și domnul din față, aplecat o clipă asupra mâinii ei – Adriana nu avea să uite nimic din această vâltoare de imagini, care se ridicau de pretutindeni amețitoare.</p>
               </div>
               <div type="div3">
                  <head>
                     <anchor xml:id="id_CAPITOLUL_VIII_-_.C3.8Entre_Vii"/>
                     <anchor xml:id="id_CAPITOLUL_VIII_-_Între_Vii"/>
                     <label>Capitolul VIII</label>
                     <lb/>Între Vii</head>
                  <p>VIIA VIE FACE APROAPE DE D… un ocol neprevăzut. Firesc, această apă sprintenă, care coboară dinspre izvoare drept, ca pe o largă scară perpendiculară, ar fi trebuit să-și urmeze drumul spre Dunăre și să-l termine în mai puțin de douăzeci de kilometri. Nu era nimic aici să-i fi stat în cale. Totuși, drept la această răscruce, de unde încep întâile uliți mărginașe, apa se domolește deodată, albia i se lărgește, malurile devin joase. Cursul Viiei face un cot și pe urmă se oprește ezitând: aici se desface cu o lene vizibilă un braț de apă ce se târăște departe între sălcii. Viia moartă. Brațul se adâncește pe un drum chinuit și, ca să reîntâlnească albia principală a râului, descrie un arc de câțiva kilometri, închizând astfel la mijloc o mare insulă cu arbori și plante de apă.</p>
                  <p>Mai de mult, înaintea războiului, primăria voise să transforme pădurea dintre vii într-un parc public. Se începuseră lucrările, se tăiaseră o alee principală ce despărțea pădurea în două și o mare alee circulară ce desemna conturul insulei. Lucrările fuseseră însă întrerupte de război și mai târziu proiectul uitat. Prima oară când Gelu o duse pe Adriana spre Vii, fusese mai demult, într-o zi de martie. Fetei nu-i plăcuse locul. Bătea un vânt rece dinspre pădure și ramurile goale din jur se loveau cu un sunet rece, lemnos. De pe podul înalt ce ducea spre insulă, priveliștea fusese tristă. Era numai apă împrejur, o apă cenușie și repede ce ducea cu ea ierburi, rădăcini și bucăți de gheață, le învârtea în ochiuri rare și le izbea pe urmă de mal, la cotitură. Adriana căutase atunci neliniștită spre oraș, ca și cum ar fi vrut să se asigure de apropierea lui ocrotitoare. Era acolo, înalt, cu străzile cunoscute, cu oamenii știuți, cu turlele albe ale bisericii.</p>
                  <p>Gelu îi spuse că nicăieri nu se simte mai liber decât acolo, spre apă, între Vii.</p>
                  <p>— Nu simți? Miroase a coajă de copac..</p>
                  <p>Venise acolo de când era mic, vâslise, aruncase undița în apele stătătoare ale Viiei moarte, înotase. Îi plăcea vântul acela rece de martie care îi lovea obrajii și îi dilata nările, îi plăcea malul stâng, așa cum era, gol, fără copaci, fără frumusețe.</p>
                  <p>Adriana se silea să-l asculte cu atenție, dar aprobarea ei era tocmai de aceea prea directă și Gelu, înțelegând că lucrurile acestea îi sunt ei indiferente, schimbă vorba și nu-i aminti de plimbările spre Vii.</p>
                  <p>Dar, mai târziu, în vară, reveniră, la început din întâmplare, pe urmă câștigați cu totul de liniștea locului și de frumusețea lui puțin sălbatică.</p>
                  <p>Era anume într-o seară de iulie. Ieșeau de la cinematograf unde fuseseră cu Cecilia Coteanu și Victor Ioanid. (Rudenia dintre Cecilia și Gelu îndreptățea în ochii lumii ieșirile acestea târzii, în grup.) Era o noapte caldă, greoaie. La ceasurile 11 părea a nu fi încă bine întuneric. Cerul era aburit de cald ce era. Numai stelele aveau o strălucire intensă, aproape nereală în atmosfera aceea leneșă, apăsătoare. Se opriră toți patru la un colț, nehotărâți. Se gândea fiecare la odaia înăbușitoare unde trebuia să se întoarcă, la patul prea cald, la fereastra deschisă prin care nu venea decât o adiere fierbinte de pavaj încins. Dinspre grădină se auzea un marș de muzică militară.</p>
                  <p>— Dacă am merge spre Vii?</p>
                  <p>Propunerea era întâmplătoare, neconvinsă. Fetele o primiră cu entuziasm. Era oricum un lucru de făcut, un ceas de pierdut înaintea întoarcerii acasă. O luară pe străzi lăturalnice. Erau toate goale și felinarele rare luminau din când în când un zid alb, o curte deșartă.</p>
                  <p>Adriana și Gelu mergeau înainte, vorbindu-și rar, ascultând doar bătaia tocurilor pe asfalt, sunet ce părea la acea oră, în marea tăcere din jur, curios. Din urmă se auzeau pașii Ceciliei și ai lui Victor, într-o cadență rară de gamă cromatică. Din când în când zgomotul acesta se oprea, urma o pauză lungă și pe urmă reîncepea la fel. Adriana bănui ce poate însemna o asemenea pauză și la cea mai apropiată oprire întoarse discret capul: drept sub bătaia unui felinar, Cecilia și Victor se sărutau lung, fără precauții.</p>
                  <p>„Așadar, și ei”, gândi Adriana. Îi spuse lui Gelu și râseră împreună. Cecilia și Victor, văzându-se descoperiți, grăbiră pasul și, ajungându-i din urmă, îi priviră jenați. Pe urmă, înțelegând, făcură haz toți patru.</p>
                  <p>— Ei da… spuse Cecilia, ei da… și nu știu cum să mai continue.</p>
                  <p>Aproape de Vii noaptea era mai neagră și mai calmă. Casele se răreau, locul se lărgea spre vale. Nu venea de acolo nici măcar foșnetul obișnuit al trestiei. Doar uneori, de aproape, se auzea gâlgâitul apei la ochiuri. Rămaseră pe malul stâng, tăcuți, până ce ochii li se obișnuiră cu întunericul. Începeau să distingă dincolo, peste apă, umbrele mai negre ale pădurii. Un copac ieșit afară din rând, rătăcit la un colț al insulei, se vedea acum bine, cu ramurile deschise lungi spre apă și trunchiul frânt de la jumătate. Era o nemișcare deplină. Când trecură podul spre insulă, tăcerea li se păru de acolo vastă, înfiorată.</p>
                  <p>În pădure, deși mai neagră, noaptea era mai puțin densă. Plutea ceva înviorător acolo sub copaci. Poate aroma vegetală a locului. Poate numai apropierea apei, ascunsă în umbră, dincolo de arbori, dar pe care o ghiceau după bătăile ei rare în mal.</p>
                  <p>Uneori, cineva călca peste o ramură uscată ce trosnea și Cecilia, sperioasă, țipa neștiind ce se întâmplase. Țipătul ei răsuna liber ca o chemare de pisică sălbatică.</p>
                  <p>— Ce e? Ce e?</p>
                  <p>Nimic. Nu era nimic. Era numai noaptea adâncă din jur, era somnul copacilor, era pulsul surd al apei, era liniștea lor.</p>
                  <p>Adriana îi luă brațul lui Gelu. El o opri în loc, îi lăsă pe Cecilia și pe Victor să se depărteze și pe urmă, brusc, întoarse capul spre ea să o sărute, dar cum ea nu prinsese de veste și nu avusese când să se îndrepte spre el, buzele lui îi atinseră în grabă umărul obrazului, alunecând, se puseră calde pe lobul urechii ca pe o altă gură. Adriana își înăbuși un strigăt. Era un fior scurt, o linie de frig ce îi trecu pe spate, îi îndoi genunchii, îi opri respirația. Se atârnă tremurătoare de gâtul lui Gelu și pentru că îi era rușine să-l muște, îl sărută cu deznădejde.</p>
                  <p>O întâmplare neașteptată adăugă plimbărilor între Vii un farmec nou. Domnul Donciu pleca în străinătate cu nevasta, ca să-și întâlnească, undeva în Germania, fiica și ginerele, duși mai de mult în voiaj de nuntă. Automobilul prefecturii rămânea liber. Cineva, un binevoitor, îl convinse pe prefect că un automobil neîntrebuințat se strică.</p>
                  <p>— Sigur, ca viorile și ca gramofoanele. Nu știi d-ta că o vioară de ce cânți pe ea mai mult, de aia se face mai bună?</p>
                  <p>Prefectul nu știa, dar află atunci. Căută deci un om de încredere și tocmai când era mai necăjit, neștiind cui ar putea să-i încredințeze pe vară mașina, Gelu se oferi dezinteresat.</p>
                  <p>— Uite, am să-mi fac eu timp și am să ies din când în când cu șoferul.</p>
                  <p>Domnul Donciu îi fu recunoscător.</p>
                  <p>„Cine spunea că Gelu a vorbit-o de rău pe Elisabeta? reflectă el. E un băiat foarte de treabă.”</p>
                  <p>Gelu își îndeplini cinstit promisiunea și chiar mai mult decât cinstit, căci scotea automobilul în fiecare seară și îl punea la dispoziția prietenilor lui.</p>
                  <p>Se întâlneau toți patru la Cecilia. De acolo venea să-l ia șoferul. Se așezau în mașină, cuviincios, „fete cu fete și băieți cu băieți”, sub privirea vigilentă a tuturor vecinilor din stradă, ieșiți afară în fața caselor, la răcoare. Era, până ce se depărtau spre mahalale, un lung defileu de observatori. Pe la porți ieșeau, ca din întâmplare, domni în cămăși țărănești de noapte, trase peste pantaloni, copii care alergau după automobil, mame care își strigau înspăimântate odraslele pornite în luptă cu monstrul. Uneori un câine îi lătra lung și dintr-o curte îi răspundea un gramofon cu pâlnie. Pe urmă, orașul se liniștea, zgomotele se pierdeau departe, luminile se răreau în urmă și sclipeau mișcătoare ca de la o fereastră de tren. Brusc, ca și cum botul mașinii ar fi deschis-o, valea Viilor se deschidea în față. Se opreau acolo puțin, ca să-și schimbe locurile.</p>
                  <p>Adriana trecea lângă. Gelu. Mică, Cecilia intra întreagă în brațele lui Victor, de unde nu-și mai arăta, decât când automobilul o zguduia la cotituri, zulufii ei blonzi.</p>
                  <p>Tăceau. Urechea li se umplea deodată de acea mare liniște vegetală. Mirosea a larg. Automobilul urca întâi pe țărmul stâng în sus, de-a lungul apei și despărțea astfel priveliștea în două: de o parte casele depărtate ale orașului, de alta umbrele pădurii. Pe urmă se întorceau până la pod, îl urcau cu băgare de seamă și intrau în insulă. Plimbarea acolo era monotonă și fără surprize.</p>
                  <p>Făceau înconjurul insulei pe o alee circulară, ce le era cunoscută în cele mai mici detalii. Înclinarea unui pom, desenul unei crengi de salcie, un luminiș, un ocol. Puteau să urmărească cu ochii închiși drumul automobilului și Adriana se distra uneori să-l ghicească. Își lăsa capul pe pernele capotei și privea spre cer, urmărind după așezarea stelelor mersul plimbării. Știa astfel dacă se afla la un colț sau altul al insulei. Era un spectacol odihnitor această lungă trecere printre arbori negri.</p>
                  <p>Silueta lor se desena în întuneric cu o precizie de decor și, dacă n-ar fi fost bătaia vântului pe obraji, dacă n-ar fi fost ticăitul regulat al motorului răspândit pe toată valea, ceasurile dintre vii ar fi fost nereale. Niciun om, nicio vietate. Doar, departe, luminile orașului scăpând uneori printre ramuri.</p>
                  <p>Nici unul din ei n-ar fi știut să spună ce anume le plăcea în aceste plimbări monotone. Poate chiar monotonia lor. Serile erau, sus în oraș, apăsătoare, prăfuite, pline de zgomote, câini care lătrau, gramofoane, lăutari. Aici însă, între Vii, noaptea era intactă, misterul ei vegetal era întreg.</p>
                  <p>Opreau mașina în mijlocul pădurii și coborau să facă pe jos câțiva pași. Când zgomotul motorului înceta, liniștea locului devenea imensă și, ascultând-o, Adriana își spunea că ascultă însuși somnul pământului. Se rezema toată de un copac, lăsându-și trupul să cadă ca o tulpină prea grea. Simțea că acolo, în locul acela, cu rochia ei albă desfășurată în vânt, cu capul înclinat pe umăr, cu mâinile subțiri mângâind coaja aspră a copacului, ea intra în mărimea nopții, ca un mic detaliu, ca o mică podoabă.</p>
                  <p>La picioarele ei, întins în iarbă, Gelu se juca cu pantofii ei, îi săruta genunchii, își plimba obrajii de-a lungul ciorapului ei alunecos de mătase. Îi plăcea să-l știe pe Gelu alături de ea și ar fi rămas așa ceasuri lungi cu el, în noapte. Dar curând se auzea apropiindu-se râsul sprinten al Ceciliei, care dispăruse după arbori cu Victor: era semnalul de plecare.</p>
                  <p>Își reluau locurile în automobil și zgomotul repezit al motorului răsuna iar până departe, la fel. Defilarea pomilor negri reîncepea. Lângă ea, în obscuritate, Adriana asculta respirația Ceciliei, gâfâită, întreruptă de lungi oftaturi și de rare mișcări. Când se întorcea în brațele lui Victor, se auzea foșnetul rochiei și foșnetul acesta de mătase alunecând pe piele o enerva pe Adriana.</p>
                  <p>Uneori, când mașina se smucea din drum, Cecilia scotea un țipăt scurt, alarmată de zguduitura aceasta, care, dând deoparte pardesiul ce o învelea, putea să descopere situații riscante. Întâi Adriana fu necăjită de libertățile prietenei ei, dar, privind-o, era mirată de ochii ei nevinovați, de aerul copilăros și sincer pe care îl păstra totdeauna. Când cobora din automobil, Cecilia își aranja liniștită rochia, cu gesturi mărunte, și bătea băiețește din picioare ca să și le dezmorțească, cu simplicitatea infinită cu care Adriana văzuse că găinile tinere, în curte, băteau scurt din aripi pe urma cocoșului ce le călcase. Era un gest întâmplător, neatent. Pe urmă râdea.</p>
                  <p>Adriana se mira numai cum din gravitatea acelor ore calme, cineva putea să aleagă asemenea plăceri echivoce și să fie mulțumit cu ele. Ea se simțea copleșită, supusă. Se rezema de Gelu, care o îmbrățișa. Locul prea strâmt îi obliga să stea apropiați unul de altul. Îi ghicea prin tunică bustul de băiat și se gândea la al ei, alb, rotund, leneș.</p>
                  <p>Era poate numai greutatea acelor seri de vară, sau singurătatea locului, sau aroma ierburilor ude, dar Adriana avea senzația că brațele îi cad obosite din umeri, că trupul i se desface din încheieturi, că, torturată, carnea așteaptă dogorită de doruri, îndurerată de așteptări. Atunci, cunoscând parcă deznădejdea acelui trup, Gelu îi săruta buzele arse, îi mângâia obrajii, își plimba gura pe gâtul ei alb și cobora jos, pe linia oblică a sânilor.</p>
                  <p>Târziu, când se întorceau spre casă, Adriana cobora amețită. Pașii îi erau nesiguri, ochii aveau o strălucire ostenită ce se stingea greu. Nu avea curajul de a se întoarce acasă. I se părea că patul acela mare, în care se regăsea seară cu seară, singură și fierbinte, o îmbolnăvea.</p>
                  <p>Umbla de aceea pe jos o parte din drum. Răspundea vag întrebărilor, întorcea neconvinsă sărutările. Uneori se oprea din mers, își ridica un colț de păr ce-i căzuse pe frunte, întârzia gestul și surâdea fără curaj, inutil.</p>
                  <p>La culcare, goală în fața oglinzii, plângea văzându-se frumoasă.</p>
               </div>
            </div>
            <div type="div2">
               <head>
                  <anchor xml:id="id_PARTEA_A_TREIA"/>Partea a treia</head>
               <div type="div3">
                  <head>
                     <anchor xml:id="id_CAPITOLUL_I_-_Paul_.C8.99i_Lucre.C8.9Bia"/>
                     <anchor xml:id="id_CAPITOLUL_I_-_Paul_și_Lucreția"/>
                     <label>Capitolul I</label>
                     <lb/>Paul și Lucreția</head>
                  <p>ÎN TOAMNĂ, LA INSTITUT, galbena Lucreția nu răspunse la apel. Se logodea. Era întâia care pleca dintre ele și fetele fură întristate de această primă despărțire. De ce întâmplarea o alegea din acea clasă de fete sănătoase, tocmai pe ea, fetița palidă și tăcută, cu trupul drept ca o scândură și cu ochii vineți, neînfiorați de nicio chemare? Era o glumă tristă.</p>
                  <p>Nici Margareta, care nu se sfiia să le spună lucrurilor pe nume și care odată, mai de mult, strigase în clasă, în gura mare, că salcâmii n-au înflorit niciodată pentru Lucreția și n-au să înflorească vreodată, nici ea nu cuteză să râdă.</p>
                  <p>Lucreția se logodea cu Paul Mlădoianu, vărul Adrianei Dunea. Se cunoscuseră vag, de demult. Paul o văzuse în urmă cu doi ani la D.. într-o seară de sâmbătă, în centru. I-o arătase Adriana și o uitase. Pe urmă, o întâlnise într-o vacanță de Crăciun la București, în casa unor prieteni. Lucreția cântase la pian o nocturnă de Chopin, singura pe care o cunoștea, și Paul aplaudase exclamând întocmai:</p>
                  <p>„Ce bucată imortală!”</p>
                  <p>Gazda, o doamnă afabilă, cugetă că din această comună pasiune pentru muzică s-ar putea naște o căsnicie. Averile tinerilor se potriveau. Lucreția avea zestre mare, Paul era un tânăr de viitor. Se vorbi mult timp în familie despre aceasta și lucrurile se tărăgănau, tocmai pentru că erau prea ușor de făcut și pentru că nimeni nu se împotrivea.</p>
                  <p>Pe urmă hotărârea fu luată deodată, într-o bună zi. Paul tot trebuia să se însoare mai curând sau mai târziu. Lucreția tot trebuia să se mărite.</p>
                  <p>Fata fu chemată telegrafic din Bucovina, unde își petrecea cu soeur Denise, ca în anii trecuți, sfârșitul vacanței, la o mănăstire de maici. Răspunsul întârzie câteva zile. Nu se știa bine ce se întâmpla acolo, de vreme ce nu venea nicio veste. Se spunea că soeur Denise ar fi căzut bolnavă la pat, că Lucreția ar fi plâns, că superioara mănăstirii n-ar fi lăsat-o să plece. Legende, desigur, căci după două săptămâni tatăl ei, care se dusese după ea, veni cu Lucreția, puțin mai palidă decât înainte poate, dar gata să-și iubească logodnicul și să-și vadă de trusou.</p>
                  <p>Soeur Denise însă nu se mai întoarse. Fetelor necăjite, călugărița directoare le spuse că frumoasa lor soră a rămas acolo, la mănăstirea din munți, să îndeplinească o misiune creștinească și că se va întoarce, într-o zi, mai târziu, spre iarnă, dacă o vrea Dumnezeu…</p>
                  <p>Adriana fu surprinsă de întâmplare. I se păreau oricum ciudate ocolurile acestei vieți, care făcea din primul ei iubit logodnicul unei camarade și din cea mai înverșunată rivală o verișoară. Cine ar fi spus, cu doi ani înainte, în seara aceea de vară, când în centru fusese fericită lângă brunul ei văr și când recunoscuse în lume, la o masă depărtată, ochii vineți ai Lucreției, cine ar fi spus că vremea va schimba lucrurile astfel?</p>
                  <p>Nu era tristă. Paul încetase de foarte mult să-i mai placă. Râdea gândindu-se la eleganța lui de manechin, cu guler colțat și cravată lungă, roșie, cu ghetre albe și baston, cu părul lucind de cosmetic și cu ochii închiși pe jumătate, când voia să fie distins. Nu-l regreta deci. Dar rămânea puțin gânditoare în fața acestor schimbări neașteptate.</p>
                  <p>Uneori se vorbea în familie cu indiferență, în trecere, despre o fată sau alta din oraș: „S-a măritat”. Vorba era aruncată ca atâtea altele, dar de la locul ei, Adriana o prindea ca pe o cheie de mister, o păstra în gândurile ei, o desfășura într-o serie de imagini, ce o tulburau. „S-a măritat” nu-i evoca festivități de nuntă, voiajuri, trusouri. Căsătoria nu era pentru ea, ca pentru toată lumea, o instituție, ci o taină. O taină, care în cazul special al Lucreției și al lui Paul devenea cu atât mai tulburătoare, cu cât amândoi îi erau cunoscuți. Își amintea trupul subțire al Lucreției, așa cum îl văzuse odată la baie, ud, cu apa curgându-i șiroaie pe umeri, pe spate, de-a lungul coapselor trase. Nu știa de ce, dar între brațele păroase ale lui Paul nu și-o putea închipui decât ca atunci, udă, lunecătoare, gata să-i scape între degete. Imaginea aceasta o înfiora. Se gândea, cu o emoție confuză, că întâmplarea ar fi putut să o aleagă pe ea, că dezlegarea ei trupească ar fi fost apropiată, că visurile ei torturate din fiecare noapte ar fi luat acolo sfârșit.</p>
                  <p>Ochii îi ardeau mari și pleoapele stăteau să cadă.</p>
                  <p>— De ce îți sclipesc ochii, Adriana?</p>
                  <p>— Pentru că te iubesc, iubitule.</p>
                  <p>Adriana își crea adevărurile pe măsură ce le rostea, îi spusese lui Gelu că îl iubește și poate că, înainte de a-i răspunde, gândurile ei erau în altă parte și sufletul ei indiferent, dar în acel moment îl iubi. Își îndreptă spre el privirea și îl găsi în fața ei surâzător. Îi fu recunoscătoare pentru dragostea lui evidentă, pentru bucuria ce i se citea în obraz, pentru încrederea ce o păstra în ea. Îl sărută și fu fericită. O măgulea oricum gândul că cineva trăiește pentru ea și că o viață străină se îndreaptă după a ei.</p>
                  <p>„Am început să citesc timpul după tine”, îi spuse el într-o zi, când intrase pentru câteva minute să-i spună ziua-bună și o găsise într-o rochie cu mâneci lungi.</p>
                  <p>„Uite, abia acuma văd că a venit toamna, și doar erau pe stradă destule frunze căzute, ca să mi-o arate. N-am să-ți mai sărut brațele până târziu, în primăvară. E trist, nu?”</p>
                  <p>Râse totuși și îi spuse că rochia aceea de lână îi plăcea. Era scurtă și genunchii se vedeau rotunzi în mers. Avea o culoare gri ștearsă, care îi dădea stofei din apropiere o nuanță caldă, dogoritoare.</p>
                  <p>Începea iarna, timpul lor.</p>
                  <p>Adriana fu consolată. Reluă obiceiuri vechi, care îi erau plăcute. Acele după-amiezi de iarnă, întrunirile lor știute, râsul scurt al Ceciliei, aroma ceștilor cu ceai, intrările rare ale lui Buță, care poposea cinci minute din hoinăreala lui eternă, spunea un cuvânt misterios și pleca, toate aceste lucruri mărunte o preocupau destul. Erau bucurii certe, pe care nimeni nu le amenința, bucurii casnice, fără patetism, fără crize. Poate ca era mai bine așa. Nu se vorbea în oraș, pe ascuns, că logodna Lucreției avea să aibă urmări triste, că lucrurile erau din capul locului încurcate, că tânăra pereche are să fie nenorocită…? Ea cel puțin, Adriana, nu avea decât regrete nesigure, încolo, totul era simplu și așezat. Se lăsa în brațele lui Gelu mulțumită, răspundea sărutărilor lui cu plăcere;</p>
                  <p>Cumpărase pentru patefon Cântecele pentru blonda Agnes, care tocmai apăruseră în patru plăci la o editură străină și le ascultau des împreună. Era curios cum, cântate de Viorin, cântecele își schimbau complet înțelesul. Nu mai aveau nimic din tulburarea pe care ei o simțiseră mai de mult, pe vremea când Adriana le descifra întâia oară. În plăcile lui Viorin melodia era mai sigură și ascultătorul o reținea ușor. Adriana, dimpotrivă, îi adăuga nuanțe mici, potolea sunetele, acoperea cântecul. Reieșea ceva foarte diferit, probabil, de intențiile compozitorului, dar era singura versiune, pe care ei doi o recunoșteau. Era a lor.</p>
                  <p>„Nici nu știu dacă muzica asta îmi place, îi spunea Gelu într-o zi, după ce ascultaseră ultima placă. Mi-ar fi greu să spun dacă o cred frumoasă. A devenit cu vremea un simplu semn de dragoste. Te iubesc pe tine și o iubesc deci așa cum îți iubesc rochiile, sau brățara, sau odaia.”</p>
                  <p>Ea tăcea, neștiind să vorbească și răspundea pe urmă cu un sărut, cu o încruntare, cu un gest alintat…</p>
                  <p>Într-o zi de decembrie, cum se oprise în fața unei librării, lui Gelu i se păru că o recunoaște, oglindindu-se în geamul jumătate înghețat al vitrinei, pe Adriana, trecând tocmai strada, spre celălalt trotuar. Se-ntoarse surprins și văzu că într-adevăr era ea. O recunoscu după mantou, căci fata își ascundea obrazul, voind parcă să-l evite. Trecu repede de partea cealaltă și o ajunse din urmă.</p>
                  <p>— De ce fugi, Adriana? S-ar spune că mă ocolești.</p>
                  <p>— Într-adevăr. Te ocoleam.</p>
                  <p>Râse. Avea mâinile încărcate cu diverse pachete și Gelu trebui să-i ia câteva, pentru ca să-i poată strânge stânga, pe care ea i-o întindea grăbită.</p>
                  <p>— Uite, spuse ea încurcată, era vorba de un secret. Un complot. Nu insista, fiindcă n-am să-ți spun.</p>
                  <p>— Totuși… încercă Gelu să insiste.</p>
                  <p>— Nu vi se pare că sunteți prea indiscret, domnule? întrerupse fata ingenuă.</p>
                  <p>Și pe urmă, cu glasul ei firesc:</p>
                  <p>— Fii cuminte. Am să-ți explic mai târziu. Deocamdată am o întâlnire și încă una misterioasă.</p>
                  <p>— Cu cine? nu se putu el opri să întrebe, dar răspunsul deveni inutil, căci, în aceeași clipă, Cecilia le ieșea drept înainte. Fetele schimbară un mic semn de complicitate și Cecilia, mirată de prezența lui Gelu, izbucni în râs.</p>
                  <p>— Așadar știe? A aflat?</p>
                  <p>Nu mai puteau să-i ascundă nimic. Era vorba de o petrecere, pe care Adriana o aranja acasă numai pentru ei de revelion. Doamna Dunea îi ceda casa și îi dădea voie să primească pe cine voia. Făceau acum pregătirile (mai rămâneau doar câteva zile până atunci) și decideau ultimele detalii. Ar fi vrut să-i facă întreagă surpriza aceasta, dar acum, fiindcă tot s-au trădat, cel puțin să le fie de folos.</p>
                  <p>— Are să fie frumos, ai să vezi. Am cumpărat un brad mic și l-am pus în odaia mea. Vino după-masă să vezi. Are să-ți placă. Miloase a rășină în toată casa. Ar fi mai frumos, dacă ar ninge, dar nu cred.</p>
                  <p>După-masă Adriana îl așteptă cu nerăbdare pe Gelu. Vorbea repede, mai mult decât de obicei, animată, se plimba în jurul bradului, îi arăta lucrurile făcute, îi spunea ce mai are de făcut.</p>
                  <p>Era fericită între acele lucruri mărunte, și gravă totuși, fiindcă era conștientă de răspunderile ei de gazdă. Trecea dintr-o odaie într-alta, își amintea de un lucru prost așezat, îl muta, lovea în trecere clapele pianului și, tot în trecere, îl săruta pe Gelu, care privea liniștit agitația ei zgomotoasă. O ajută să așeze diverse lucruri. Îi spuse că bradul este prea încărcat și desprinse de pe ramuri câteva jucării, care i se păreau de prisos.</p>
                  <p>— Un brad, fie și de Anul nou, tot brad trebuie să rămână. Nu crezi?</p>
                  <p>Ba da. Adriana credea. Credea tot, primea tot, era fericită de tot.</p>
                  <p>— Să vezi ce frumos are să fie. Să vezi…</p>
                  <p>În ajunul sărbătorii, Gelu ieși în oraș, să facă ultimele târguieli. Intrase într-o florărie să cumpere câteva mlădițe de vâsc și tocmai mângâia acele frunze verzi, pe care o vânzătoare i le strângea frumos în buchet, când văzu pe fereastră câțiva fulgi albi. Deschise ușa și rămase în prag să privească. Nu ningea încă. Erau doar vagi puncte albe, care se pierdeau în aer. Gelu întinse palma. Simți un bob de răceală și abia avu timpul să distingă o mică stea care se topi imediat.</p>
                  <p>Se grăbi spre casa Adrianei. Venea cu întâii fulgi albi și credea în acest semn bun. Căci nu lipsea bucuriei lor decât zăpada aceasta albă, care aburea geamurile și înveselea strada. Îi strigă Adrianei, din prag, vestea bună.</p>
                  <p>— Ninge, iubito, ninge!</p>
                  <p>Dar nu termină bine, când fata îi ieși înainte, grăbită, cu obrajii roșii, cu ochii sclipitori, bătând din palme.</p>
                  <p>— Nu știi vestea cea bună? Plec. Plec la București. Chiar acum, chiar deseară. Uite. O telegramă. Ei tot se duc în străinătate și casa rămâne singură. Să vezi ce frumos are să fie. Vai tu, ce bine. Nici un visam. Ssst! Să nu-i spui nimic Ceciliei, e o surpriză. Maman! să iau rochia roz?</p>
                  <p>Și apoi tot către Gelu, fără ca să mai aștepte răspunsul lui maman, care era ocupată în altă odaie:</p>
                  <p>— Cine ar fi spus? A venit așa, deodată, și nici n-am mai avut timp să mă gândesc. Telegrama… și agita o hârtie albă, pe care o punea pe masă și pe urmă nu mai știa de unde s-o ia.</p>
                  <p>Gelu rămase în prag, întâi surprins, pe urmă deprimat. La început, nu pricepu nimic. Pe urmă, nu din cuvintele Adrianei, ci din mișcările ei dezordonate, înțelese că se sfârșise ceva. Bradul nu mai era în casă. În locul lui era o valiză în care Adriana își așeza lucrurile în timp ce-i vorbea. Văzu pe deasupra un teanc de cămăși albe și dantela lor, care îi amintea căldura unui trup acum străin, îl făcu să surâdă. Nu încerca să spună vreun cuvânt de protestare. Simțea în bucuria Adrianei ceva dezlegat, ca o mică nebunie de copil.</p>
                  <p>Gelu lăsă deoparte buchetul de vâsc, cu care venise, de teamă ca Adriana să nu-l observe și să nu-l ia drept o mustrare. Prudență inutilă, căci fata nu vedea nimic, ocupată cum era cu o mie de treburi.</p>
                  <p>— Să vezi ce frumos are să fie, să vezi. Sunt baluri, teatre, concerte. Și am să fiu liberă să mă duc unde vreau, am să fiu singură. (Maman! unde ai pus pantofii da antilop…) Am să mă plimb, am să patinez…</p>
                  <p>Își așeza lucrurile în valiză și nu se oprea din vorbă decât atunci când voia să-și amintească ceva. Ducea atunci mâna la frunte să îndepărteze colțul de păr, ce cădea rebel pe ochi și Gelu suferi recunoscând acest gest obișnuit al ei, care avusese altădată nu știa ce cuminte frumusețe. Încercă să-i vorbească Adrianei calm. Nu din orgoliu și nici din răzbunare, ci pentru că își dădea seama că veselia ei trece inconștientă peste orice.</p>
                  <p>— Cât privește planul nostru de revelion, cred că nu ți-e greu să renunți…</p>
                  <p>— Nu, sigur că nu.</p>
                  <p>Într-un târziu, se ridică să plece. Adriana îl duse până la poartă și, cum se făcuse târziu, îl sărută. Buzele îi erau reci, și multă vreme, pe stradă, Gelu păstră această singură amintire.</p>
               </div>
               <div type="div3">
                  <head>
                     <anchor xml:id="id_CAPITOLUL_II_-_Cello_Viorin"/>
                     <label>Capitolul II</label>
                     <lb/>Cello Viorin</head>
                  <p>ADRIANA NU MINȚISE. PLECAREA ei la București era o surpriză. N-o așteptase, nu o ceruse. Dar când invitația de a se duce acolo pentru vreo două luni sosi la D… ea o primi bucuroasă, fără a cere timp de gândire. Avea să fie găzduită în casa tânărului menaj al lui Paul și al Lucreției Mlădoianu.</p>
                  <p>Nunta lor avusese loc de curând, după o lungă întârziere. Fusese amânată de câteva ori sub diverse pretexte și tocmai când lumea începea să se îndoiască de rezultatul unei atât de lungi logodne, hotărârea fu luată prin surprindere și cununia aranjată în grabă. Tânăra pereche plecă îndată după nuntă în străinătate, într-o călătorie de câteva luni. Între timp i se cumpărase lui Paul din zestre o casă la București și, în lipsa lui, familia trebuia să se ocupe cu mobilatul. Doamna Mlădoianu, mama lui Paul, venise de aceea într-adins la București să locuiască în noua casă și să supravegheze de aproape lucrările. Fiindcă îi era urât singură, în acea mare clădire deșartă, ea telegrafie la D… și rugă să-i fie trimisă nepoata Adriana.</p>
                  <p>Câtăva vreme la București, Adriana nu-și regăsi liniștea obișnuită. Avea continuu senzația de a fi între două plecări. Zilele treceau repezi, schimbătoare, puțin agitate, și ea, care avea deprinderi vechi, nu știa cum să le reia acolo între lucruri noi, între oameni necunoscuți. Trecea pe străzi uluită de zgomote și lumină, se întorcea acasă obosită și parcă îndoindu-se de realitatea acelui timp. Nici odaia în care dormea nu avea înfățișarea unei odăi, în care rămâi singur cu tine, apărat de amintirea străzii și de larma orașului. Pereții miroseau a ulei proaspăt, mobilele a lemn dat de curând la rindea. Avea sentimentul de așteptare și de mică neliniște, pe care ți-l dă o casă nouă, în care lucrurile sunt așezate provizoriu și prost, gata să fie schimbate dintr-un loc în altul. Sertarele dulapului erau goale, fotografiile de familie aruncate pe unde se întâmpla, coșurile cu flori de la nuntă mai rămâneau încă prin colțuri. Ceva din atmosfera ostilă a unei odăi de hotel, închiriată cu noaptea, era în toată casa și lucrul acesta mărea dezorientarea Adrianei, care se simțea străină și departe. Nu regreta deloc plecarea de la D… și nu se gândea să se întoarcă. Era mulțumită de plimbările ei agitate, de cunoștințele noi pe care le făcea, de diminețile aspre pe care le petrecea dimineața la patinaj, în Cișmigiu, de serile strălucitoare petrecute în sălile albe de spectacol. Dar uneori, înainte de culcare, își spunea că e obosită; ar fi vrut să se oprească din cursa aceea zilnică și să rămână un ceas sau două liniștită, ca la D…</p>
                  <p>Se gândea cu oarecare plăcere, deși nu le ducea dorul, la după-amiezile de acolo, la întrunirile zilnice în jurul mesei de ceai ce continuau probabil fără ea, și își spunea că ar trebui într-o zi să le scrie prietenilor de acolo, lui Gelu sau Ceciliei.</p>
                  <p>„Mâine neapărat”, hotăra Adriana. Dar a doua zi se găseau atâtea lucruri de făcut, se iveau atâtea piedici mărunte, încât ea amâna cu bună-credință proiectul de a scrie pentru o altă zi, care o dată tot trebuia să vie.</p>
                  <p>Între timp zilele treceau la fel. Nenumărate, grăbite. Doar cărțile poștale ilustrate, pe care Paul și Lucreția le trimiteau din străinătate la intervale regulate, îi aminteau Adrianei că șederea ei la București se va termina într-o zi. Încolo s-ar fi crezut intrată într-o nouă viață, despărțită pe totdeauna de ceea ce fusese înainte.</p>
                  <p>Întâlnea uneori pe stradă oameni de la D… și îi întreba din obișnuință despre cele ce se mai întâmplau în târg, dar curiozitatea ei era întâmplătoare și neconvinsă.</p>
                  <p>Într-o seară, Adriana aștepta tramvaiul în față la Carpați. Se întunecase și gerul care fusese aspru toată ziua se îndârjea la acea oră. Din blană fata își descoperea doar ochii, atât cât trebuia ca să privească tramvaiele venind și să le citească de departe numărul. Al ei întârzia. Privea cu nerăbdare luminile colorate din fruntea vagoanelor și înainte de a putea distinge în brumă numărul, cineva, un domn din spate, îl anunța cu glas tare și pe urmă, văzând-o pe ea enervată de faptul că tramvaiul ei tot nu venea, izbucnea în râs, ca și cum întâmplarea aceasta ar fi fost pentru el o satisfacție personală.</p>
                  <p>— 16, striga tare omul din spate, cu o intonație ce ar fi vrut parcă să-i spună anume Adrianei: „Vezi, ți-am spus eu, nu e vagonul dumitale”.</p>
                  <p>Adriana era furioasă dar se stăpâni totuși și nu se întoarse să-l privească pe acel domn bine dispus. Își văzu în sfârșit tramvaiul. Se repezi pe scară, dar odată cu ea puse piciorul pe treaptă domnul din spate. Lumina de pe platformă cădea pe obrazul amândurora și o clipă ei se priviră, Adriana cu mânie, el cu o subită mirare.</p>
                  <p>— Cum, dumneata? exclamă omul și își scoase pălăria neștiind cum să continue. Lumea din spate, enervată de această oprire, îi împinse pe amândoi și, cum ei ezitară să se urce, fură scoși afară din rând și rămaseră singuri pe trotuar, în urma tramvaiului plecat.</p>
                  <p>Adriana simți că ar fi trebuit să fie indignata. Dar figura omului de lângă ea avea o expresie atât de sincer dezolată, încât ea nu se putu opri să zâmbească.</p>
                  <p>— Așadar nu sunteți supărată, domnișoară?</p>
                  <p>— Ba sunt, domnule, dacă nu-mi explicați ciudata dv. purtare.</p>
                  <p>— Cum? nu mă recunoașteți?</p>
                  <p>Faptul îl dezamăgea probabil, căci fața lui se încruntă mai tare. Abia atunci, privindu-l bine, Adriana îl recunoscu pe Cello Viorin. Nu semăna cu domnul frumos, despre care își amintea din seara neuitată a concertului, dar avea în schimb exact trăsăturile fotografiei expuse pe Strada Mare la D…</p>
                  <p>— Domnul Viorin?</p>
                  <p>— Vezi bine. Mă bucur sincer că nu m-ați uitat totuși. Eu m-am gândit mult la dv. din seara concertului și mi s-ar fi părut nedrept să fiu uitat.</p>
                  <p>Erau ceasurile cinci. Aveau amândoi vreo două ceasuri până la cină.</p>
                  <p>— Mă întorceam spre casă, fiindcă nu aveam ce face, mărturisi Adriana, când el o întrebă dacă e ocupată. Primi bucuroasă să intre într-o cofetărie.</p>
                  <p>Cello Viorin nu mai era domnul timid, care pe scenă la D… avusese aerul unui evadat ce se simte pândit și caută în jur o poartă de scăpare. Dimpotrivă. Vorbea tare, o privea pe Adriana drept în ochi, îi aștepta răspunsurile autoritar. Ea îi ocolea privirea și se ferea să intre în discuția prea intimă, pe care el părea să o caute.</p>
                  <p>— V-am admirat adineauri, domnule Viorin, așteptând tramvaiul. Cum izbutiți să citiți de la 200 de metri un număr, pe care eu abia îl văd de la 10?</p>
                  <p>— E un secret al meu, răspunse el modest.</p>
                  <p>Adriana se sili, spre necazul lui evident, să flecărească tot timpul despre lucruri mărunte, să schimbe vorba când subiectul angajat i se părea, prea grav, să întrerupă o frază lungă cu o remarcă întâmplătoare și să râdă. El nu părea a fi un om urâcios, căci se supuse până la urmă dispoziției ei și râse cu ea de o seamă de lucruri întâmplătoare. Îi ceru voie s-o însoțească până acasă și ea primi, măgulită de asemenea tovărășie, mai ales când, trecând pe la Capșa, câțiva domni pe care ea îi bănuia scriitori sau actori, îi salutară adânc de la fereastră.</p>
                  <p>A doua zi dimineața, Viorin sună la poartă și, oricât de greu i-ar fi fost Adrianei ca să-i explice mătușii ei această vizită, trebui să-l primească.</p>
                  <p>— Aseară, domnișoară Dunea, te-ai purtat ca un copil. Ce e curios, este că abia după ce ne-am despărțit mi-am dat seama de asta. Dumitale îți place să glumești. Mie nu. Și cu toate astea, uite, ieri am făcut haz, odată cu dumneata. Dar să vorbim serios. Vrei?</p>
                  <p>— Să încercăm.</p>
                  <p>— Pentru început cântă-mi la pian Cântecele blondei Agnes.</p>
                  <p>Adriana se scuză. Pianul Lucreției era închis și de altfel dezacordat.</p>
                  <p>— Păcat. Așteptasem cu nerăbdare să te ascult. Dacă vrei să fiu sincer, uite, pentru asta am venit la dumneata.</p>
                  <p>Adriana făcu un semn de neînțelegere și Viorin întârzie puțin explicația, ca și cum și-ar fi căutat vorbele.</p>
                  <p>— Vezi, domnișoară, ce m-a surprins pe mine atunci la D… în felul dumitale de a cânta Cântecele blondei Agnes, era un accent, care nu-mi aparține, pe care îl puseseși dumneata, de la dumneata. Simțeam că se întâmplase ceva cu melodiile mele, că ele asistaseră la un lucru de care eu eram străin. Am fost atunci emoționat ca de o muzică nouă, pe care aș fi ascultat-o pentru întâia oară. Am încercat pe urmă, acasă la mine, să regăsesc aceleași nuanțe. Pianul meu nu voia să mi le dea. Spune-mi de ce?</p>
                  <p>Adriana ridică neștiutoare din umeri.</p>
                  <p>— Iartă-mă. Întrebarea mea e indiscretă și simt că merge departe. Dar trebuie să înțelegi. Cântecele acelea aveau un sens pentru mine. Am trăit cu ele o întâmplare, care a decis de multe lucruri în viața mea. Credeam că blonda Agnes era o realitate. Dumneata mi-ai dovedit că nu era decât o umbră. Căci ai înlăturat-o din cântece și ai pus alte vieți în locul ei, ai adus în casa aceea a mea alți oameni și alte lucruri. Înțelegi de ce m-am gândit des la dumneata? De câteva ori am vrut să-ți scriu. Mi-am spus însă că e zadarnic. Oamenii se înțeleg și așa destul de greu. Dar uite că Dumnezeu mi te aduce în cale – și acum nu te mai las.</p>
                  <p>Adriana era surprinsă de această vorbire directă. Îl întâlnise pe Viorin cu o seară înainte, schimbase cu el câteva cuvinte glumețe și acum era înaintea ei, privind-o hotărât, vorbindu-i deschis, cu o căldură pe care o simțea sinceră, cu o pasiune convinsă. Nu știa cum să-i răspundă. Nu-i plăceau vorbele decise și se temea de răspunderi. Surâse de aceea nehotărâtă, lăsându-l pe el să înțeleagă ce voia. Fu oricum drăguță și la plecare îl lăsă să-i păstreze mâna într-a lui mai mult decât ar fi trebuit.</p>
                  <p>Nu era propriu-zis emoționată. Mulțumită, da. Măgulită chiar. Oricum, el era Cello Viorin, compozitor aproape celebru. Cu un an înainte, pe vremea când ea descifra la D… caietul lui de muzică, numele lui avea ceva legendar, nefiresc. Spunea pe atunci: Cello Viorin, cum ar fi spus Alfred de Musset. Colegele ei de școală îi ascundeau portretul în șorț și îi scriau numele pe marginea caietelor. Ori acum, acest bărbat brun și frumos, la care visau fetele și pe care îl lăudau revistele, venea să o vadă, îi vorbea pasionat, îi cerea rugător un răspuns. Adriana nu putea să nu fie sensibilă la asemenea omagii. Ar fi vrut să împartă cu cineva acest orgoliu, să spună cuiva întâmplarea. Un moment se gândi să-i scrie lui Gelu și să i-o povestească, dar se opri având impresia că ar fi o indiscreție penibilă. Nu-și bătea capul să știe dacă nu era în această taină un început de infidelitate și se hotărî să o păstreze. Era mai simplu.</p>
                  <p>Câteva zile nu avu nicio veste de la Cello Viorin. Despărțindu-se de ea, el nu-și luase nicio obligație, ce e dreptul, și nici nu-i spusese că are să revină, dar Adriana aștepta și tăcerea lui o intriga. Cu fiecare zi ce trecea, nerăbdarea ei se mărea și devenea cu atât mai greu de suportat, cu cât ea nu îndrăznea să și-o mărturisească. Voia să se convingă că lucrul îi e indiferent și că nimic nu se întâmplase. Totuși, deschise cu o nestăpânită bucurie plicul care îi sosi într-un târziu din partea lui.</p>
                  <p>„Vei găsi, domnișoară, în plic, două bilete pentru simfonicul de duminică. Dacă n-ai cui să-l dai pe cel de-al doilea și dacă prezența mea nu ți-e cu totul neplăcută, voi fi fericit să ascult în tovărășia dumitale Petruschka. Voi fi la 11 fără un sfert în holul Ateneului.”</p>
                  <p>Adriana îl găsi într-adevăr duminică pe Cello Viorin și, cum ea îi făcu de departe semn, el se grăbi spre ea vădit bucuros. Pe scări, până sus, el trebui să strângă nenumărate mâini, ce i se întindeau și îi numea Adrianei pe toți acești cunoscuți care îl opreau. Erau nume pe care ea le știa din reviste literare sau afișe de teatru și era impresionată văzând acolo o lume la care ea se gândea altădată cu o naivă admirație. În sală îi puse întrebări multe lui Viorin, îi ceru amănunte, se miră de tot ce află. El primea jocul cu voie bună.</p>
                  <p>Era acolo un răsunet larg de sală populată, zgomote ce veneau de afară prin ușile deschise, strigăte amicale de la un fotoliu la altul, semne mici între cunoscuți. Pe scenă muzicanții începeau să vină și sunetele acelea de instrumente ce se acordează se răspândeau vioaie în sală mărindu-i larga rezonanță.</p>
                  <p>Adriana privea puțin uluită rochiile din jur, fețele multe și necunoscute, panica întârziaților care nu-și găseau locurile, fotoliile ce se deschideau zgomotos și repetat, totul o mulțumea.</p>
                  <p>Întorcea capul vioaie într-o parte sau alta, să surprindă aici un surâs, dincolo un gest de enervare, o exclamație, o strângere de mână ascunsă. Viorin râdea privind-o.</p>
                  <p>Întâia parte a programului se termina cu Petruschka. Fata asculta cu plăcere, dar nu pricepea nimic. Asta o necăjea, căci vecinii ei dădeau semne vădite de înțelegere. Ea abia izbutea să lege pe alocuri două frânturi una lângă alta: încolo muzica i se părea risipită și grea.</p>
                  <p>În pauză, Cello Viorin, care simțise se vede nesiguranța ei, îi ceru voie să-i explice bucata cântată. Cum se luminau în vorbele lui pasajele obscure ale muzicii! Cum deveneau de clare acele tresăriri ale alămurilor, care ei i se păruseră brutale și nemotivate. Vedea acum tabloul pe care el îl descria: un bâlci, un vraci, trei păpuși…</p>
                  <p>Când se întoarse acasă, Adriana găsi pe masă, în camera ei, un plic. Recunoscu din prag scrisul lui Gelu și bucuria cu care venise din stradă căzu brusc. Își scoase cu mișcări încete mănușile și ținu câtva timp plicul între degete, fără să-l deschidă. Nu-l așteptase.</p>
                  <p>Așadar lucrurile rămâneau așa cum le lăsase, acolo, în târg. Îi fu rușine. Un moment cel puțin. Simți oarecare repulsie pentru ușurința ei, pentru inconștienta ei bucurie, pentru tot ce uitase, pentru tot ce făcuse.</p>
                  <p>Tot ce făcuse? Dar era vinovată de ceva? Trădase ceva? Nu, desigur că nu. Nu scrisese, fiindcă avusese și ea necazurile ei, nevoile ei și grijile ei. E ăsta un motiv ca cineva să-și bată joc de ea și să-i trimeată ironic scrisori, pe care ea nu le cerea? Căci era lămurit că numai din dorința de a o umili îi scria el acum, numai pentru ca să-i arate orgolios cât e el de bun și cât este ea de rea.</p>
                  <p>Adriana se simți deodată nedreptățită, insultată și avu poftă să plângă, să plângă tare, să plângă mult, ca să protesteze împotriva acestei cruzimi, care venea să o lovească neomenește, tocmai într-o dimineață în care crezuse că ar putea să fie veselă. Dar nu: ei nu i se permitea asemenea bucurie și nevinovata plăcere de a fi ascultat un concert ea trebuia s-o plătească greu, imediat, fără întârziere.</p>
                  <p>Cât era de nenorocită și cum se ridicau toate împotriva ei! Se lăsă așa cum era, cu paltonul pe ea, cu pălăria în cap, cu plicul nedeschis între degete, pe speteaza unui scaun, descurajată. Dintr-o odaie depărtată se auzea zgomot de farfurii; se punea masa. Hotărârea ei fu nemiloasă: nu avea să mănânce. Nu avea să mănânce, de vreme ce și acest lucru ar fi putut să-i fie imputat. Era mai bine așa, să rabde, să sufere, să se îmbolnăvească poate, dar să păstreze până la urmă conștiința nedreptății ce i se făcea, până când într-o zi vor vedea ei, vor vedea, dar nu vor avea timp să repare nimic.</p>
                  <p>Se întinse pe dormeză, își îngropa capul în mâini și își ghemui trupul zguduit de sughițuri. Lacrimile îi curgeau rare pe obraji și ea avea blânda durere de a fi făcut un sacrificiu, încă unul.</p>
                  <p>Fusese vorba ca Viorin să treacă pe la ea într-o după-masă și să o ia la o expoziție, dar în dimineața zilei fixate el trimise câteva rânduri de scuze: era invitat la ceai la palat, unde trebuia să cânte în intimitate pentru principese. Altădată, într-o seară în care hotărâseră să se ducă împreună la teatru, el veni de asemeni să se scuze în ultimul moment: era o serată de gală la legația Olandei și nu-l putea refuza pe ministru, prieten personal și mare admirator al muzicii lui.</p>
                  <p>Adriana se simțea cu atât mai măgulită de vizitele, oricât de rare ale lui Viorin, cu cât știa ca sunt disputate. Cine știe ce ambasador sau ce doamnă din marea societate fuseseră refuzați, pentru modesta plăcere de a veni să o vadă pe ea? — se întreba Adriana, când Cello Viorin suna la poartă. Îl recunoștea după felul lui de a suna lung și apăsat. Cobora chiar ea să-i deschidă, căci îi plăcea intrarea lui zgomotoasă de om ocupat, care a venit din întâmplare, schimbă câteva cuvinte și pe urmă dintr-o dată îți propune luminat o aventură sau alta.</p>
                  <p>— Vrei să umblăm împreună?</p>
                  <p>Ieșeau în stradă și acolo Viorin, care era un vagabond, era ca la el acasă. Vorbea tare, râdea, se oprea la vitrine, răspundea unui salut, povestea o istorie pe care o lăsa neterminată la jumătate. Umbla enorm de mult, fără să o întrebe pe fragila lui tovarășă dacă nu obosește. Din instinct parcă se îndrepta spre marginile orașului, unde casele sunt rare și cerul se lărgește. Plimbarea lor pornită de pe calea Victoriei sfârșea la Șosea dincolo de vila Minovici sau în partea opusă, afară, spre Filaret.</p>
                  <p>Era curios omul acesta și nu o dată o intriga pe Adriana. Era în viața lui ceva misterios și neclar. Modestie? inaptitudine pentru descrieri precise? orgoliu? Fapt e că, deși el vorbea mult și abundent, ea nu izbutea să afle nimic sigur despre el. Nici măcar unde locuia nu află.</p>
                  <p>Îi vorbise el despre o casă ascunsă undeva între copaci, cu o arhitectură specială, cu mobile vechi, cu fântâni arteziene, cu o terasă italiană, îi dăduse chiar o seamă de amănunte complicate, dar lucrul cel mai simplu și mai la îndemână nu i-l spusese: strada și numărul acelei case. Nu că s-ar fi ascuns, dar mergea firesc către mister, așa cum un om de cifre ar merge spre claritate. De aceea i se întâmpla uneori să se contrazică, să dezmintă azi un lucru spus ieri, să afirme mâine un lucru negat azi.</p>
                  <p>Adriana nici un se obosea să-i atragă atenția asupra acestor mărunte inconsecvențe, știind că în viața lui diversă și bogată ele nu pot avea nicio însemnătate. Și mai ales era sigură că el nu minte în sensul vulgar al cuvântului. Când un om ducea o viață ca a lui, nimic n-ar mai fi putut fi născocit spre a o înfrumuseța. Dimpotrivă, Viorin încerca să micșoreze importanța relațiilor lui, vorbea în trecere despre ele, nu insista.</p>
                  <p>— Cine e doamna care a trecut?</p>
                  <p>— Principesa Bogdan.</p>
                  <p>— Ți-a surâs amabil când ai salutat-o.</p>
                  <p>— Ți se pare.</p>
                  <p>Uneori, luat cu vorba, începea să povestească el însuși despre un eveniment modern la care asistase, dar deodată, probabil din discreție și din teamă de a nu da impresia că se laudă, se oprea scurt și refuza să continue.</p>
                  <p>— Închipuie-ți că miercuri seara prințul Bogdan mi-a spus… Dar nu. Să vorbim mai bine despre altceva.</p>
                  <p>Adriana stăruia zadarnic, căci el refuza să se explice și schimba neglijent vorba. Dar când i se întâmpla să fie antrenat, povestea cu plăcere și atunci felul lui de a vorbi, deși vag și lipsit de amănunte exacte, avea o putere de evocare curioasă. O lume nedecisă, de condiție socială nefixată, de o psihologie puțin fantastică, defila înaintea Adrianei și Viorin o descria cu atâta patimă, încât, ascultându-l, fata nu se mai silea să știe cât era de verosimilă întâmplarea.</p>
                  <p>Verosimil? Era acesta un criteriu într-o existență ca a lui Cello Viorin, care la prânz dejuna la palatul regal iar seara termina în silă o cafea cu lapte într-o lăptărie murdară de pe calea Griviței? Adriana îl văzuse odată acolo prin geam și nu-i venise să creadă. Ce căuta acolo? Întrebarea o munci într-atâta încât i-o puse a doua zi când îl întâlni. Răspunsul nu fu simplu și Viorin se scuză neputând da multe preciziuni: era oricum vorba despre un colonel rus refugiat, care servea în acel local infam și Viorin se dusese acolo ca să-i vorbească și să-i propuie o situație mai demnă.</p>
                  <p>Dar toate acestea erau lucruri fără importanță în prietenia dintre Adriana și Viorin. Însemnată nu era decât însăși această prietenie, nesigură încă și schimbătoare, fără obiect cert, fără desfășurare limpede, prietenie care părea să fie într-o zi un simplu joc de buni camarazi, iar în altă zi o înceată înclinare spre pasiune. Adriana aștepta cu prudență, fără să-l încurajeze, fără să-l respingă. Dar când se despărțea de el, după o lungă plimbare în doi, simțea o ușoară amețeală, ca după o cupă de șampanie subtilă.</p>
                  <p>Amețeală ce putea să nu fie decât oboseala drumului făcut, dar care mai putea fi și altceva.</p>
                  <p>Oricum, ea aștepta să fie surprinsă de mersul întâmplător al faptelor și până atunci se lăsa în voia lor.</p>
                  <p>Erau încă într-o perioadă de strângere de mână pe furiș, când într-o zi Viorin îi spuse dintr-o dată, fără introducere, că o iubește. Se întâlniseră din întâmplare pe Calea Victoriei. El se ducea tocmai să asculte, la un magazin de muzică din apropiere, o nouă placă de patefon pe care o înregistrase de curând și trebuia, să sosească atunci.</p>
                  <p>— Vii cu mine, duduie Adriana?</p>
                  <p>— Bucuroasă.</p>
                  <p>Un funcționar îi duse într-o cameră de audiție la etaj și îi lăsase singuri. Ascultară placa lui Viorin, el nemulțumit și sceptic, ea încântată.</p>
                  <p>„E superb, e superb”, îi spunea Adriana din ochi, aplecată deasupra patefonului, atentă să nu piardă vreo nuanță a discului.</p>
                  <p>— Exagerezi, răspunse el neîncrezător. E poate o bucată de muzică, agreabilă, dar e oribil cântată. Ce vrei? Eu sunt un pianist mediocru. A! cu dumneata e altceva, e cu totul altceva.</p>
                  <p>Pe urmă, zărind într-un colț al sălii un pian, strigă triumfal, ca și cum ar fi avut pe loc intuiția unei mari descoperiri.</p>
                  <p>— În sfârșit! în sfârșit ai să cânți. Că, uite, pianul ăsta nu e nici închis, nici dezacordat.</p>
                  <p>O duse autoritar la pian, îi indică, scaunul, căută într-un vraf de note Cântecele blondei Agnes și i le deschise înainte.</p>
                  <p>— Aștept.</p>
                  <p>Adriana cântă cu oarecare dificultate, căci nu mai revăzuse caietul lui Viorin de la plecarea ei de la D… dar tocmai această mică ezitare în cântec avea un farmec necăutat, de care ea abia își dădea seama. Melodia se desfășura dibuitoare, ca și cum ar fi fost improvizată atunci, pe măsură ce ea o cânta.</p>
                  <p>Cello Viorin o asculta liniștit. Când ea, terminând, se întoarse spre el ridicându-și în aer palmele șt arătându-le, așa cum fac copiii când au terminat o ispravă, el se apropie, îi sărută mâna și se înclină s-o îmbrățișeze. Adriana se desfăcu surprinsă, dar fără bruschețe.</p>
                  <p>— Să mergem.</p>
                  <p>— Nu înainte de a-ți spune că te iubesc. Și nu înainte de a-mi răspunde.</p>
                  <p>Ce să-i fi răspuns? Cuvintele lui îi făceau plăcere și asta se vedea poate. Oricum, nu putea să-i sară de gât. Era ceva în educația ei care îi recomanda anume ezitare, anume atitudine vagă, anume tristețe.</p>
                  <p>Adriana făcu deci un gest nesigur, ca și cum n-ar fi îndrăznit să vorbească lămurit. Trebuia totuși să spună ceva și atunci cu un mic oftat mărturisi:</p>
                  <p>— Vezi că în viața mea mai e cineva…</p>
                  <p>Nu spusese vorbele acestea pentru înțelesul lor precis, ci pentru rolul lor decorativ. În acea convorbire. Era o paranteză. Era o reticență, o mică obiecție sentimentală, peste care se putea trece, dar pe care ea o ridica din patetism și dintr-un naiv sentiment de eleganță.</p>
                  <p>Dacă ar fi înțeles, Cello Viorin ar fi luat-o în brațe, ar fi sărutat-o și lucrurile ar fi fost clare. El însă o crezu pe cuvânt.</p>
                  <p>— Bine. Am să încerc să uit, vorbi el resemnat.</p>
                  <p>Adriana se întoarse singură pe stradă. Lucrurile se întâmplaseră atât de repede, încât, coborând scările, ea se întreba dacă nu se înșelase și dacă nu înțelesese prost. Repedea renunțare a lui Viorin o descumpănea. Se întreba tristă dacă nu făcuse o faptă rea, dacă omul nu era nenorocit acum, dacă n-ar fi fost mai bine să se întoarcă spre el, să-l privească simplu în ochi și să-i spună că dragostea lui îi face plăcere.</p>
                  <p>Dar nu. Mai era vreme pentru asemenea mărturisiri. Aveau să se mai vadă, aveau să-și mai vorbească. Pe urmă gândul de a fi credincioasă îi dădea un mic aer de tragedie, care îi plăcea.</p>
               </div>
               <div type="div3">
                  <head>
                     <anchor xml:id="id_CAPITOLUL_III_-_Soeur_Denise"/>
                     <label>Capitolul III</label>
                     <lb/>Soeur Denise</head>
                  <p>CÂND SE ÎNTOARSE SEARA acasă, un zgomot prea mare pentru casa aceea largă și goală o vesti din josul scării că se întâmpla ceva neobișnuit. Se auzeau pași grăbiți sus la etaj. În antret, pe cuier, erau haine pe care nu le recunoștea. Urcă repede treptele, trecu prin vreo două odăi în care nu găsi pe nimeni, strigă servitoarea și, fiindcă nimeni nu-i răspunse, alergă neliniștită spre dormitor de unde venea un plâns agitat, care la apropierea pașilor ei încetă brusc.</p>
                  <p>Deschise ușa. Întinsă de-a latul celor două paturi o fetiță subțire cu rochia în dezordine, ridicată sus pe pulpe, își ascundea capul în perne și plângea cu umerii contractați, cu brațele deschise de o parte și de alta a trupului zguduit.</p>
                  <p>Adriana o recunoscu după paloarea pielei pe Lucreția. Surpriza o înmărmurea. O știa în străinătate cu Paul pentru multă vreme. Când venise? De ce? Și ce însemna disperarea aceea, rochia ruptă după ea, valizele aruncate în mijlocul odăii? Se apropie de pat stângace. De Lucreția nu o legase niciodată marea prietenie care i-ar fi dat acuma dreptul să i se arunce în brațe, s-o întrebe, să o consoleze. Dar nici să plece de acolo fără un cuvânt nu putea.</p>
                  <p>— Lucrețio, chemă ea întinzând mâna cu gândul să o mângâie pe păr, fără a sfârși totuși gestul.</p>
                  <p>Lucreția ridică obosită capul. Ochii ei vineți își pierdeau de tot culoarea sub lacrimi. Își șterse ochii cu mâneca și, privindu-se, își acoperi cu un gest de panică pulpele dezvelite. Încolo rămase cu părul ciufulit, cu ciorapii curgând din picioare, cu fața murdară de lacrimi și pudră. Părea că vrea să vorbească și Adriana aștepta cu o neliniște abia stăpânită, când ușa se deschise.</p>
                  <p>Paul, intrând, nu făcu niciun semn de surpriză găsindu-și verișoara acolo. Era slăbit, neras, cu hainele neîngrijite și în tăcerea lui era un calm nefiresc, ce lovea mai direct decât un strigăt. Era urmat de mama lui. Blânda față a doamnei Mlădoianu arăta deodată o mare nedumerire și o nestăpânită furie. Toți patru se priviră străini, ostili. Fură câteva momente de tăcere, care Adrianei i se părură îngrozitoare. Se știa nechemată între ei și simțea că prezența ei acolo mărește durerea faptului ce se va fi întâmplat. Să plece nu îndrăznea însă, căci se temea să nu strice liniștea care se făcuse și care, oricum, prin faptul că există deja, i se părea mai suportabilă decât orice ar fi putut urma plecării ei din odaie.</p>
                  <p>Într-un târziu, Paul, care, rezemat de perete și frânt parcă de la mijloc, avea o privire absentă ce nu se oprea nicăieri, vorbi ca pentru sine.</p>
                  <p>— Și acum, ce o să ne facem?</p>
                  <p>Vorba nu îi era adresată, dar Adriana nu pierdu prilejul acestei schimbări și ieși repede pe ușă. Era tulburată de tot ce văzuse și, fără să înțeleagă ceva lămurit, avea presimțiri ce o înfiorau trupește. Amintiri vechi, vorbe auzite mai de mult la școală, imagini curioase îi reveneau în minte. Își aminti iar – de ce? — corpul subțire al Lucreției ieșind din baie, tremurător și neted sub șiroaiele de apă ce se prelingeau pe umeri și avu ca altădată aceeași senzație de alunecare fizică.</p>
                  <p>Adriana rămase până noaptea târziu în camera ei. Servitoarea îi adusese acolo mâncarea, spunându-i că ceilalți nu cinează, dar nici ea nu o primi. Era într-adevăr prea agitată și aștepta un sfârșit, măcar provizoriu, acelei neliniști. Târziu, aproape de miezul nopții, mama lui Paul veni la ea în odaie. Îi vorbi simplu fără să-i dea vreo explicație, dar de asemeni fără să-i spună minciuni, lucru pentru care Adriana îi fu recunoscătoare, căci amândouă simțeau că nici aparențele nu mai pot fi salvate. O ruga pe Adriana să-i cedeze lui Paul camera ei pentru acea noapte.</p>
                  <p>— Nu te supăra, Adriana, dar bietul băiat e obosit de drum și nu poate să se culce astă-seară în dormitorul nevestei lui. Uite, ți-am pregătit ție canapeaua din odăiță.</p>
                  <p>Adriana o urmă fără să-i răspundă. Se culcă repede, înțelegând că ceilalți vor fi mulțumiți să rămână singuri, dar nu adormi decât greu și foarte târziu. Se auzeau, depărtate, felurite zgomote prin odăi, zgomote care altădată i s-ar fi părut firești, poate, dar pe care acum le urmărea atentă, căutându-le un înțeles: aveau ceva misterios și solemn ca într-o casă în care cineva e bolnav grav și în care se așteaptă, de la un moment la altul, să se petreacă ceva.</p>
                  <p>O văzuse pe mama lui Paul intrând în dormitorul Lucreției și, cum odăița unde se culcase era vecină, auzea acum de dincolo frânturi vagi dintr-o convorbire. Erau cuvinte înăbușite, opriri lungi și pe urmă accese de plâns nesfârșite, monotone.</p>
                  <p>— Dar bine, drăguță, el e bărbatul dumitale și între bărbat și femeie nu încape… auzi o dată Adriana o frază mai lungă, dar o ușă ce se închidea zgomotos în altă parte o întrerupse acoperind vocea scăzută a mamei lui Paul.</p>
                  <p>Adriana veghe târziu și tot ce gândi atunci fu încurcat și penibil. Jocul ei de imagini senzuale o mulțumea de obicei. În noaptea aceea însă, o chinui, nu din decență, ci din cauza sentimentului că se petreceau acolo, alături de ea, lucruri triste și josnice.</p>
                  <p>A doua zi, Adriana avu cu Paul o convorbire care o încurcă mai tare. Nu mai înțelegea nimic și n-ar fi îndrăznit să-i ceară tocmai lui lămuriri.</p>
                  <p>— Pe tine te-a iubit soeur Denise înaintea Lucreției, nu-i așa? o întrebă el fără introducere, simțind poate că orice abilitate era de prisos, în situația lui,</p>
                  <p>— Da, răspunse fata mirată, fără să vadă legătura.</p>
                  <p>— Uite ce e, Adriana. Ți-aș fi îndatorat dacă ai vrea să mă asculți și să-mi răspunzi, fără să mă întrebi. E ceva stricat în căsnicia mea și, după câte ai văzut aseară, n-ar mai fi fost nevoie să ți-o spun. Tu mă poți ajuta într-un fel. Vrei?</p>
                  <p>Ea nici nu răspunse, atât i se părea de natural să primească.</p>
                  <p>— Ei bine, atunci spune-mi ce însemna dragostea asta a lui soeur Denise. Ce… făcea ea cu voi… cu tine?</p>
                  <p>— Nimic, ce vrei să fi făcut. Îmi dădea cadouri, îi dădeam cadouri. Mă săruta pe frunte în fiecare dimineață și mă lua uneori cu ea în capelă, când se ruga. Joia după-masă o vizitam la ea în chilie. Stăteam de vorbă despre școală, despre lecții. Uneori cântam amândouă la pian. Cânta frumos soeur Denise și spunea că din gură cânta și mai frumos, dar n-a vrut niciodată să-mi cânte. Spunea că pentru o călugăriță nu se cuvine.</p>
                  <p>Adriana se opri, se gândi puțin, încercând parcă să-și amintească și pe urmă încheie:</p>
                  <p>— Asta e tot.</p>
                  <p>— Dar tu n-ai fost cu ea la mănăstire în Bucovina?</p>
                  <p>— Nu, niciodată.</p>
                  <p>— Și nici celelalte fete, pe care le-a iubit înaintea ta?</p>
                  <p>— Ba da, unele. Margareta, de exemplu, și mai înainte, demult, Elisabeta Donciu. Pe mine n-a vrut să mă lase mama. Îmi amintesc că am plâns mult atunci.</p>
                  <p>— Era mai bine așa, te asigur, îi spuse el fără să o privească.</p>
                  <p>— Paul, nu vreau să te contrazic, dar cred că te înșeli. Soeur Denise e un suflet bun.</p>
                  <p>— Era.</p>
                  <p>— Cum era?</p>
                  <p>— Ce, tu nu știi că a murit?</p>
                  <p>Adriana nu avea să înțeleagă mai târziu cum de nu țipase în momentul acela. Vestea aceasta oribilă, spusă cu un glas indiferent, ca o întâmplare oarecare! Poate tocmai durerea bruscă, ce o cuprindea, îi încleșta gura și o oprea să plângă. Soeur Denise moartă! Pe moment, pricepu că, dacă vrea să afle un cuvânt mai mult despre acest lucru, trebuia să-și păstreze calmul.</p>
                  <p>— Ba da, știu, șopti ea tremurând, dar vezi… vezi…</p>
                  <p>— Dar ceea ce nu știi și nu știam nici eu până ieri este că soeur Denise a murit în ziua în care Lucreția se mărita. Accident, se zice. Dar e un accident care explică multe lucruri. Te rog să mă crezi, fată dragă.</p>
                  <p>Paul căzu pe un scaun, obosit de tot ce spusese. Își ținea capul în palme și îl legăna cu o ușoară mișcare de jale sau de neînțelegere. Adriana se strecură de lângă el și se duse la ea în cameră să se închidă și să plângă.</p>
                  <p>Nu vedea deloc ce căuta soeur Denise în nenorocirile vărului ei și era sigură că presupunerile lui, oricare ar fi fost, erau greșite. Din toate aceste lucruri, ea nu reținea decât vestea brutală a morții. Obrazul acela rotund, mâinile acelea lungi, subțiri, melancolia acelei tinereți întemnițate, toată tristețea de floare palidă pe care soeur Denise o purtase în ochii ei de adolescentă necrescută, erau sfârșite. Fusese o călugăriță numai, dar rochia ei neagră nu avea nimic auster și vorbele ei blânde nimic religios. Uneori, când își rezema fruntea de gratiile chiliei, spre seară, avea o curată înfățișare de copil trist și nu o dată Adriana ar fi vrut s-o mângâie și să-i spună un cuvânt de înțelegere. Ce ascundea soeur Denise în călugăria ei? Avea douăzeci și șase de ani și părea să aibă optsprezece. Odată, când Adriana îi spusese acest lucru, ea zâmbise cu tot obrazul luminat.</p>
                  <p>La prânz, când coborî în sala de mâncare, Adriana încercă să-și dreagă obrazul plâns,. Grijă inutilă, căci ceilalți nu o luau pe ea în seamă. Îi găsi pe toți în jurul mesei. Tăceau.</p>
                  <p>Lucreția avea ochii limpezi de astă dată și rochia îngrijită, dar privirea încurcată în jos, conștientă parcă de o mare vină. Doamna Mlădoianu tăcea cu autoritate. Paul cu indiferență, obosit. Numai Adriana era acolo lucidă, dar tocmai acest lucru îi făcea ei situația mai greu de îndurat, căci dacă ceilalți, ocupați cu durerea lor, nu își mai dădeau seama de nimic, ea simțea, privindu-i, cât era de apăsătoare acea mare liniște. Se auzea doar zgomotul farfuriilor schimbate și asta făcea pe urmă tăcerea mai penibilă. </p>
                  <p>Era un aer de ceremonie acolo și Adriana își aminti de un dejun pe care îl luase mai demult în casa unei rude, a doua zi după înmormântare: aceeași deprimare căreia faptul brut de a mânca îi dădea ceva inconștient și animal.</p>
                  <p>Mâncau serioși, îndârjiți, și Adriana, ascultând zgomotul pe care îl făceau maxilarele mestecând, simțea că și acest lucru poate fi un semn de deznădejde. Ea, care nu știa ce anume se întâmplase în casa aceea, avu abia atunci, la acel ospăț mașinal și grav, sentimentul unui lucru tragic.</p>
                  <p>Către sfârșitul mesei, fu un moment de destindere. Erau sătui și drama lor nu rezista acestei satisfacții. Paul își aprinse o țigară și, după ce ezită puțin, spuse o glumă. Nu avea haz, dar râseră cu toții știind că trebuie să râdă.</p>
                  <p>Era cald în casă, ningea afară, cafeaua neagră ridica aburi adormitori, mâncarea fusese bună. Paul vorbi din nou. Povestea o năzbâtie văzută la Viena la un teatru și ne lăsă antrenat de hazul istoriei. Pe urmă, fie că subita lui bună dispoziție nu mai lua seama la ce făcea, fie că se credea apărat de masă, puse mâna pe genunchiul nevestei lui și, tot continuând să povestească, o strecură sub rochie. Adriana observă gestul și îi făcu rău surâsul mutilat al Lucreției. Era în obrazul ei galben o expresie de oroare, o revoltă abia stăpânită. Bărbatul ei se folosea de prezența mamei lui și a Adrianei, pentru ca să-și siluiască nevasta.</p>
                  <p>Adriana nu putu să sufere murdăria situației și se ridică brusc de la masă. Se făcu iar tăcere și atmosfera penibilă dinainte reveni.</p>
                  <p>Urmară ceasuri lungi de încordare, în care se simțea surdă lupta dintre bărbat și femeie, ascunsă la început, dar pe urmă exasperată și fără rușine. Lucreția trecea speriată pe uși, tresărea la orice pas apropiat, se închidea cu cheia în odaia ei, răspundea bănuitoare întrebărilor. Paul era rugător sau brutal, dar și într-un fel și într-altul, trivial. Avea gura crispată și privirea insistentă, căutătoare, lipsită de rușine.</p>
                  <p>Între doamna Mlădoianu; care plângea neputincioasă, și Adriana care privea spectacolul cu un sentiment amestecat de curiozitate și dezgust, cursa lor în jurul patului conjugal era întărâtată și exasperată de oboseală.</p>
                  <p>Se auzeau uneori uși trântite, lucruri aruncate pe jos, pași agitați în sunetul lor curios ca într-o casă nelocuită. Din odaia ei, Adriana pândea aceste zgomote și urmărea după ele desfășurarea lucrurilor. Ar fi putut să plece de acolo, să iasă în stradă, să uite, și uneori era ispitită de gândul acesta, dar până la urmă rămânea: ceea ce se întâmpla avea pentru ea o ciudată ispită, o oribilă plăcere, de care nu putea să se despartă. O ușă deschisă, un cuvânt surprins îi luminau deodată o parte a acestui mister și jocul acesta de bănuieli și ezitări o pasiona.</p>
                  <p>Coborâse spre seară în salon, unde era pianul, cu gândul să cânte, dar se opri în prag: camera era obscură și dinăuntru se auzea grăbită răsuflarea a doi oameni. Într-un colț, pe dormeză, Adriana ghici trupurile lui Paul și al Lucreției. Femeia se zbătea fără cuvinte, dar cu o deznădejde fizică, în timp ce bărbatul o ținea de umeri și o întreba stupid, fără să priceapă:</p>
                  <p>— De ce? de ce? de ce?</p>
                  <p>Era aproape un cântec în întrebarea lui repetată: uneori glasul avea intonații rugătoare, domoale, alteori era gutural.</p>
                  <p>Adriana, care rămăsese țintuită în prag câteva clipe, se retrase în umbră, tulburată de acele vorbe ce se repetau monoton. Atmosfera îi devenea de nesuferit. Tâmplele îi băteau puternic. Dacă ar fi avut în brațele cui, ar fi plâns.</p>
                  <p>A doua zi dimineață; sosi, neașteptată, doamna Dunea, mama Adrianei. Fusese poate chemată în taină de soră-sa. Prezența ei aduse o pauză în tensiunea menajului. Prima ei grijă fu s-o îndepărteze pe Adriana, care urma să-și petreacă ziua la cinematograf. Pe urmă doamna Dunea avu lungi convorbiri cu Paul, cu Lucreția, cu mama lui Paul, îi asculta pe fiecare în parte, încercă să lămurească totul și să liniștească ce se putea.</p>
                  <p>Adriana avea încredere în tactul mamei ei și, întorcându-se seara acasă, după o zi liniștitoare, petrecută pe străzi, privind galantarele și râzând de căderile patinorilor în Cișmigiu, era sigură că va găsi o căsătorie refăcută. Îl căutase zadarnic pe Cello Viorin la cafenea, unde știa că vine el uneori, dar fu oricum mulțumită negăsindu-i, căci, în tulburarea ei, era preferabil să rămână singură.</p>
                  <p>Acasă găsi într-adevăr liniște, dar nu liniștea pe care o așteptase. Era o tăcere moartă, ca aceea ce urmează situațiilor definitive, o tăcere de deznodământ. În camera ei, Adriana o găsi pe maică-sa. Era obosită și părea a fi îmbătrânit în acele câteva ore. O strânse mult în brațe și o mângâie pe păr. Nu îndrăznea s-o întrebe, dar aștepta vădit un răspuns. Îl avu.</p>
                  <p>— Plecăm mâine dimineață acasă, fetițo.</p>
                  <p>— Bine, mamă..</p>
                  <p>Se sfârșea deci acea vacanță de iarnă. Atâtea așteptări, atâtea bucurii, care treceau deodată cu un singur cuvânt, în amintire! Ar fi plâns poate trei zile mai devreme, dacă ar fi știut. Acum era obosită și hotărârea o găsea indiferentă, mulțumită poate.</p>
                  <p>— Bine, mamă.</p>
                  <p>Se culcă lângă maică-sa și se strânse tare la pieptul ei, fericită că în acea mare tristețe poate să se întoarcă iar, ca altădată lângă ea și să uite.</p>
                  <p>În dimineața următoare, la gară, când trenul se urni din loc, o arătare de om izbucni la fereastra vagonului și îi strigă Adrianei câteva cuvinte încurcate, din care ea nu înțelese nimic. Era Cello Viorin. În mâini avea o hârtie, pe care o agita și despre care probabil era vorba în ceea ce voia el să spună.</p>
                  <p>Adriana îl salută amical cu mâna. El îi întinse hârtia și pe urmă, cum trenul își grăbea mersul, rămase la capătul peronului, descoperit, urmărind până departe fereastra Adrianei, fără să facă vreun semn.</p>
                  <p>De unde aflase de plecarea ei? De ce venise la gară?</p>
                  <p>Hârtia adusă era un manuscris muzical. În fruntea paginii, titlul – „Cântec pentru o plecare” – era scris de o mână neliniștită. Notele se încurcau pe portativ, ca literele unei scrisori de copil.</p>
                  <p>— Ce e hârtia asta, Adriana?</p>
                  <p>— Nimic, mamă. O glumă, răspunse fata ascunzând hârtia.</p>
                  <p>Și pe urmă, ca să schimbe cu totul vorba:</p>
                  <p>— Mamă, e adevărat că a murit soeur Denise?</p>
                  <p>— De unde știi tu?</p>
                  <p>— Știu.</p>
                  <p>— Ei da, e adevărat.</p>
                  <p>Doamna Dunea îi povesti atunci, amănunțit, întâmplarea. Soeur Denise murise în decembrie la mănăstirea ei din Bucovina. Un accident, spunea călugărița directoare. Soeur Denise ieșise din mănăstire să ducă, în acea duminică de decembrie trecut, unei bolnave din sat lemne. Voise să taie din drum și, în loc să treacă pe podul de peste Bistrița, ca de obicei, o luase peste apa înghețată. La mijloc gheața se sparse și ea alunecă prin acel ochi, afund. Câteva zile, pletele ei blonde fluturaseră deasupra gheței, până ce, târziu, țăranii coborâți din munte trecură din întâmplare pe acolo și o scoaseră cu membrele inerte, cu ochii astupați de nisip, cu ierburi ude prinse de rochia ei neagră. O îngropaseră acolo în munți, în curtea mănăstirii. Întâmplare nenorocită.</p>
                  <p>— Și dumneata crezi că asta a fost numai o întâmplare?</p>
                  <p>— Adriana, ce-ți vine de vorbești așa?</p>
                  <p>— Mamă dragă, știu tot. Mi-a povestit Paul. Soeur Denise a murit în ziua nunții Lui Paul cu Lucreția.</p>
                  <p>— Fată dragă, ești o proastă și nu-ți dau voie să vorbești despre lucruri pe care nu le înțelegi. Pe care n-ai dreptul să le înțelegi, m-ai auzit?</p>
                  <p>Doamna Dunea avu un gest energic, retezător. Adriana plecă ochii și pe urmă ieși din compartiment să privească pe fereastra culoarului, afară. Abia mai târziu, când se apropiau de D… mama ei spuse, revenind parcă la o discuție încheiată:</p>
                  <p>— Știi, Adriana, că n-ai să te mai duci la Institut. Ai învățat și așa destul. E timpul să vezi de altele decât de carte.</p>
               </div>
               <div type="div3">
                  <head>
                     <anchor xml:id="id_CAPITOLUL_IV_-_O_.C3.AEntoarcere_.C8.99i_o_plecare"/>
                     <anchor xml:id="id_CAPITOLUL_IV_-_O_întoarcere_și_o_plecare"/>
                     <label>Capitolul IV</label>
                     <lb/>O întoarcere și o plecare</head>
                  <p>PÂNĂ LA ÎNTOARCEREA EI LA D… Adriana nu se gândise ce întorsătură vor trebui să ia legăturile ei cu Gelu. Scurta idilă cu Cello Viorin întâi, iar mai târziu ultimele două zile de la București precipitate ca într-un vârtej tragic o făcuseră să uite de el.</p>
                  <p>La D… erau însă atâtea lucruri care implicau prezența lui Gelu încât din primele ceasuri simți nevoia să-l vadă. Nu avea deloc de gând să renunțe la el: își spunea că în ciuda acelei despărțiri de două luni, prietenia cu el putea fi reluată exact de acolo de unde fusese întreruptă. Era mai comod așa. I-ar fi fost greu să părăsească obiceiuri vechi, întâlniri știute, plimbări comune, ceasuri de flecăreală amicală, care toate la un loc făceau viața ei la D… Mai ales acum când încetase să se mai ducă la școală.</p>
                  <p>Nu vedea nicio piedică în faptul că între timp intervenise mica glumă sentimentală cu Cello Viorin. Dimpotrivă, i-ar fi fost agreabil să primească scrisori pasionate de la București și să continue între timp la D… o iubire mai veche.</p>
                  <p>Dar Gelu nu se arăta. Trecură câteva zile fără ca să dea vreun semn de viață și abia atunci Adriana înțelese că lucrurile nu aveau să fie chiar atât de simple.</p>
                  <p>Așadar el era supărat? Cu atât mai rău. Vor avea o scenă de explicații, el îi va face reproșuri, ea se va apăra, amândoi își vor cere iertare și gata. Într-un fel Adrianei îi plăcea mai mult o asemenea revedere patetică. Femeie, știa că simplicitatea e o stare dificilă și cu primejdii.</p>
                  <p>Dar așteptările ei fură dezamăgite. Îl văzu pe Gelu abia după vreo două săptămâni pe stradă și întâlnirea lor nu fu decât cordială. Gelu nu părea supărat, ceea ce o dezorientă pe Adriana în primul moment. Dacă ar fi fost rece, sau brutal, sau melancolic! Nu: era numai corect, prietenos, bine dispus, fără să exagereze într-un sens sau într-altul.</p>
                  <p>— Mă bucur că te văd, Adriana. S-ar spune că tu ne-ai adus primăvara. Uite ce frumos e astăzi.</p>
                  <p>— Te înșeli, Gelule, nu puteam s-o aduc eu, de vreme ce sunt la D… de mai bine de două săptămâni.</p>
                  <p>— Da, ai dreptate. Mi-a spus Cecilia, dar nu mi-a fost cu putință să te vizitez. Dacă ai ști cât de ocupat sunt acum cu școala. Bacalaureatul ăsta care se apropie… Dar văd bine că am greșit. Să te văd pe tine e o plăcere care întrece toate cărțile de matematică din lume.</p>
                  <p>Vorbea calm, fără grabă, fără aluzii, îi propuse să o conducă până acasă și tot timpul pe drum fu amical, se interesă de ce făcuse ea la București, o întrebă despre drum, despre cărți citite, despre oameni cunoscuți. La poartă o lăsă cuviincios și îi repetă încă o dată că fusese foarte bucuros să o vadă.</p>
                  <p>Dar Adriana nu se înșela. Era în prietenia lui o rezervă pe care ea nu i-o cunoscuse până atunci. Nu știa cum s-o explice și era neliniștită. S-o fi putut ca Gelu s-o fi uitat?</p>
                  <p>Gândul îi făcea rău.</p>
                  <p>Îi ceru într-o zi să-i vorbească despre oraș, despre el, despre prietenii lui.</p>
                  <p>— Credeam că Cecilia ți-a povestit tot.</p>
                  <p>— Cecilia mi-a vorbit despre istoriile ei. Eu vreau să le cunosc pe ale tale.</p>
                  <p>— Nu merită, crede-mă. Sunt monotone și fără surpriză. Am lucrat, am citit. Cred că n-au mai rămas multe cărți pentru mine în mansarda prefecturii. M-am dus uneori la cinematograf. Am coborât de câteva ori spre Vii să văd apele înghețate. M-am distrat uneori cu Cecilia și Victor. L-am văzut mai des ca altădată pe Buță. Cam asta e tot.</p>
                  <p>Adriana îl asculta cu necaz: nimic în vorbele lui nu mulțumea așteptările ei. Totul era neutru. Ea ar fi vrut să-i vorbească despre dragostea lor. El îi povestea despre Buță.</p>
                  <p>— Uite. Unul care are să te surprindă. A luat în primul rând o hotărâre eroică. Nu se mai prezintă la examenul de capacitate. La vară ar fi fost pentru a noua oară. Pe urmă a început să studieze. Nu știu lămurit ce, dar e vorba de ceva practic, simplu și genial, care să-i producă lui Buță câteva milioane pe an. Întâi am crezut că vrea să descopere o formulă magică, dar m-am înșelat. Se pare că e o problemă de mecanică. Dealtminteri, dacă îl vezi, întreabă-l. Are să-ți spună poate. Dar să vorbim mai bine despre tine. Eu ți-am spus tot. E rândul tău.</p>
                  <p>Adriana tăcu. Făcu un gest vag de protestare și rămase gânditoare.</p>
                  <p>— Nu. Să lăsăm asta. N-am să-ți pot spune, n-ai să mă poți înțelege… Au fost câteva lucruri penibile și vreau să le uit.</p>
                  <p>Recurgea din instinct la mister, știind că o minciună absolută apără mai bine decât un adevăr parțial. Nu voia să dea niciun amănunt asupra întâmplărilor de la București, de teamă ca astfel explicațiile ei să nu pară insuficiente și să dea loc la bănuieli. De altfel Adriana știa că misterul o prinde: îi dădea o melancolie depărtată, ia care el ar fi trebuit să fie sensibil. Aștepta ca Gelu să insiste, să ceară lămuriri și vedea apropiindu-se scena de explicații, pe care o dorea și din care nu puteau ieși decât împăcați. Gelu nu stărui însă și se despărțiră fără a fi făcut vreun pas spre o nouă. Înțelegere.</p>
                  <p>Adriana nu pricepea nimic. Ceea ce se întâmpla era atât de neașteptat, încât ea se întreba dacă nu e o glumă care trebuie să se sfârșească dintr-un moment într-altul. Gelu o iubea. I-o spusese de atâtea ori înainte. De ce în două luni s-ar fi schimbat? Ea fusese poate vinovată de oarecare neglijență, dar nu îl iubea mai puțin. Observa acum, când el părea să se depărteze, că gândul de a-l ști pe el apropiat îi este necesar și consolator, că iubirea lui era singurul lucru de preț în acea viață monotonă și veche. Erau gesturi care îi plăceau, erau cuvinte cu care se obișnuise, erau glume pe care le aștepta. Câtă vreme le avusese în chip firesc, nu își dăduse poate seama cât îi erau de dragi, dar acum, când era pe cale să le piardă, își spunea că fără de nu va putea trăi.</p>
                  <p>Ce să fi pus în locul acestei pasiuni care se ducea? Amorul lui Cello Viorin? Fusese o glumă care își avusese farmecul ei de o zi, acolo, într-un oraș străin, între lucruri trecătoare, în câteva clipe de vacanță.</p>
                  <p>Dar Gelu era aici, îl întâlnea pe stradă, auzea vorbindu-se despre el. Totul o întorcea spre el: spaima de a-l pierde, amintirile anilor trecuți, primăvara ce venea albă. Ar fi vrut să-i vorbească, să-i spună totul, să-l readucă spre ea, să-l păstreze. Dar el trecea pe alături, nu pricepea aluziile ei, nu răspundea cuvintelor ei cu două înțelesuri. Exasperată, Adriana îl întrebă, o dată, în mijlocul vorbei, în timp ce el povestea o întâmplare din târg:</p>
                  <p>— Spune-mi, de ce nu mă mai iubești?</p>
                  <p>El își căută cuvintele, ca să răspundă.</p>
                  <p>— Crezi că dacă m-ai fi întrebat acum șase luni de ce te iubeam, aș fi știut să-ți răspund? Te iubeam. Nu te iubesc. E zi acum. Are să fie noapte mai târziu.</p>
                  <p>Adriana avu un surâs înjunghiat de femeie care nu știe să vorbească bine, dar care simte cu inima falsa abilitate a unei judecăți. Pe Gelu îl surprinse expresia ei de sinceră tristețe.</p>
                  <p>— Trebuie să înțelegi, Adriana. Erau între noi doi nenumărate lucruri mici care ne legau. Puteau să pară uneori fără importanță, dar de ele ținea totuși dragostea noastră. Veneam la tine zilnic, îmi vorbeai despre felurite copilării, plângeai ușor, spuneai prostii și, când mă sărutai, aveai un aer mirat și virtuos, pentru care te-aș iubi încă o dată, dacă s-ar putea. Orice făceai avea pentru mine un înțeles. Duceai mâna la frunte, uite ca acum, ca să-ți dai deoparte un colț de păr și mișcarea asta îmi spunea mie nenumărate lucruri. Pe urmă ai plecat și ai rupt firul întâmplărilor în două.</p>
                  <p>— Dar bine, ce vină aveam eu dacă trebuia să plec?</p>
                  <p>— Niciuna poate. Dar asta nu schimbă nimic. Fiindcă nu e vorba de lucruri și de fapte, ci numai de păreri și nuanțe. Sunt mai tari, crede-mă.</p>
                  <p>Aici se opri convorbirea lor, care fu ultima încercare a Adrianei de a se explica. Gelu se întoarse cu încăpățânare la munca lui. Ea căuta să uite lucrând. Îi ceru lui mademoiselle Vital să vie zilnic pentru lecția de pian și exersa ceasuri întregi fără întrerupere. Făcea asta ca pe o muncă, nu ca pe o distracție și nici nu cânta altceva decât exerciții și studii. Chopin, Debussy, Cello Viorin rămâneau neatinși în bibliotecă și locul lor pe pian fu luat de diverse caiete cu game.</p>
                  <p>Adriana era singură, ceea ce mărea poate durerea ei, dar o mulțumea lipsind-o de consolări utile. De când nu se mai ducea la școală, nu-și mai întâlnea decât foarte rar camaradele. Dealtminteri, cum moartea dubioasă a lui soeur Denise fusese cunoscută în tot orașul, mamele bune nu-și mai lăsau fiicele să se ducă la Institut. Încetul cu încetul cea mai mare parte din eleve dezertaseră, așa încât, pe la jumătatea lui aprilie, rămas fără eleve, suspectat și defăimat, Institutul Notre Dame își închise pe totdeauna porțile.</p>
                  <p>Venise vremea frumoasă și cu ea singurătatea era mai greu de suportat. Întâia rochie fără mâneci Adriana, o puse plângând. Nu avea Gelu ochi pentru frumusețile ei mărunte. Chiar când îl întâlnea pe stradă era distrat și grăbit. Spunea că lucrează mult, ceea ce era adevărat, dar altădată lucrul acesta nu l-ar fi împiedicat să vie să o vadă. Adriana renunță. Nici un se putea umili insistând, nici un credea că stăruința ei ar sluji la ceva. Cecilia, care cunoscuse avantajele unui amor permanent, își imagina necazurile unui sfârșit, încerca să-l înduplece pe Gelu.</p>
                  <p>Se apropia vara și plimbările de noapte între vii puteau fi reluate ca altădată. Ea avea mare încredere în ispita acestei amintiri: Gelu o respinse însă ca pe atâtea altele.</p>
                  <p>Într-o seară, cum Gelu trecea singur pe o stradă dosnică, ducându-se spre casă, un automobil îl ajunse din urmă și se opri lângă el.</p>
                  <p>În întuneric vocea Ceciliei Coteanu se agita păsărește:</p>
                  <p>— Urcă, domnule. De când te căutăm.</p>
                  <p>Nu putea să refuze, căci nu-i plăcea să facă publică o ceartă care îl privea doar pe el, Adriana îi făcu loc sperioasă și se ghemui într-un colț, temându-se să nu-l atingă, ca nu cumva să-i dea lui impresia de a fi fost prins într-o cursă. Îl privea doar uneori, când socotea că el nu ar putea să o vadă.</p>
                  <p>— Spre Vii! comandă Cecilia și pe urmă îi explică lui Gelu că noaptea era atât de frumoasă, încât ea luase pe neașteptate hotărârea acestei plimbări. Era ideea ei, numai a ei, a nimănui altuia. Insista asupra acestui lucru, voind să-i îndepărteze bănuielile probabile. Dar el nu părea curios să știe și Cecilia tăcu ca un pui, pierzându-se în brațele lui Victor. Adriana și Gelu rămaseră singuri, silindu-se să nu se apropie prea mult unul de altul și stânjeniți amândoi când, la cotituri, zdruncinăturile mașinii îi arunca în colț.</p>
                  <p>— Iartă-mă, spuse fata cu voce albă, nevoind să se creadă că această înclinare spre el era intenționată. El fu zguduit de acest glas înfrânt și voi să facă un gest simplu de prietenie. Îi luă mâna. Pe urmă, fiindcă nu mai știa cum s-o lase, fără ca s-o supere pe fată, o păstră în mâna lui.</p>
                  <p>Urcau acum de-a lungul Viiei vii spre pod. Noaptea era calmă.</p>
                  <p>Aceeași noapte, singura, pe care o cunoscuseră acolo. Caldă, însetată, puțin înfiorată de apropierea apei, puțin misterioasă din cauza zgomotelor stinse ce veneau de sus, din oraș. Pe pod îi întâmpină freamătul mai rece al pădurii. Îl recunoșteau ca pe un om.</p>
                  <p>Regăseau deodată toate lucrurile așa cum le lăsaseră, neschimbate, fixe, de o egalitate care îi surprindea, nevoind să creadă că într-un an de zile, în care se întâmplaseră atâtea mici și mari evenimente, undeva, într-un colț al pământului viața stătuse în loc nepăsătoare de trecerea vremii. Era o impresie curioasă, fizică aproape, ca aceea de a schimba două locuri de tensiune atmosferică diferită. Se simțeau recâștigați de o emoție, care nu era probabil a lor ci a ceasului aceluia de seară, a amintirilor, a locurilor.</p>
                  <p>Mâna Adrianei deveni mai grea într-a lui. Nu se auzea decât rar râsul scurt ca un spasm al Ceciliei și pe urmă zgomotul regulat al motorului continua mai departe monoton, cunoscut.</p>
                  <p>Adriana își rezemă capul de perne și rămase așa să urmărească pe cer cursa lor în jurul insulei. Gelu o privi atunci întâia oară și observă cu tristețe că era frumoasă. În întuneric, gâtul ei alb, luminat, mat, moale. Era lângă el ca altădată și i se părea ridicul să nu o poată îmbrățișa, fiindcă întâmplări străine voiseră așa, întâmplări care nu aveau nicio însemnătate acolo unde viața era vegetală, vastă și inconștientă.</p>
                  <p>Îi petrecu mâna după umeri și o strânse spre el. Ea îi primi sărutul fără curaj. Nici nu îndrăzni să-l mângâie bine pe păr, gest pe care îl dorise mult, ci abia îi trecu mâna deasupra capului, ezitând, fără să-l atingă. Știa atât de bine că totul nu era decât o iluzie, ce avea să sfârșească dincolo de pădurea Viilor, când automobilul va fi trecut podul spre oraș.</p>
                  <p>La sfârșitul plimbării, Cecilia, sărind sprintenă din mașină, îi spuse Adrianei că e bucuroasă văzându-i împăcați. Ea însă ridică tristă din umeri, fără să răspundă. Niciodată nu se simțise mai singură și mai depărtată.</p>
                  <p>Într-adevăr seara aceea nu avu urmări. Nu se mai întoarseră spre Vii, temându-se de chemarea acelor locuri.</p>
                  <p>Intre ei doi lucrurile erau pe totdeauna așezate și de ce le-ar fi schimbat din drumul lor?</p>
                  <p>Vara trecu monotonă.</p>
                  <p>În toamnă, Gelu plecă la București.</p>
               </div>
               <div type="div3">
                  <head>
                     <anchor xml:id="id_CAPITOLUL_V_-_Singur.C4.83"/>
                     <anchor xml:id="id_CAPITOLUL_V_-_Singură"/>
                     <label>Capitolul V</label>
                     <lb/>Singură</head>
                  <p>ADRIANA ÎȘI RECĂPĂTĂ dintr-o dată liniștea. Așteptase o mare durere, se crezuse pierdută, se întrebase dacă avea să supraviețuiască plecării lui. Și nu fu nimic. Era surprinsă de marele calm ce urmă. Nici nu-i venea să creadă.</p>
                  <p>Își spunea în gând, ca să se încerce: „Gelu a plecat” și aștepta să vadă dacă gândul acesta nu o durea, asemeni omului care în luptă a auzit șuierând pe aproape un glonte, s-a trântit la pământ și pe urmă, ridicându-se, abia îndrăznește să se miște, nu cumva să descopere o rană pe care n-a simțit-o și care sângerează totuși.</p>
                  <p>Nu. Nu se întâmplase nimic. Glontele trecuse pe alături. Adriana rămase întreagă, obosită și fără curaj poate, dar liberă. Se mira găsind lucrurile la locul lor, se mira de simplul fapt că viața continua așa cum o apucase. Totul era preferabil nesiguranței în care trăise până atunci și chinului de a se convinge că e iubită, când știa bine că nu era. Reîncepea să trăiască monoton, plictisitor, dar fără mari tensiuni și fără așteptări.</p>
                  <p>Se întoarse la ocupațiile ei mărunte și se adânci în ele serioasă, hotărâtă să creadă că a exersa cinci ceasuri pe zi la pian, a citi un roman în două zile și a da uneori o mână de ajutor în casă este un fel de a trăi.</p>
                  <p>I se vorbi în acea vreme despre căsătorie. O cerea un doctor din oraș. Ea nu răspunse nici da, nici nu, și lăsă să se-nțeleagă că va face ce i se va cere.</p>
                  <p>În oraș Adriana ieșea rar. Nu mai avea pe cine să întâlnească pe acele străzi pustii și gândul că, după niciun colț de stradă, la vitrina nici unei librării, de nicăieri silueta lui Gelu nu putea să-i iasă înainte, îi făcea rău. Niciodată nu crezuse că lipsa unui om poate fi reală și mai vastă decât prezența lui. Gelu, când era, era într-un singur loc. Acum, când lipsea, lipsea de pretutindeni.</p>
                  <p>Totuși, într-o zi, când ieșise după cumpărături, Adriana avu un moment de emoție. Recunoscuse înaintea ei, după mers, o siluetă familiară și asta îi făcu inima să-i bată mai tare. Era Buță, și Adriana îl întâmpină cu o bucurie exagerată, care îl miră puțin pe băiat. În definitiv ducea și el ceva din existența lui Gelu și în mâna lui noduroasă, Adriana strânse altă mână decât pe a lui.</p>
                  <p>— Mă bucur că te văd! Ce faci? De ce nu te mai vezi? Ai uitat de prietenii dumitale? De ce nu mai dai pe la noi?</p>
                  <p>Îl întreba vioaie, neștiind nici ea că bucuria ei trecea de capul colțuros al lui Buță și se îndrepta aiurea către altcineva. Nici nu îl privi ca lumea. Altfel ar fi văzut că poartă același pardesiu străvechi, cu buzunarele pline cu cărți, aceeași șapcă de liceu roasă și l-ar fi părăsit repede, rușinată să rămână în mijlocul străzii, în văzul tuturora, lângă el.</p>
                  <p>Buță vorbi tărăgănat și leneș. Lipsise din oraș. Avusese o afacere de curând, undeva. Lucrase mult la un proiect, pe care îl pregătea el în ascuns și despre care se va afla mai târziu. De aceea nu prea ieșise pe stradă decât noaptea, când probabil ea, Adriana, dormea. Dar pentru că tot s-au întâlnit, ar fi bucuros să se plimbe cu ea puțin.</p>
                  <p>Adriana primi.</p>
                  <p>— Vezi, rămânem singuri în târg, îi spuse ea. Dumneata, Cecilia, eu… Suntem ca bătrânii care rămân la poartă, să-i privească pe cei ce pleacă. Poate că nici lui Gelu, acolo unde este, nu i se întâmplă mare lucru, poate că nici el nu duce altfel de viață, dar deosebirea e că el este acolo și noi aici. Și e o deosebire tristă, mi se pare.</p>
                  <p>Un moment, Buță voi să-i răspundă cumsecade. Era și el amărât de plecarea prietenilor lui, duși în alte locuri, spre o nouă viață, în timp ce el rămânea un licean bătrân, de douăzeci de ani. Ar fi vrut să-i vorbească Adrianei, așa cum el nu știa vorbi: simplu, lăsat în voia tristeții lui, adevărat.</p>
                  <p>Dar se încurcă după o ezitare orgolioasă și schimbă sensul cuvintelor lui, subit, așa cum un ac întors schimbă mersul unui tren de pe o linie pe alta.</p>
                  <p>— Poate că ai dreptate pentru dumneata, domnișoară Dunea. Întrucât mă privește pe mine, eu mă simt bine unde mă aflu. Gelu s-a dus ca orice băiat de treabă la studii. Ce mare ispravă a făcut cu asta? Mai interesant mi se pare să-ți creezi o aventură a ta proprie într-un oraș ca ăsta al nostru. Și mi se pare că eu reușesc…</p>
                  <p>— A, știu. Am auzit despre proiectul dumitale misterios, dar nu știu prea bine ce e. Mi-a povestit Gelu. Nu cumva vrei să fabrici aur?</p>
                  <p>— Gelu e un nătărău și eu nu sunt un alchimist, răspunse el scurt.</p>
                  <p>Pe urmă, după un lung moment de tăcere, reluă vorba cu oarecare ezitare, ca și cum s-ar fi întrebat dacă trebuie să continue sau să tacă.</p>
                  <p>— Uite, am să-ți spun dumitale un lucru pe care, nu l-am spus nimănui. Îți cer doar să fi discretă. Mi-ai răpi altfel jumătate din bucuria triumfului.</p>
                  <p>Se opri iar că să marcheze însemnătatea cuvintelor ce aveau să urmeze.</p>
                  <p>— Ai văzut dumneata vreodată o ruletă?</p>
                  <p>Adriana întârzie răspunsul, neștiind dacă nu e o glumă.</p>
                  <p>— Da.</p>
                  <p>— Ți se pare că e un joc de noroc.</p>
                  <p>— Evident.</p>
                  <p>— E evident poate, dar nu e deloc sigur. Căci bunăoară este evident că soarele se mișcă în jurul pământului și cu toate astea… Descoperirea mea pleacă de la principiul că ruleta nu e un joc de noroc, ci unul de calcul.</p>
                  <p>O problemă care, deocamdată, n-a fost rezolvată. Un joc de forțe eu o constantă nedescoperită încă, un raport de forțe. Rămâne să calculez raportul ăsta și misterul se sfârșește. În ziua în care am să captez hazardul într-o ecuație descoperirea mea va fi gata. Cu o sută de franci la Monte Carlo lumea va fi a mea, și ziua aceea nu mi se pare să fie departe.</p>
                  <p>Se opri și așteptă cu aerul modest al unei gazde, care servește un liqueur excelent și pe urmă îl pândește pe musafir, întrebându-l parcă din ochi: „Ei, ce zici?”</p>
                  <p>Adriana tăcu jenată, neîndrăznind să creadă, neîndrăznind să râdă, cuprinsă mai mult de un sentiment de milă decât de pofta de a se amuza. Nu, Buță nu era nebun, dar, oricum, misterul lui trecea dincolo de așteptări. Nu-i răspunse deci și încercă să schimbe vorba. El înțelese, îi spuse cu jumătate gură ziua bună și plecă înainte, netulburat, fără a întoarce capul, ca un om care știe bine încotro merge. Adriana îl privi din urmă câteva clipe. Se gândea cu oarecare melancolie la el. Era singur în acel oraș și avea să rămână neschimbat, așa cum îl cunoscuse, leneș, tenebros, superior, fără ca vremea trecând să-i adauge sau să-i ia ceva din imensa lui naivitate, din nepăsătoarea lui mizerie.</p>
                  <p>Nu era un simbol șapca aceea de licean, pe care o purta încă, la douăzeci de ani? Și nu spunea ea că el singur, când toți foștii lui prieteni se răspândeau în lume și în viață, că el singur rămânea ca totdeauna să creadă liber ce vrea și să apere ce nu poate, să-și bată joc de oameni și să râdă de ceea ce lumea cuminte numește realități?</p>
                  <p>I se păru atunci Adrianei că numele acela uscat și fără sunet interior: „Buță” e trist, ca o glumă nereușită într-o casă de oameni necăjiți și, privind cum omul se depărta cu pasul lui lăbărțat, cu mâinile prea mari ca să încapă în buzunare, cu capul înțepenit pe grumaji, avea impresia că are în fața ei un soi de stindard zdrențuit al unei lumi care era pe totdeauna sfârșită și care fusese adolescența lor.</p>
                  <p>Săptămânile treceau agale. Nicio veste de la Gelu. O singură dată Adriana primi o carte ilustrată cu salutările și semnătura de rigoare, scrise în grabă cu creionul pe verso și ea, care îl știa pe Gelu ordonat, văzu în neîngrijirea aceasta schimbări pe care nici un îndrăznea să le bănuiască.</p>
                  <p>Ținuse vreme multă cartea aceea colorată în mâini și o privise atentă. Era Ateneul român. Fotografia era veche, dinainte de război probabil, și cele câteva cucoane care se opriseră în fața obiectivului purtau rochii lungi și pălării imense cu pene albe, așa cum Adriana văzuse într-un album de familie. Imagine veche de cincisprezece ani a unui alt oraș decât acela în care trăia Gelu acum, ilustrația Ateneului român avea un humor trist ce spunea deșertăciunea tuturor zilelor ce trec. Ce amantă primise cu cincisprezece ani în urmă aceeași poză verde, în care încerca să-și imagineze existența altui iubit? Ce amantă o va primi peste alți cincisprezece ani când durerile de acum vor fi fost de mult uitate și doar Ateneul român își va afirma liniștit eternitatea?</p>
                  <p>Adriana trecuse de epoca disperărilor mute, de vreme ce putea să glumească, oricât de trist, pe seama lor. Așteptările ei se cumințeau: treceau în rândul lucrurilor zilnice, obișnuite, neschimbate și deveneau suportabile ca tot ce se leagă de monotonia vieții.</p>
                  <p>Poate că altfel, fără această tristețe, viața ar fi fost mai greu de dus, mediocră cum era, lipsită de accidente, goală de sens. Adriana trăia în amintirile ei ca într-o altă existență și număra zilele după un calendar unde erau înscrise aniversări personale pe care le sărbătorea ea singură în felul ei. Se chinuia să restabilească o dată, să corecteze o amintire, să adauge un detaliu. Din evenimentele ce trecuseră altădată la întâmplare, ea făcea acum o poveste cu un început și un sfârșit, cu perioade de umbră și lumină, poveste pe care o retrăia acum din nou, încet, cu voluptatea de a ști că nimic nu mai poate fi schimbat, că totul îi aparținea ei pe totdeauna. Ce ar fi putut face Gelu împotriva amintirilor ei? Că ar fi iubit-o sau nu, că s-ar fi întors ca altădată spre ea sau că ar fi rămas departe cu alți oameni, nimic nu s-ar fi schimbat din istoria ei. Într-un fel, Adriana îl uitase.</p>
                  <p>Exista undeva, departe, într-un oraș mare, un om care ducea o viață a lui, cunoștea lume, umbla pe străzi necunoscute, muncea, se ducea la teatru, se culca cu femei străine și omul acela îi era indiferent și uitarea lui îi era totuna și viața lui toată îi era străină. Fiindcă, într-un singur ceas, la aburul unei cești de ceai, ea retrăia, de la un capăt la altul, o viață din care nimeni nu mai putea să evadeze, după cum nimeni nu mai poate să evadeze din amanții zugrăviți pe tablouri.</p>
                  <p>În această perioadă de resemnare, sosi într-o zi, neașteptată, o scrisoare din partea lui Gelu. Scrisul acela clar, drept și geometric, contrazicea, numai ca imagine chiar, dispoziția de suflet vagă a Adrianei.</p>
                  <p>Era o scrisoare cordială, simpatică, în care Gelu dădea scuze valabile pentru întârziere, povestea cu voie bună ce făcea, cerea vești, trimitea salutări.</p>
                  <p>În post-scriptum două rânduri o neliniștiră pe Adriana.</p>
                  <p>„Pe cine crezi că am cunoscut mai alaltăieri? Cello Viorin. I-am fost prezentat din întâmplare și am impresia că îl interesez. M-a chemat la el.”</p>
               </div>
               <div type="div3">
                  <head>
                     <anchor xml:id="id_CAPITOLUL_VI_-_.E2.80.9CC.C3.A2ntecele_blondei_Agnes.E2.80.9D"/>
                     <anchor xml:id="id_CAPITOLUL_VI_-_“Cântecele_blondei_Agnes”"/>
                     <label>Capitolul VI</label>
                     <lb/>„Cântecele blondei Agnes”</head>
                  <p>ÎNTR-ADEVĂR GELU ÎI FUSESE prezentat lui Viorin, întâmplător, în casa unor prieteni comuni. Ferdinand Graz, un mecanician neamț meloman, care îi era coleg la un curs liber de matematici, îl întoarse pe Gelu într-o seară să asculte un concert de familie.</p>
                  <p>El cânta la flaut, iar nevastă-sa – săsoaică blondă dintr-un burg transilvănean – la vioară.</p>
                  <p>— Vino. O să-ncercăm un fragment din al doilea concert brandenburghez. Și pe urmă, știi, avem un pianist celebru. Nu-ți spun cine. Vino și ai să vezi.</p>
                  <p>Pianistul celebru era Cello Viorin.</p>
                  <p>Gelu îl găsi instalat într-un fotoliu, lângă sobă, săltând pe genunchi odraslele gazdei, un băiat și o fetiță, care se jucau între timp cu tabachera, nasturii și urechile lui.</p>
                  <p>— Iartă-mă, domnule, că nu-ți pot întinde cum trebuie mâna, dar, uite, nu mă lasă plozii ăștia.</p>
                  <p>Avea un zâmbet mare, deschis, care îi lumina toata fața. Gelu îi spuse câteva vorbe respectuoase despre admirația ce o purta muzicii lui și despre plăcerea de a-i face personal cunoștința. Viorin râse cu simplicitate. Se bucura poate de acele cuvinte amabile, dar le primea cu modestie, cu oarecare scepticism.</p>
                  <p>Seara trecu ușor în conversații fără importanță, pe care dealtminteri nevasta gazdei le întrerupea autoritară, bătând cu arcușul în pupitru.</p>
                  <p>Era semnalul de începere și atunci Viorin își lua locul la pian, Graz își pregătea flautul, nevasta, lui își proptea de pieptul ei opulent vioara. Gelu asculta cu plăcere, deși acest tablou de familie i se părea puțin naiv în armonia lui. Femeia, o Gretchen îngrășată, bătea tactul cu piciorul (un picior lat, încălțat cu o gheată masivă de box, ce suna tare pe podea) și de la pupitrul ei își controla cu o privire severă partenerii. E drept că, dintre toți trei, ea cânta cel mai bine. Bărbatul ei, când făcea vreo greșeală, apleca ochii să se ferească de privirea ei răzbunătoare, iar Viorin tremura terorizat.</p>
                  <p>Gelu surâdea distrat de această scenă idilică, dar o felicita în gând pe intransigenta nevastă a lui Ferdinand Graz, căci mulțumită ei asculta în seara aceea un concert de Bach, poate prea masiv și lipsit de nuanțe, dar limpede și precis executat. Pe încetul se crease în acea cameră o atmosferă deosebită, în care el se pierdea de bunăvoie, deși simțea într-un fel ridiculul nemțesc al situației. Violonista avea mâinile jupuite de la bucătărie: cânta acum o sonată și un ceas înainte curățase poate cartofi.</p>
                  <p>Se făcea târziu și mica orchestră schimbase de câteva ori o bucată de Bach pentru una de Beethoven, o bucată de Beethoven pentru una de Bach.</p>
                  <p>— Ce-ar fi să cântați Cântecele blondei Agnes, propuse Gelu pentru variație.</p>
                  <p>Ferdinand Graz acceptă cu entuziasm și Viorin încercă primele acorduri. Dar nevasta lui Ferdinand lovi scurt cu arcușul în pupitru și spuse retezător:</p>
                  <p>— Nu.</p>
                  <p>Bărbații se uitară unul la altul și se supuseră. Femeia le deschise fiecăruia în parte un caiet de Mozart, le indică cu vârful arcușului pagina aleasă și dădu semnalul de începere.</p>
                  <p>Nimeni nu crâcni.</p>
                  <p>Ședința se sfârși târziu, după miezul nopții. Viorin îl luă pe Gelu de braț.</p>
                  <p>— Dacă nu ți-e somn, vino cu mine să ne plimbăm. Îți place să umbli?</p>
                  <p>Erau amândoi puțin amețiți de muzică și ezitau în poartă neștiind încotro, s-o ia, ca și cum ar fi ieșit de la dineu cu femei frumoase și șampanie bună. Merseră o bucată de drum, fără să schimbe vreun cuvânt.</p>
                  <p>— Trebuie să mă ierți. Mi-ai cerut adineauri să cânt la pian Cântecele blondei Agnes și te-am refuzat. E o muzică de care mă feresc. Deși e a mea și deși e atâta vreme de când am scris-o, nu o pot asculta fără adâncă emoție.</p>
                  <p>Gelu voia să-i răspundă că nu el era vinovat, de acel refuz, ci teribila doamnă Graz, care îl oprise, dar văzându-l pe Viorin melancolic și neatent renunță să mai facă această observație de detaliu.</p>
                  <p>— Da, domnule, e curios și poate greu de crezut, dar cântecele acestea ale lui Agnes sunt cea mai grea durere a mea. Dumneata și alții ca dumneata nu vedeți în ele decât o bucată de muzică frumoasă sau urâtă. Pentru mine însă asta nu are nicio importanță. Căci Agnes a existat. Te-ai gândit dumneata, care spui că-mi admiri cântecele, te-ai gândit vreodată că ele ascund un om care a trăit în realitate ca dumneata și ca mine?</p>
                  <p>Gelu fu surprins de acest brusc ton de confidență.</p>
                  <p>— Mărturisesc că nu.</p>
                  <p>— Ei, vezi? Dumneata asculți pentru plăcerea dumitale de meloman. Hm! Ca și cum pentru plăcerea dumitale de meloman a murit Agnes. Fiindcă, mă înțelegi? Agnes a murit, a murit de-adevăratelea, a murit cum mor oamenii și cum mor câinii.</p>
                  <p>Gelu îl privi speriat, neștiind dacă Viorin, în violența cu care vorbea, nu-și pierduse mințile. I se părea ciudat omul acesta pe care abia îl cunoscuse și care acum, din senin, se pornise să strige pe stradă, ca și cum s-ar fi luptat cu cineva.</p>
                  <p>Omul merse iar o bună bucată în tăcere și pe urmă vorbi calm, cu resemnare.</p>
                  <p>— Uite cum a fost. Agnes trecea în fiecare dimineață în fața casei mele. Era o fată blondă, înaltă, miraculos de frumoasă. O cunoscusem într-un salon monden și nu o luam în seamă. Credeam și am crezut până la moartea ei că era o domnișoară frivolă, căreia îi place să flirteze cu oamenii celebri. Mi-a spus de câteva ori că mă iubește. N-am crezut-o. Mi-a scris lungi scrisori disperate, prin care îmi cerea numai să mă vadă. Mi-a jurat că ar fi fericită doar cu o privire blândă, doar cu o mână întinsă pe care să mi-o sărute. Am râs. Mi-a spus că are să se omoare. Am râs iar. Până când, într-o zi de toamnă, pe terasa casei, am găsit-o cu buzele încleștate pe pragul ușii, cu ochii sticloși, cu părul ei blond desfăcut.</p>
                  <p>Gelu asculta bănuitor. Faptul era desigur adevărat, căci glasul lui Viorin tremura și ochii îi luceau înlăcrimați, dar i se părea cu totul neverosimilă această confesie necerută, neașteptată, nepregătită, poveste de un tragic neprecis și sumar, îi era penibil să meargă alături de acest om zguduit de plâns și la a cărui durere bruscă nu putea lua parte fiindcă nu o cunoștea și fiindcă îi era indiferentă.</p>
                  <p>— Înțelegi, domnule, de ce îmi bat eu joc de admirația pe care mi-o mărturiseai adineauri în casa lui Graz? Admirație și glorie? Hm! Mizerie. Dacă ai ști, dacă ai putea pierde pentru o singură clipă liniștea dumitale de om satisfăcut și dacă…</p>
                  <p>Dar de ce stau eu să-ți povestesc toate astea. Du-te domnule, și te culcă. Noapte bună!</p>
                  <p>Viorin se întoarse scurt pe călcâi și se pierdu cu pași repezi după colț.</p>
                  <p>A doua zi, la facultate, Ferdinand Graz se apropie de Gelu și îl rugă să prânzească cu el la un restaurant din apropiere. Avea să-i vorbească și, într-adevăr, de îndată ce fură singuri, începu.</p>
                  <p>— Aș vrea să cer scuze pentru cele ce s-au întâmplat aseară. Femeia mea e o nevastă de treabă, dar, cum să spun eu? prea energică uneori. Uite, ieri, când d-ta ai cerut lui Viorin să-ți cânte, ea s-a purtat urât. Ai avea dreptul să fi supărat.</p>
                  <p>— Nu, zău că nu sunt. Și pe urmă… am primit deja o serie de explicații pentru treaba asta.</p>
                  <p>— Nu, nu. Lasă-mă să termin. Vreau să rămânem prieteni și de vreme ce sper să mai vii la noi în casă, e mai bine să te previn. Știi d-ta cum o cheamă pe nevasta mea?</p>
                  <p>— Doamna Graz, cred.</p>
                  <p>— Agnes Graz. Agnes!</p>
                  <p>— Frumos nume.</p>
                  <p>— Da. E un nume care trebuie să-ți fie cunoscut. Ia gândește-te.</p>
                  <p>Gelu îl privi lung, neîndrăznind să creadă.</p>
                  <p>— N-ai să mă faci să cred că nevasta dumitale e… În sfârșit că Viorin…</p>
                  <p>— Ba da. Agnes e Agnes și cântecele lui Viorin au fost scrise pentru ea. Sunt vreo 6 ani de atunci. Ne mutaserăm tocmai la București și nevastă-mea era însărcinată cu al doilea copil. Nu cunoșteam pe nimeni aici și întâmplarea a făcut să mă împrietenesc cu Cello Viorin, care pe atunci nu era încă prea cunoscut. Mâncam amândoi la aceeași lăptărie. Am aflat că e muzician și cum muzica e singura pasiune a familiei mele l-am invitat acasă. De atunci am luat de altfel obiceiul seratelor noastre muzicale. Din nefericire Viorin s-a amorezat de nevastă-mea. Fără știrea mea, desigur, i-a propus să fugă cu el. Femeia mea însă e, cum ți-am spus, o nevastă cumsecade. Nu e nici romanțioasă și nici tristă. E vrednică, îi place să lucreze zdravăn și nu cunoaște decât o dragoste: aceea pe care i-a permis-o pastorul. În plus, pe vremea aceea era însărcinată în a șasea lună. Nici astăzi nu pricep cum s-a amorezat Viorin de ea. Fapt e că femeia i-a spus să se astâmpere, iar pe mine m-a întrebat dacă n-ar trebui să-i închidem lui Viorin ușa casei noastre. La ce bun să fi făcut atâta scandal? Mie Viorin mi-a fost drag și am lăsat lucrurile să treacă în voia lor. De atunci n-a mai fost vorba de amor și am rămas buni prieteni. Numai că, disperat, Viorin a scris: Cântecele pentru blonda Agnes. Le cunoști, nu-i așa? După părerea mea mai frumoase lieduri nici Schumann n-a scris. Agnes, nevastă-mea, nu le poate însă suferi. Zice, mai ales, că-i e rușine să le asculte în fața mea.</p>
                  <p>Gelu era uimit. Nu că ar fi pus un moment la îndoială povestea lui Graz. El vorbea cu simplicitate și cu un umor de om așezat, care mărturisea adevărul. Dar era atât de mare deosebire între legenda romanțioasă a lui Viorin și între această istorie de buni burghezi, încât nu știa ce să creadă și ce nu. Îi povesti lui Graz convorbirea pe care o avusese în noaptea trecută cu Viorin.</p>
                  <p>O cunosc, îi răspunse el. Mi-a povestit-o și mie. Să nu crezi că Viorin e un mincinos. E un om cu imaginație doar. El, cel puțin, crede în ceea ce spune și poate că atâta lucru e de ajuns. Și, în fond, de ce să nu-i ierți atâta slăbiciune. Domnule, eu fac muzică de la vârsta de 8 ani și știu ce se cheamă a avea talent. Ei bine, Viorin îl are și asta ajunge pentru ca să mă închin în fața lui, uite așa, până la pământ. Iartă-i și dumneata naivitățile.</p>
                  <p>Ferdinand Graz avea dreptate. Oricât de ridiculă era istoria acestui amor, Gelu simți instinctiv o caldă simpatie pentru Viorin.</p>
                  <p>Ar fi trebuit să râdă gândindu-se la opulenta lui zână, la pieptul ei de Brunhildă războinică, la mâinile ei de menajeră melomană. Altădată, la D… când asculta în tovărășia Adrianei acele cântece, își imagina o Agnes de mit, un chip de icoană, tras, serafic, nepământesc. Acum era poate puțin iritat cunoscând realitatea, dar își spunea că Viorin trebuie să fie un copil admirabil, de vreme ce fusese capabil de asemenea naivități.</p>
                  <p>Îl revăzu de câteva ori. Era totdeauna preocupat, entuziast, vibrant, gata să povestească o aventură, să improvizeze un motiv pentru pian, să dezmintă un lucru afirmat cu o zi înainte, să inventeze o tragedie desigur autentică. Nu lua niciodată precauții pentru garantarea fanteziilor lui și nu ezita să spuie la interval de cinci minute două lucruri contradictorii.</p>
                  <p>— Nu te mai vezi pe stradă, domnule Viorin.</p>
                  <p>— O, dragul meu, mi se întâmplă un lucru extraordinar. Închipuiește-ți că duminică veneam spre dumneata, cum ne fusese vorba, ca să te iau la simfonic. Deodată văd un Rolls-Roice, se oprește drept înaintea mea și de la volan o doamnă îmi face semn cu mâna. Nu o cunoșteam și credeam că i se adresează altcuiva. Mă uit curios pe de lături și nu văd pe nimeni. Atunci femeia coboară din automobil și se îndreaptă către mine. „Domnule Viorin, îmi spune ea, fă-mi plăcerea și ia loc lângă mine în mașină.” – Nu înțelegeam nimic, desigur, dar am urmat-o. Mi-a povestit atunci că îmi cunoaște muzica de multă vreme, că vrea să mă cunoască de aproape, că mă roagă să o vizitez în vila ei de la șosea. Ei bine, ce să-ți spun, de duminică până azi n-am mai scăpat de ea. Ce e dreptul, e o femeie superbă, dar oricum, trei zile și trei nopți de dragoste continuă e cam mult.</p>
                  <p>De obicei însă Viorin, care nu avea spiritul frivol, istorisea aventuri mai triste, cu deznodăminte grave, cu eroi tragici. Și ce era deconcertant în imaginația lui, era că nu rămânea absolut în fantastic, că dădea uneori detalii veridice, probabile, ba chiar absolut sigure. De câteva ori, câteva istorii, pe care Gelu le crezuse inventate, se dovediseră riguros exacte. Așa încât el nu mai știa să deosebească adevărul de legendă și-l asculta pe Viorin curios, cum ar fi citit un roman foileton.</p>
                  <p>— Am cunoscut multe femei, dar niciuna nu mi-a lăsat o amintire mai emoționantă decât o tânără provincială, pe care am văzut-o acum un an aici la București. Am fost prieteni și cine știe dacă până la urmă n-am fi fost amanți! Îndeobște mă feresc de „admiratoare”. Fata asta însă, de cum mi-a trecut pragul, mi-a plăcut. Avea o expresie de afecțiune pe care n-am văzut-o decât pe obrazul ei frumos. Și să știi de la mine că obrazul nu minte.</p>
                  <p>Să vezi. Într-o dimineață cineva îmi bate la ușă. O femeie foarte tânără, foarte frumoasă mai ales, mă întreabă dacă-mi poate vorbi. O primesc, desigur. Îmi spune că nu e din București, că a venit din orașul ei de provincie ca să mă vadă și să-mi ceară o favoare: aceea de a cânta la pian înaintea mea Cântecele blondei Agnes.</p>
                  <p>Dragul meu, a fost un miracol. Niciodată nu s-a cântat o melodie cu mai multă simțire, cu mai mult adevăr. Eram zguduit. Au urmat pe urmă două săptămâni de fericire. Simțeam cum pe fiecare zi fata își pierde siguranța ei personală, cum se apropie de mine irezistibil, cum se adâncește în pasiune fără voie. Șovăia, cum trebuie să șovăie un șarpe, care ar vrea să scape de vrajă și nu poate.</p>
                  <p>Pe urmă, într-o zi, a fugit. Cred că a plecat de teamă. Când am aflat, era prea târziu. În noaptea aceea n-am dormit: am scris atunci un cântec de dragoste, cum nu cred să fi scris al doilea. Dimineața am alergat la gară și abia am avut timp să i-l întind prin fereastra vagonului, care se urnea tocmai din loc.</p>
                  <p>Era bună, liniștită, gravă și uneori visez că avea carnea caldă ca pâinea.</p>
                  <p>— Cum o chema?</p>
                  <p>— Adriana. Adriana Dunea.</p>
               </div>
               <div type="div3">
                  <head>
                     <anchor xml:id="id_CAPITOLUL_VII_-_Bu.C8.9B.C4.83_prizonier"/>
                     <anchor xml:id="id_CAPITOLUL_VII_-_Buță_prizonier"/>
                     <label>Capitolul VII</label>
                     <lb/>Buță prizonier</head>
                  <p>ADRIANA AȘTEPTA CU TEAMĂ întoarcerea lui Gelu la D… Întâlnirea lui cu Cello Viorin o neliniștea. Dacă vor fi vorbit despre ea? Dacă Gelu la întoarcere îi va cere lămuriri asupra unor lucruri pe care ea altădată le tăinuise?</p>
                  <p>Se gândi să-i scrie, ca să-i povestească tot și să-l prevină. În fond nu se întâmplase nimic serios între ea și Viorin. Ea făcuse însă imprudența de a nu spune totul din timp. Crezuse că era mai, comod și mai simplu așa. Întâmplarea complica lucrurile abia acum, un an mai târziu.</p>
                  <p>Nu-i scrise totuși. Îl aștepta și se hotărî să lase lucrurile în voia lor. La început părea că totul se aranjează. Gelu venind la D… de Crăciun fu amical, o vizită de câteva ori. O însoți la plimbare în oraș, nu făcu nicio aluzie supărătoare. Era rezervat și uneori rece, dar Adriana se obișnuise cu această purtare de când el îi spusese răspicat că nu o mai iubește. E drept că acest calm aparent o neliniștea mai mult pe Adriana, fiindcă se gândea că cearta ar putea porni dintr-un moment într-altul, pe neașteptate, surprinzând-o. O dorea chiar: altfel nu-l putea privi în ochi pe Gelu, știind că între ei doi rămâne continuu o întâmplare penibilă, pe care o cunosc amândoi, fiecare simulând însă că o ignorează. Scenele tari cu exclamații și replici violente, Adriana le suporta mai ușor decât această surdă înveninare de fiecare ceas.</p>
                  <p>De aceea, o dată, fără a fi premeditat, Adriana izbucni.</p>
                  <p>— Gelule, spune-mi ce ți-a povestit Viorin despre mine?</p>
                  <p>Un moment, Gelu fu ispitit să răspundă cu perfidie: „Viorin? dar de unde îl cunoști tu pe domnul ăsta?”</p>
                  <p>Dar se răzgândi văzând cât era de galbenă Adriana, așteptându-i răspunsul. Îi istorisi atunci, fără grabă, fără reproșuri, dar cu oarecare melancolie, tot ce știa.</p>
                  <p>Adriana rămase uimită. Nu se mai recunoștea în versiunea lui Viorin. Totul era fals, totul era inventat, schimbat, interpretat greșit și cu rea-voință. Ceea ce nu fusese decât o mică glumă devenea o fatală pasiune. Viorin mințise cu inconștiență. Nu, nu-i adevărat că ea s-ar fi dus să-l viziteze acasă. N-a fost niciodată la el și nici nu s-a gândit niciodată s-o facă. El a oprit-o pe stradă. El i-a vorbit, el a insistat. Adriana protestă cu mânie. Cum? Gelu a putut să creadă în povestea asta de prost gust? mistificare ieftină și copilăroasă? Cum? s-a putut îndoi de ea? N-a văzut ața albă din cusătura asta grosolană?</p>
                  <p>Plângea de indignare, se plimba agitată prin casă, își frângea mâinile.</p>
                  <p>El vorbi, mereu calm.</p>
                  <p>— Poate că ai dreptate, Adriana. Sigur că ai dreptate. Viorin a mințit, fiindcă așa minte el de obicei. Ei și? Se schimbă cu asta ceva? Am eu nevoie de investigații? Ai tu nevoie de scuze? Tu nu înțelegi că din momentul în care întâmplarea asta a fost cu putință tot restul nu mai interesează? Că te-ai dus tu la el sau a venit el la tine, că te-a iubit el sau că l-ai iubit tu, că v-ați îmbrățișat sau că nu v-ați îmbrățișat, crede-mă, toate astea mie îmi sunt totuna. Eu nu sunt un procuror. Altfel ți-aș putea spune că indignarea ta e cel puțin întârziată. Fiindcă rămâne stabilit bunăoară că tu l-ai cunoscut pe Viorin anul trecut și mi-ai ascuns faptul ăsta. De ce? Te-ai plimbat cu el, te-a condus la gară, ți-a dat un cântec scris anume pentru tine.</p>
                  <p>Mie nu mi-ai spus nicio vorbă despre ce s-a petrecut atunci. Nu, nu protesta, te rog. Știu că ai putea găsi o explicație, știu că ai putea găsi zece explicații, toate bune, toate plauzibile. Ei și? Nu vezi, fată dragă, că eu nu judec pe fapte și întâmplări și istorii? Îmi bat joc de ele. Eu aveam nevoie numai de o anumită împăcare intimă, pe care nu mai o am. Ești tu în stare să o clădești din nou cu „argumente?” Dacă ai ști ce oroare am de bănuieli și confruntări și dezmințiri? Îți poți tu imagina prăpastia care există între pur și impur? Te-ai cutremura poate. E ceva absolut și fără putință de întoarcere. Ceva e curat sau nu e. Cea mai slabă umbră, cea mai ușoară spărtură e de ajuns pentru a trece de la o lume la alta. Eu îți vorbesc despre un sentiment. Nu îmi răspunde vorbindu-mi despre o situație.</p>
                  <p>Ascultă-mă pe mine, Adriana. Să lăsăm explicațiile, că nu ne duc nicăieri. Faptul e mult mai simplu și mai trist. Era un timp în care tu dețineai pentru mine rostul unei vieți întregi. Astăzi nu ești decât o fată frumoasă. E mult poate, dar nu e destul.</p>
                  <p>Adriana plângea zguduită, înțelegând că totul era pierdut. El o îmbrățișă prietenește și îi șterse lacrimile ca unui copil.</p>
                  <p>— Gata?</p>
                  <p>— Gata.</p>
                  <p>Se despărțiră la începutul lui ianuarie, convinși că era pentru totdeauna. Gelu se întorcea iar la București, vacanța fiind sfârșită. Adriana rămase câtva timp încă la D… din lene, din oboseală. O chemau diferite neamuri să petreacă sfârșitul iernii într-un orășel de munte, în Moldova, dar ea se gândea la o călătorie, ca la o aventură imensă de care nu se simțea capabilă. Pețitori de tot felul treceau zilnic aproape prin casă.</p>
                  <p>Într-adevăr, Adriana răspunse părinților ei că nu refuză să se mărite. Doamna Dunea cerceta acum cu vigilență titlurile pretendenților. Ezita între doi mai ales, dar Adriana, nevoind să-i vină în ajutor cu o părere, sub pretext că ei oricine îi era totuna, decizia doamnei Dunea se tot amâna. În sfârșit, odată cu vremea care începuse să se îmblânzească pe la jumătatea lui februarie, Adriana plecă din oraș. Se ducea pentru câteva luni în acel mic oraș din munți. Un lucru mărunt și dealtminteri fără nicio legătură cu ea o hotărâse la această dezertare.</p>
                  <p>Buță fusese luat la armată.</p>
                  <p>Într-o zi, o hârtie albă îl căutase acasă. Băiatul fusese surprins de acest lucru, pe care altfel ar fi trebuit să-l aștepte. Încercase să fugă. Se gândea chiar, în disperare, să se ascundă între Vii, unde știa el o vizuină. Dar fusese încolțit și într-o zi apăru pe stradă în haine verzi, prea largi pentru el, cu părul tuns chilug, cu o capelă largă ce îi cădea peste urechi și cu brațele bălăbănindu-se dezorientate în căutarea unei libertăți pierdute.</p>
                  <p>Adrianei îi făcu rău expresia lui de fiară prinsă. Era ultimul erou al unei povești, care, vedea ea bine, era definitiv terminată. Soarta lui Buță semăna puțin cu soarta dulăilor de mahala, care umblă ani întregi pe străzile târgului, liberi și lățoși, până când într-o zi, în aplauzele copiilor, în huiduielile gospodinelor și chelălăitul câinilor din cotigă, lațul hingherului li se strânge deodată după gât.</p>
               </div>
            </div>
            <div type="div2">
               <head>
                  <anchor xml:id="id_PARTEA_A_PATRA"/>Partea a patra</head>
               <div type="div3">
                  <head>
                     <anchor xml:id="id_CAPITOLUL_I_-_.C3.8Entr-o_zi_de_iulie.E2.80.A6"/>
                     <anchor xml:id="id_CAPITOLUL_I_-_Într-o_zi_de_iulie…"/>
                     <label>Capitolul I</label>
                     <lb/>Într-o zi de iulie…</head>
                  <p>ÎNTR-O ZI DE IULIE, CUM GELU ieșise în oraș să se plimbe, o voce cunoscută îl strigă pe nume din depărtare, de la colțul străzii. Se întoarse surprins și văzu venind spre el o femeie tânără, pe care nu o recunoștea, dar care desigur nu era străină, căci îi făcea semne amicale cu mâna.</p>
                  <p>Nu vedea din depărtare decât o rochie albă, ușor agitată în mers. Capul era umbrit sub borul unui gamen alb de pânză și Gelu ghici abia, ca pe o lumină răsfrântă, un surâs ce se ascundea. Nu recunoștea nimic în mersul acela și până a fi aproape de tot, curiozitatea lui fu crescândă. Abia atunci, la câțiva pași de ea, avu impresia că se găsește în fața Adrianei, dar gândul îi trecu întâmplător prin minte, fără să insiste. Nu, nici talia, nici înălțimea, nici expresia acelui trup nu îi erau cunoscute. Privi bănuitor, aproape speriat.</p>
                  <p>Ezită un moment înainte de a o recunoaște.</p>
                  <p>— Ești tu?</p>
                  <p>— Eu.</p>
                  <p>Hotărât, se întâmplase ceva cu Adriana. Era desigur ea, căci îi ardeau acum ochii strălucitori, fruntea mată, obrazul rotund. Dar era ceva schimbat în toată înfățișarea ei, n-ar fi știut să spună ce anume, un aer străin, o expresie fizică, un detaliu. Nu înceta să se mire. O măsură cu o privire directă, care ar fi fost agresivă și supărătoare, dacă n-ar fi avut în același timp o nuanță de imensă uimire.</p>
                  <p>Adriana nu știu să răspundă întrebărilor lui.</p>
                  <p>— Nu, te asigur, nu văd niciun fel de schimbare. Și m-am uitat bine în oglindă, te rog să mă crezi. Sau… știu eu? Poate pantofii…</p>
                  <p>— Ce pantofi?</p>
                  <p>— Pantofii ăștia albi de pânză, fără tocuri.</p>
                  <p>Gelu nu o lăsă să termine și porunci scurt ca un judecător de instrucție, care se vede. În posesia unui indiciu și vrea să-l verifice imediat:</p>
                  <p>— Umblă.</p>
                  <p>— Cum?</p>
                  <p>— Umblă, te rog. Mergi. Înaintează.</p>
                  <p>Ea nu înțelegea nimic, dar se supuse încurcată, făcând câțiva pași și uitându-se întrebătoare spre el.</p>
                  <p>Gelu se lumină brusc. Găsise.</p>
                  <p>Tot ce se schimbase în Adriana era pasul. Îl știa sprinten și nesigur, mângâind abia podeaua pe care trecea, ca un lăstun ce atinge apa în zbor. Descoperea acum schimbat un pas ce se lipea de pământ, un pas leneș, moale, larg, care cădea pe toată talpa și se rezema pe patru laturi de pământ. Era numai un amănunt, dar schimba cu totul liniile corpului. Adriana devenea mai scundă, umerii coborau, mâinile se destindeau ca după o lungă încordare. Era mai puțin suplă decât înainte, dar avea o expresie de mare liniște fizică, de odihnă totală. Tot corpul părea să se desfacă dintr-o strânsoare și să se potrivească după mișcări instinctive.</p>
                  <p>— Mergi, Adriana, mergi.</p>
                  <p>Fata se oprea din când în când, nedumerită, întorcea capul și îl întreba din ochi.</p>
                  <p>— Încă?</p>
                  <p>— Da. Mergi.</p>
                  <p>Era în bucuria lui de a o privi un strigăt nestăpânit, care îi mărea ochii; avea impresia că pentru întâia oară o cunoaște pe Adriana, că o descopere abia acum. Simpla deschidere a pasului era senzuală, caldă, fără rușine, răspândind în jur o inconștientă fericire a cărnii, sub soarele alb al zilei.</p>
                  <p>Treceau oameni și trăsuri, se opreau copii în loc să-i privească, îi salutau cunoscuți, dar toate acestea se întâmplau neobservate, pe de lături și singurul lucru care exista era minunea aceea bruscă, ce i se revela la zece pași de el. O privea cu doi ochi scânteietori, care o speriară pe Adriana și îi aduseră un val de sânge în obraji.</p>
                  <p>Căci știa ce înseamnă acea privire.</p>
                  <p>Se întoarse scurt spre el.</p>
                  <p>— Să lăsăm glumele, Gelule. Haide!</p>
                  <p>Merse lângă ea fără să-i vorbească. Ea îl urma nesigură, uluită de bruscheța emoției lui și intimidată ca altădată, într-o dimineață de demult, când îi bătuse la ușă îndrăzneț, cu ochii deschiși mari și pumnii strânși.</p>
                  <p>O luară după colț, înapoi spre casa Adrianei. Abia în fața porții băgară de seamă că se întorseseră. Trecură amândoi pragul, nesiguri de ce avea să se întâmple. Când ușa se închise în urma lor, căzură unul în brațele celuilalt.</p>
                  <p>Carnea fetei era fierbinte, părul avea o aromă neștiută. Sub rochie, trupul se desfăcea din încheieturi, moale. O culcă pe divan și îngenunche lângă ea. Își puse fruntea pe sânul ei stâng, care ieșea rotund dintre dantele albe, mai alb decât ele. Îi ținu în mână genunchiul și surâse, recunoscându-l. Își purtă buzele pe cusătura ciorapului ei, ca să reînceapă o glumă veche și o urmă atent, cu o seriozitate de copil, până unde țesătura puțin aspră, rece și lunecoasă a mătăsii contrasta brusc cu carnea fierbinte și moale ce se dezvelea.</p>
                  <p>Adriana îl privea obosită și întinse mâna să-l mângâie pe păr.</p>
                  <p>Părea că începe un timp nou. Nu era numai un ocol al unei iubiri, care revenea din amintiri și din obișnuințe, din legături uitate și vechi, dar persistente și vii încă. Nu. Era curios cum în acele prime zile de dragoste subită, în îmbrățișările lor, în cuvintele lor rare, în privirile lor întâmplătoare, nu regăseau nimic din fosta lor pasiune, nici măcar gustul depărtat pe care îl păstrează sărutările vechi. Nu se recunoșteau și bucuria lor era amestecată cu un sentiment de continuă mirare.</p>
                  <p>— Ești o iubită nouă, Adriana. Îți mai rămâne doar numele și gestul liniștit cu care îți mângâi fruntea.</p>
                  <p>Exagera, desigur. Căci îi mai rămânea Adrianei același lob de ureche mică, subțire, slab desemnată, pe care buzele lui o căutau sub păr, cu precisa senzație că acolo carnea ei era mai goală. Îi mai rămâneau mâinile lungi cu oasele subțiri, pe care i le simțea la încheietură gata să se frângă între degetele lui de bărbat. Și îi mai rămânea tot, afară de gustul intim al trupului, schimbat, aroma nedefinită, neprecisă, ezitantă a cărnii și a părului, căldura aceea după care recunoști într-o îmbrățișare o femeie iubită, căldura aceea ce venea din ritmul sângelui, din înfiorarea nărilor, din moliciunea buzelor, din bătaia rară a pupilei. Atâta lucru se schimbase în Adriana – aproape nimic, o părere, un abur, o nuanță – și fusese de ajuns Ca să facă din ea o altă ființă.</p>
                  <p>Era în descoperirea lui Gelu, în noua lui dragoste, ceva violent. Trecea peste amintiri, judecăți, piedici.</p>
                  <p>Adriana se temea de iubirea lui bruscă. Era în exuberanța, în nerăbdarea, în entuziasmul lui, un exces care o neliniștea, poate fiindcă asta dezorganiza simțul ei de echilibru sau poate, mai degrabă, fiindcă simțea că o pasiune bruscă nu este o pasiune stabilă. Ea ar fi vrut să fie iubită mediocru, fără accese de mare patimă, dar de asemeni fără căderi subite și lungi, să fie iubită cu o dragoste zilnică, sigură, așezată.</p>
                  <p>În fata pasiunii lui prea vii, ea avea un gest ascuns de ezitare, asemănător surâsului descurajat al oamenilor triști, când le dai o veste în care le e teamă să creadă, fiindcă li se pare prea frumoasă. Ar fi vrut să răspundă sărutărilor lui cu aceeași sclipire de scurtă nebunie, să-l aibă în brațe cu aceeași desăvârșită fericire, dar se temea să nu înainteze prea mult pe căile norocului, pe care le știa – de altădată – ocolite, scurte, înșelătoare.</p>
                  <p>Se strecura deci prin mâinile nervoase ale lui Gelu, cu un mic zâmbet speriat, ce punea pe cuvintele lui de dragoste un accent de îndoială și amintea, deasupra jurămintelor lui, sentimentul de a ști că totul trece. Era poate în acel surâs reticent al ei o vagă umbră de ironie, care nu-i aparținea ei propriu-zis, dar care era-pur și simplu ironia întâmplărilor și a destinului. Era ciudat cum această slabă rezistență a ei (rezistență sufletească numai – fiindcă altminteri se lăsa în voia brațelor lui poruncitoare) o înfrumuseța.</p>
                  <p>Adriana era în acea vară înaltă, odihnită, calmă, ca o simplă fată de țară, umblând desculță prin ierburi: avea o gravitate care uneori lui Gelu i se părea exagerată, fiindcă o făcea nemlădioasă, puțin stângace, puțin rigidă.</p>
                  <p>Era o frumusețe ca a serilor de vară, fixă, adâncă, fără treceri nesimțite, fără schimbări și nuanțe.</p>
                  <p>Numai uneori o înfiora gândul că totul se poate sfârși.</p>
               </div>
               <div type="div3">
                  <head>
                     <anchor xml:id="id_CAPITOLUL_II_-_Rochia_neagr.C4.83"/>
                     <anchor xml:id="id_CAPITOLUL_II_-_Rochia_neagră"/>
                     <label>Capitolul II</label>
                     <lb/>Rochia neagră</head>
                  <p>FOARTE TÂRZIU, ÎNTR-O VREME în care lucrurile erau de mult așezate și iubirea lor sfârșită, Adriana avea să încerce a-și aminti amănunțit zilele acelei veri, fără să izbutească totuși să vadă ceva cu precizie. Acolo memoria ei se oprea brusc, sărind două luni de viață și reîncepând pe urmă numaidecât din toamna acelui an, întocmai ca o frescă ștearsă la mijloc de o pată ce întrerupe episodul pictat și îl desparte în două, bucăți disparate, de o parte și de alta a unui loc gol. Ce reprezenta anume acest loc alb într-o vreme în care fresca va fi fost întreagă, se putea poate înțelege și reconstitui abstract din atitudinea eroilor rămași întregi pe zid, dar culoarea, expresia, viața lor erau definitiv pierdute și încercând să le caute sub cuvinte, ea se ostenea zadarnic, ca și cum ar fi căutat sub cenușă un jar de mult stins.</p>
                  <p>Uneori surprindea scurte imagini, pe care le recunoștea după gustul lor sufletesc a fi făcut parte din acea vreme, dar ele îi apăreau subit ca sub bătaia unui reflector puternic și dispăreau iar, cu neputință de reținut, cu neputință de înțeles în jocul lor dezordonat.</p>
                  <p>Rămânea doar pe urma acelei vremi un aer de irealitate, sub care și puținele detalii precise ce Adriana izbutea să le păstreze cu destulă trudă în memorie prindeau o patină de legendă și se depărtau într-o lume neprobabilă, care va fi existat poate, dar care la fel de bine putea să fie numai o părere.</p>
                  <p>Câtă vreme Gelu rămăsese la D… prezența lui fizică dovedea oarecum realitatea acelei fericiri. Dar mai târziu, după întoarcerea lui la studii, la București, Adriana, rămasă singură, avu lămurită senzație de a fi la capătul unui vis ce se sfârșește și încă o dată se resemna să creadă în moartea amorului lor. Nu îndrăznea să-și spună că iubirea lor din august era un fapt care i-ar fi dat ei dreptul să-i ceară lui în mod logic o anumită atitudine, un fapt pe care putea să-l amintească și în numele căruia să pretindă, măcar ca pe o elementară consecvență sufletească, să fie iubită și să iubească.</p>
                  <p>Dacă, întorcându-se la D… Gelu i-ar fi dat bună ziua cu indiferență, dacă ar fi refuzat, să o vadă și nu ar fi vrut să o sărute, ea n-ar fi găsit ce să-i reproșeze, căci niciun moment nu crezuse că dragostea lui din vară ar fi fost altceva decât o scurtă nebunie, căreia ea i se supunea, cum te supui vânturilor, știind că au să treacă.</p>
                  <p>De aceea, venind în iarna aceea, de Crăciun, la D… Gelu o găsi pe Adriana așa cum o lăsase: cu un surâs umbrit în colțul buzelor, același surâs descurajat, reticent și neîncrezător, dar în ochi sclipind aceeași învăluitoare dorință de a crede totuși și de a se da.</p>
                  <p>Purta în acea zi de decembrie o rochie neagră, lungă, cu două revere înguste de mătase galbenă, ce desemna oblic decolteul, auster în rochia cea neagră, mulată drept pe șolduri și căzând – cum se purta în acel an – rotundă și arcuită în jos, după genunchi. Părea puțin surprinsă când el, luând-o în brațe, își lipi obrazul de al ei. Gestul lui era însă atât de liniștit, încât Adriana știu, fără să-l întrebe, că e iubită. Niciodată, decât poate în primele timpuri ale iubirii lor, dar atunci din timiditate sau poate din resturi de pudoare fizică, pe când acum dintr-un sentiment de întreagă liniște, niciodată întâlnirile lor nu fuseseră mai simple.</p>
                  <p>Luau în fiecare seară ceaiul împreună, singuri la o masă scundă din odaia Adrianei, vorbind, tăcând, schimbând lungi și noi sărutări, privindu-se mult, râzând rar, mulțumiți unul de altul, siguri unul de altul, uniți împotriva timpului, pe care îl știau totuși de mai de mult, înșelător în trecerea lui. Se iubeau, așa cum dorise pe vremuri Adriana, cu o pasiune îmblânzită, cu elanuri ocolite.</p>
                  <p>„Ca doi bătrâni”, glumea ea.</p>
                  <p>Glumă, desigur, căci simțea toată patima ce vibra în pacea lor aparentă. În timpul scurt al lipsei lui de la D… din toamnă până la Crăciun, Gelu nu mai era de recunoscut. În hainele bine tăiate, pe care le purta cu oarecare neglijență, era înalt și dădea o impresie de forță reținută și de tinerețe fizică puțin stingherită parcă de propriile ei puteri, dar sinceră, nouă, împăcată.</p>
                  <p>— Te-ai făcut frumos, Gelule, îi spunea plimbându-și degetul arătător pe sprâncenele pe care el le avea arcuite, bine desemnate și subliniate de o ușoară asimetrie.</p>
                  <p>Nu, Gelu nu era frumos. Avea însă una din acele fețe cu trăsături nesigure și schimbătoare, din care o lumină căzând oblic un surâs, o umbră, o încruntare, pot să facă orice, ca două mâini abile dintr-o bucată de mătase moale. „Obraz anonim”, observase răutăcios Buță odată și Adriana, cu oarecare amărăciune (căci era în vremea în care despărțirea lor părea definitivă), îl corectase: „Obraz trădător”.</p>
                  <p>— Da, Gelule, te-ai făcut frumos.</p>
                  <p>Îi lua capul în mâini, îl apropia de ea, îl privea cu o curiozitate afectuoasă, atentă, înainte de a-l săruta, ca și cum ar fi ales locul pe care buzele ei să coboare și să se oprească. Nu erau sărutările nervoase și violente de altădată, ci îmbrățișări lungi, de o voluptate ocolită, de o plăcere nuanțată. Fiecare sărut era o rană, în care buzele, răsuflarea, dinții, vârful limbii se înecau umede, calde și pe urmă se desfăceau întârziat, cu o ultimă ezitare, lăsând între o gură și alta, un surâs șters, aburit.</p>
                  <p>Dacă buzele, despărțindu-se, se rupeau prea brusc, dacă îmbrățișarea, fusese stângace și sărutul neterminat cum trebuie, îl reîncepeau de la capăt, cu seriozitate, ca și cum ar fi trebuit să îndeplinească un lucru exact, ca și cum, dincolo de plăcerea lor, ei aveau să desăvârșească ceva rotund, perfect, mare și întreg în acea sărutare.</p>
                  <p>„Nu e bine”, observa unul sau altul, cum ar fi observat o greșeală într-un exercițiu la pian, reluau îmbrățișarea întreruptă.</p>
                  <p>Într-o seară Gelu îi ceru să cânte la pian.</p>
                  <p>— Dacă domnu vrea muzică… spuse ea, ca să glumească, și, apropiindu-se de patefon, luă la întâmplare o placă ce se găsea pe deasupra și o puse. Erau Cântecele blondei Agnes. Le recunoscu abia după câteva măsuri, căci nu le mai ascultase de foarte multă vreme și, surprinsă, ridică cu un gest de panică diafragma.</p>
                  <p>Fu o clipă de lungă tăcere.</p>
                  <p>— Te-ai speriat?</p>
                  <p>— Da.</p>
                  <p>Revedea atâtea amintiri rele, gata să le strice fericirea lor prezentă.</p>
                  <p>— Dacă ai ști, Adriana, cât sunt de departe de mine toate copilăriile astea prea vechi.</p>
                  <p>Ea tăcu mai departe, căci accidentul acesta schimbase deodată ordinea gândurilor ei, așa cum o mică alunecare de straturi afund răstoarnă un mal de pământ, aducând la suprafață colțuri vechi și adânci.</p>
                  <p>— Îl mai vezi pe Cello Viorin?</p>
                  <p>— Da, uneori, la București. Suntem prieteni.</p>
                  <p>Adriana se sili să râdă, cu o intenție de ironie, căci această prietenie între Gelu și Viorin îi era penibilă, ca o alianță împotriva ei.</p>
                  <p>— Când spun că suntem prieteni, vreau să spun că nu suntem dușmani. Viorin e amuzant. Uneori înduioșător. E un copil zănatec, puțin mincinos, puțin lăudăros, puțin indiscret, dar bun și simplu când trebuie. O duce greu acuma. S-a încăpățânat să scrie muzică simfonică și nu vrea să vadă că nu e capabil de asta. Ai citit în jurnale că a fost fluierat în noiembrie, când și-a dirijat Schița simfonică… Dacă nu renunță, se pierde. „Columbia” i-a reziliat contractul, fiindcă noile lui plăci au rămas nevândute. Ar putea să se refacă repede, dacă ar vrea să se întoarcă la pian și vioară și să lase pe totdeauna orchestra. Dar nu vrea și între timp duce o viață de mizerie, se hrănește cu mere, face amor cu croitorese, pe care mie mi le dă drept femei din lumea mare, își mută pianul de la o gazdă la alta și când are o sută de lei își cumpără flori.</p>
                  <p>Gelu vorbea indiferent ca despre oricine altul și, din glasul lui cumpătat, Adriana înțelese că într-adevăr întâmplările de altădată trecuseră fără urmă. Își aminti atunci că are într-un dulap între mai multe hârtii uitate un manuscris de-al lui Viorin, cântecul pe care i-l dăduse el, cu doi ani în urmă, la plecarea ei din București. Căută și găsi hârtia aceea: era boțită și ruptă la colțuri, dar notele se mai puteau citi.</p>
                  <p>— Să-l încerc?</p>
                  <p>Gelu se apropie curios de pian, urmărind peste umărul ei notele. Era într-adevăr un cântec: o singură linie melodică ce urca și cobora egală, fără nicio complicație. Uneori mâna dreaptă trecea singură pe clape și era vădit, după scrisul dezordonat al paginii, că acolo cel care scrisese urmărise din urmă o frază ce se desfășura singură înainte și că, de teamă să nu o piardă, nu mai avusese timp să adauge acompaniamentul mâinii stângi. Era un cântec făcut din câteva note, din câteva pauze: acorduri tari, clare, fără acele variații de tonalitate care dădeau celorlalte cântece ale lui Viorin, deși frumoase, un aer de romanță.</p>
                  <p>Adriana, sfârșind, nu întoarse capul. Simțea în spate, apropiat, cum respirația regulată a lui Gelu se oprise. Nu putea să vorbească și nu suferea totuși tăcerea aceea, care i se părea apăsătoare. Reluă cântecul și îl duse până la capăt.</p>
                  <p>Într-un târziu, Gelu o întrebă liniștit, ca și cum ar fi fost vorba de o poveste cu totul străină:</p>
                  <p>— Te-a iubit?</p>
                  <p>— Nu știu. Crede-mă.</p>
                  <p>Chiar în timpul Crăciunului doamna Dunea plecă la București unde o telegramă a surorii ei o chema neapărat. Menajul Lucreției și al lui Paul Mlădoianu, care până atunci avusese parcă o perioadă de calm relativ, intra iar în criză. Se vorbea de divorț și doamna Dunea era ultima nădejde de împăcare.</p>
                  <p>Astfel Adriana rămase singură în întreaga casă, căci tatăl ei nu venea decât la prânz, iar seara rămânea târziu până după miezul nopții la club, să discute politică.</p>
                  <p>Fata își primea acum iubitul cu un adevărat orgoliu de amfitrioană și faptul de a se ști singură în acea casă ca într-o casă a lor, a amândurora, făcea din întâlnirile lor oarecum cuminți un lucru misterios și mai vinovat, decât era. Era, în plus, o iarnă năpraznică, cu imense zăpezi troienite în fața porții și asta mărea parcă singurătatea lor. Când se întorceau din plimbările pe care înadins le făceau pe acel timp aprig, știind că nu va fi nimeni pe stradă să-i vadă, îi întâmpina din prag cu o căldură moale de casă în care trăiește o femeie tânără, o aromă tulburătoare de colonie, de teracotă încinsă, de pat abia strâns. Dacă n-ar fi fost imaginea proaspătă a zăpezii strânsă la fereastră, atmosfera aceea senzuală ar fi fost apăsătoare și odaia de „jeune fille” a Adrianei ar fi luat un aer de alcov. Dar așa, rămânea acolo, în cadrul alb al ferestrelor înzăpezite, un accent de joc sprinten, care, dacă nu era cast în gesturi, era cast în intenții și în sincera lui rezonanță sufletească.</p>
                  <p>Gelu o purta pe brațe pe Adriana, de la masa lor de ceai la dormeză și înainte de a o arunca între perne ca pe o tânără panteră adormită, ea își arunca din picioare, agitându-le, pantofii care cădeau zgomotos într-o parte sau alta. Rochia se șifona în acea zbatere și o dezvelea până dincolo de coapse, lăsându-i în dezordine ciorapii, jartierele, cămașa, și Gelu, îngropându-și fața în această orgie de mătăsuri și carne, rămânea acolo în timp ce ea protesta cu o ploaie de pumni repezi și mici.</p>
                  <p>Pe urmă, bosumflată, după ce scăpa de el, umbla în ciorapi prin odaie să-și caute lucrurile aruncate și astfel, desculță, devenea scundă, amintindu-i lui Gelu imaginea nouă din vara trecută, când o întâlnise pe stradă în pantofi fără tocuri.</p>
                  <p>Își spunea, privind-o acum, că nimic, nici goliciunea întreagă nu-i dă mai mult unei femei frumoase un aer de mică fiară domesticită.</p>
               </div>
               <div type="div3">
                  <head>
                     <anchor xml:id="id_CAPITOLUL_III_-_Strada_Cerbului"/>
                     <label>Capitolul III</label>
                     <lb/>Strada Cerbului</head>
                  <p>GENIUL BUN AL DOAMNEI Dunea aranjase încă o dată lucrurile în menajul Paul - Lucreția. Cu destulă greutate căsnicia amenințată fusese din nou refăcută, convalescentă desigur, debilă încă, amenințată la fiece pas, dar oricum pusă pe picioare. Doamna Dunea socoti că tânără pereche are nevoie, pentru a-și modera luptele intestine, de prezența unui martor în casă. Se hotărî să o trimeată pe Adriana.</p>
                  <p>Câteva zile la București, Adriana și Gelu nu se văzură.</p>
                  <p>Erau ocupați amândoi: ea cu vizitele de rigoare la rude, cu diverse târguieli mărunte de provincială venită în Capitală, el cu școala unde avea în fiecare zi cursuri și lucrări practice. Fără s-o mărturisească, era oarecare ezitare, dacă nu de-a dreptul teamă de a se întâlni acolo, într-un oraș fără amintiri comune, unde fiecare dusese, în timpuri diferite, o viață necunoscută bine celuilalt și unde nimic din micile lor superstiții, nimic din simbolurile mărunte, zilnice, puerile ale iubirii lor nu era de față, ca să le înlesnească revederea.</p>
                  <p>Se întâlniră totuși într-o zi de duminică din întâmplare, la un colț de stradă, unde își ieșiseră înainte, lovindu-se aproape în mers. Fură amândoi de o bucurie exuberantă. Adriana avea obrajii roșii de frig și mergând se înveselea de orice, de zgomotul mașinilor, de semnele agenților de circulație, de scârțâitul șoșonilor în zăpadă.</p>
                  <p>Coborau pe Bulevardul Elisabeta spre Cișmigiu și schimbau cuvinte întâmplătoare despre orice le ieșea în cale, jucându-se cu vorbele cum s-ar fi jucat cu bulgării de zăpadă. Se opreau să vadă fotografiile la cinematografele din drum, să citească cu glas tare afișele, să se mire de fructele fabuloase ce se vedeau în lăzi cu vată în vitrina unui magazin din colț. Râsul Adrianei suna distinct și se lovea parcă de aerul rece, ca de un clopot de sticlă.</p>
                  <p>Era în stradă o sonoritate, limpede, netă, așa cum trebuie să fie pe culmi de piatră, iarna: vorbele treceau prin aer materiale, sunetul tramvaielor rămânea undeva suspendat în văzduh, șuieratul gardistului era lung ca un lanț de gheață căzând pe piatră. Adriana, înfruntând gerul, își lăsă în jos gulerul mantoului de blană, ca să prindă, pentru curata bucurie a urechii, acel joc de sunete albe.</p>
                  <p>Multă vreme întâlnirile lor fură ca în acea zi, întâmplătoare, lăsate în voia norocului lor, care nu-i trăda, ce e dreptul. Erau plimbări de recunoaștere pe străzi necunoscute, erau seri petrecute împreună la teatru sau la concert, erau întârzieri lungi în sălile de expoziții, în fața unui tablou descoperit.</p>
                  <p>(La una din aceste expoziții îl întâlniră coborând scările, în timp ce ei le urcau, pe Cello Viorin. Omul avusese un gest de uimire, se oprise în loc și era gata să se îndrepte către ei, când Adriana își continuă drumul, trăgându-l după ea discret, dar autoritară, pe Gelu, ca nu cumva el să se oprească.)</p>
                  <p>Gelu era și el bucuros de aceste plimbări comune dar, gândindu-se la serile lor de la D… ar fi vrut s-o aibă iar alături de el pe Adriana, în casă, aproape, să-i privească ochii neascunși de gulerul mantoului și să-i sărute părul, pe care el îl scutura frumos, când, altădată, își scotea cu un gest alintat pălăria. Îi ceruse de câteva ori Adrianei să vină la el. Ea refuzase. Nu de teamă, spunea ea, și nici pentru că nu i-ar face plăcere.</p>
                  <p>— Atunci de ce?</p>
                  <p>— Așa.</p>
                  <p>El știa că din toate argumentele ei, „așa” era cel mai rezistent, și de aceea nu insistase, înțelegea puțin ezitarea aceasta de a veni în casa lui, vagă reminiscență din moralitatea ei de fată educată la călugărițe.</p>
                  <p>Adriana ar fi vrut în schimb să-l primească pe Gelu la ea, dar trebui, să renunțe după întâia încercare. Tocmai în ziua aceea, de față cu ei doi, Paul se dedase la o scenă de tandreță conjugală, pe care nevastă-sa, Lucreția, o suferise cu o repulsie evidentă.</p>
                  <p>Trebuia așadar să fie mulțumiți cu ceasurile puține și grăbite ale plimbărilor pe stradă, ale spectacolelor, ale expozițiilor vizitate în doi, și Adriana punea toată afecția ei pentru ca din aceste întâlniri în cadru anonim să facă ceva personal, intim, care să le aparțină numai lor, care să-i bucure numai pe ei. De cele mai multe ori reușea. Dar seara târziu, când se despărțeau și când împreună așteptau la un colț de stradă tramvaiul Adrianei, Gelu tăcea brusc, fără intenții ostile, dar cu o tristețe adâncă ce-i umbrea fruntea. Adriana o simțea, făcea tot ce-i sta în putință să piardă un tramvai după altul și să rămână lângă el o clipă, încă una, fără ca el să bănuiască această păcăleală. Dar până la urmă tot trebuia să plece și în urma Adrianei Gelu rămânea cu sufletul greu, absent în larma străzii. Umblau în anul acela pentru prima oară tramvaie noi, cu scările și ușile automate și când, în urma Adrianei care se strecura pe platformă, scările se ridicau singure, înainte ca ea să-i mai fi putut face semn, el avea senzația că această închidere tăcută a porților îl lăsa dincolo de o lume ce continua să viețuiască fără el, între acele geamuri înghețate și luminate viu dinăuntru.</p>
                  <p>Totuși Adriana veni.</p>
                  <p>Într-o zi în care gândul acesta îi trecu întâmplător prin minte și în care luă hotărârea de a se duce așa cum lua ea de obicei hotărârile; fără ca vreun motiv aparent, fără ca ceva nou să fi intervenit în socotelile ei, cu simplul sentiment că avea să facă ceva ce trebuia făcut.</p>
                  <p>Nu-l găsi pe Gelu acasă. Știa totuși că trebuie să se întoarcă, fiindcă îi spusese că lucrează zilnic între anumite ore. Se hotărî să-l aștepte, mulțumită că rămâne singură în camera aceea pe care o știa a lui. Privea curioasă în jur, muta lucrurile când nu-i plăcea cum erau puse, cerceta hârtiile de pe masă, toate acestea cu o indiscreție inconștientă de femeie care iubește, și pentru care lucrurile iubitului fac parte în mod firesc din viața ei însăși.</p>
                  <p>Crezuse altădată că n-ar putea intra decât emoționată în casa lui Gelu, că trebuie să fie în acest simplu fapt un anumit mister, că ceva esențial ca o revelație va fi schimbat în dragostea ei. De câte ori trecuse prin fața casei părinților lui la D… inima îi bătea mai tare privind acele ferestre de casă nouă, netencuită încă, dincolo de care se desfășura zilnică viața omului iubit, între atâtea lucruri necunoscute. Odată, când Gelu fusese într-o iarnă bolnav, ea își luase inima în dinți și bătuse la ușa lui să ceară vești. Cineva, o femeie bătrână, din familie poate, îi răspunsese bănuitoare din prag și îi închisese pe urmă ușa în față, lăsând-o pe ea deznădăjduită ca la o margine de lume.</p>
                  <p>Își amintea acum de toate acestea și era mirată de simplicitatea cu care rămânea acolo în odaia lui, la masa lui, fără să resimtă altceva decât o liniștită bucurie, așteptând ca dintr-un moment într-altul ușa să se deschidă și în prag să rămână, uimit de surpriză, Gelu.</p>
                  <p>Și totuși el nu fu surprins. O întrebă, văzând-o, cu un glas simplu, de parcă nimic neobișnuit nu s-ar fi întâmplat, dacă îl aștepta de mult. Își scoase liniștit paltonul, pălăria, își puse frumos lucrurile în cuier și pe urmă abia se apropie de ea și luându-i mâinile într-ale lui i le sărută pe amândouă, rar, fără grabă.</p>
                  <p>— Știam că ai să vii. Astăzi sau mai târziu, dar e mai bine astăzi decât altă dată, fiindcă, uite, n-am poftă de lucru, fiindcă te iubesc și fiindcă e un ger groaznic acasă.</p>
                  <p>Gelu locuia în cartierul Schitu-Măgureanu, undeva aproape de Cișmigiu, pe o stradă curioasă ce se deschidea acolo, după un rând de case vechi. Strada Cerbului.</p>
                  <p>Avea în pragul ei o mică piațetă rotundă, cu vagi intenții de scuar, dar care părea mai mult o curte de casă particulară. Drept în centru, se ridica pe un stâlp strâmb un candelabru cu trei becuri de gaz, din care numai unul ardea seara cu o flacără albastră, nesigură. De acolo strada se vedea nudă, schematică, puțin misterioasă, ca un decor de teatru, așa cum se montau exterioarele pe scenă prin 1922, pe vremea expresionismului.</p>
                  <p>Era un peisaj neverosimil. Poate din cauza acelui felinar strâmb ce își lungea seara umbrele pe zăpadă, poate din cauza caselor mari și rare, atât de mari că păreau nelocuite sau poate din cauza liniștii ce domnea acolo nefiresc de adâncă. În fiecare zi la căderea serii, la același ceas, un om mărunt trecea după colț cu o lungă suliță pe umeri, se oprea în fața felinarului, bâjbâia ceva acolo și pleca apoi, lăsând în urmă o flacăre ce se zbătea să nu se stingă.</p>
                  <p>„Stradă de Studio”, îi spusese Gelu Adrianei o dată, când ea rămăsese câteva minute cu fruntea lipită de geam să privească prin fereastră cum ninge.</p>
                  <p>Aveau de acolo, din camera aceea așezată la marginea unei aripi de casă ce ieșea din rând ca să domine restul străzii, impresia de a fi departe de oraș, singuri, cum ar fi fost într-un adăpost de munte, surprinși de o avalanșă ce închide toate drumurile de întoarcere. Iarna avea pe ulița aceea ceva fabulos ca în poveștile de stepă, proporții mari de legendă ca în iernile imense de la țară. În căldura odăii trupul Adrianei se mișca leneș, fără încordare, cu o molcomă întindere de animal tânăr, pe care somnul îl ajunge din urmă și îl învinge. Dacă se rezema de teracotă sau dacă se oprea o clipă lângă fereastră, dacă își ducea mâna la frunte să-și îndrepte un colț de păr rebel sau dacă ridica numai brațul, doar pentru lenea acestui gest, dacă își petrecea mâinile după gâtul lui Gelu sau dacă îngenunchea la gura sobei să privească focul, oricare din aceste mișcări o dezgolea, îi desprindea parcă din umeri rochia lăsând-o să cadă în jurul corpului ei greu, adormit. Ea știa din ochii lui sau dintr-un instinct de pudoare originară că rochia nu o mai ascundea și atunci se ghemuia într-un colț, se ascundea sub speteaza unui fotoliu, făcându-se mică și privindu-l de acolo rugătoare, decisă să se apere.</p>
                  <p>Îi poruncea să rămână la masa lui să lucreze. Îi plăcea să-l privească cum, sub lumina ce cădea oblic din spate, el rămânea aplecat deasupra planșelor, cu umerii largi și liniștiți, continuându-și lucrul. Ea rămânea vreme îndelungată în colțul ei privindu-l și era fericită să se creadă instalată în viața lui zilnică, nebăgată în seamă, ca un lucru cunoscut, ca o mobilă, ca atâtea din fleacurile mărunte ce țin de existența unui om, pe care el nu le ia în seamă, dar care îi sunt indispensabile și într-un fel, din obișnuință, dragi.</p>
                  <p>Se apropia totuși uneori de masă și urmărea din spatele lui, cu oarecare admirație naivă, jocul compasului pe hârtie.</p>
                  <p>Gelu o lua pe genunchi și îi spunea vorbe de dragoste, care nu însemnau nimic.</p>
                  <p>— Ce mică ești tu, fată dragă, și cum nu te recunosc în casă. Pe stradă mă tem de tine. În blană, ascunsă în guler ca o mică fiară în vizuina ei, mă intimidezi. Un fel de urs alb care se împiedică din mers. Ai atunci un fel de majestate mitologică. E greu să cred că în șoșonii ăia largi se ascund picioarele astea mici (o descălța între timp și o lăsa, pentru demonstrație, în ciorapi) și sub pieile mantoului corpul ăsta mai mic decât o glumă.</p>
                  <p>Ea abia zâmbea. Gelu o purta în brațe până la pat, încerca să o dezbrace vorbindu-i întruna, cum îi vorbești unui copil somnoros când vrei să-l culci, îi săruta sânii, genunchii, până când ea prindea de veste, se zbătea, îi scăpa dintre mâini și se răstea la el cu o furie sinceră:</p>
                  <p>— Răule!</p>
                  <p>Și pentru că insulta nu i se părea suficientă, adăugă, cu credința greu de explicat că această vorbă trebuie să-l rănească adânc.</p>
                  <p>— Inginerule.</p>
                  <p>El râdea.</p>
                  <p>— Degeaba vrei tu să mă necăjești că n-ai să fi niciodată atât de frumoasă cât una din spiralele mele.</p>
                  <p>Afirmație pe care ea ar fi vrut să o spulbere imediat, desfăcându-și rochia și rămânând albă înainte, gata să înfrunte comparația cu spiralele lui de hârtie și tuș, dacă n-ar fi fost prea târziu, dacă n-ar fi trebuit să plece și dacă, mai ales, n-ar fi fost sigură că el minte.</p>
                  <p>Își punea șoșonii, intra în blana imensă de jder, își ascundea capul în gulerul ridicat. Redevenea majestatea mitologică de care Gelu se temea, și mica femeie ascultătoare ce umblase zece minute înainte prin casă cu pasul moale dispărea, lăsând în urma ei îndoiala sinceră, dacă cumva fusese cu adevărat.</p>
                  <p>Afară îi întâmpina gerul sticlos și strălucitor al acelui timp. Deșartă, strada Cerbului rămânea sub bătaia felinarului din cap, albă, tăcută, păstrându-și un mister pe care ei îl simțeau alăturat iubirii lor.</p>
                  <p>Erau la punct de fericire fixă. Nu se întrebau ce avea să urmeze. Nu se gândeau la ce fusese. Nici pe Cello Viorin nu-l mai ura Adriana. Ba chiar într-o zi, întâlnindu-l întâmplător pe stradă, deși el părea că de această dată voia s-o evite, ea veni spre el și îi întinse mâna împăciuitoare.</p>
                  <p>— Ai la mine, domnule Viorin – îi spuse ea între altele, fiindcă îl vedea abătut și știind prin Gelu cât de prost îi mergea în acea vreme, voia să-i spună ceva drăguț și încurajator – ai la mine un cântec vechi, pe care mi l-ai dat mai demult. E una din cele mai frumoase melodii din câte cunosc. Nu vrei să ți-l înapoiez? Sau nu vrei măcar să-l asculți o dată?</p>
                  <p>Viorin refuză. Pe urmă, după o tăcere, cum Adriana se pregătea să-l lase, el se explică.</p>
                  <p>— Cunoști dumneata, duduie, plăcerea de a pierde? De a pierde pur și simplu, fără regrete, așa bunăoară cum un pom își pierde fructele? Nimeni nu le știe. Nimeni nu le ridică. Și ele totuși există.</p>
                  <p>Când Adriana îi povesti lui Gelu acest răspuns, care pe ea o mișca, în ciuda tuturor amintirilor rele despre Viorin, el îi răspunse:</p>
                  <p>— Da, ăsta e Viorin. Capabil să facă un gest atât de frumos și capabil să facă două minute mai târziu unul la fel de urât. Și pe urmă, știu eu? Poate că era trist în ziua aceea… Poate că era soare afară… Poate că i-au plăcut numai vorbele și ți le-a spus tocmai fiindcă îi plăceau. Știu eu unde sfârșește la el poza și unde începe sinceritatea adevărată? Unde sfârșește Tache Poporeață și unde începe Cello Viorin? Dar să-l lăsăm mai bine…</p>
                  <p>Și îl lăsau pe el, cum îi lăsau pe atâția alții, fiindcă nimic nu avea un interes real în viața lor de fiecare zi, care se strângea între ei doi, în afara faptului de a trăi. Serile din strada Cerbului se urmau liniștite, ca faptele într-o poveste cu sfârșit cunoscut. Nicio surpriză.</p>
                  <p>Numai târziu, când în odaie se făcea de-a binelea întuneric, geamul înghețat prindea să sclipească sub bătaia felinarului de afară și strălucirea aceasta sticloasă îi întrista.</p>
               </div>
               <div type="div3">
                  <head>
                     <anchor xml:id="id_CAPITOLUL_IV_-_Elisabeta_.C3.AEngr.C4.83.C8.99at.C4.83"/>
                     <anchor xml:id="id_CAPITOLUL_IV_-_Elisabeta_îngrășată"/>
                     <label>Capitolul IV</label>
                     <lb/>Elisabeta îngrășată</head>
                  <p>PE NEAȘTEPTATE, ADRIANA trebui să se întoarcă la D…</p>
                  <p>Era totuși simplu și de prevăzut: Paul și Lucreția divorțau. De astă dată în mod hotărât, fără nicio putință de împăcare. Doi ani aproape trăiseră o viață oribilă de tortură zilnică, la început în văzul lumii, pe urmă cu anumită resemnare și cu dorința de a-și ascunde bine nenorocirile între ei doi. Erau momente când lucrurile puteau să pară aranjate: Paul încerca să fie mai puțin exigent, Lucreția mai puțin rece. Ajunseseră la un regim de tandreță echivocă, ce putea să înșele poate pe străini, dar care ascundea în dormitorul lor ceasuri penibile, jocuri rușinoase, încercări brutale de siluire.</p>
                  <p>Jocul sfârși în cele din urmă. Din oboseală. Paul, îndobitocit de o lungă și oribilă abstinență, mărturisea fără ocol că lui îi trebuie o femeie. Iar Lucreția își luă într-o zi bagajele, se urcă în tren și, ajunsă la D… intentă proces de divorț pentru „nepotrivire de caracter”, formulă de involuntară ironie.</p>
                  <p>După doi ani de căsnicie, ea pleca din casa bărbatului ei așa cum venise, cu ochii vineți, cu trupul închircit, la fel de galbenă, la fel de tristă și – cum spunea un unchi chefliu din familia lui Paul – „aproape la fel de virgină”.</p>
                  <p>După ce primele formalități ale divorțului fură împlinite, Lucreția plecă în Bucovina să îngenuncheze la mormântul lui soeur Denise. Lumea spunea că avea de gând să se călugărească, lucru care totuși nu se întâmplă.</p>
                  <p>Desigur, divorțul acesta era urmat de o seamă de complicații și schimbări familiale. Cea mai tristă era că Adriana rămânea fără gazdă și că odată revenită la D… o întoarcere la București devenea pe viitor imposibilă.</p>
                  <p>Despărțirea de Gelu în acel timp era de nesuportat.</p>
                  <p>Atunci își aminti Adriana de talentele ei muzicale.</p>
                  <p>Nu se vorbise mai de mult în casă despre o eventuală educație mai serioasă a gustului ei pentru pian? Nu-i spusese Cello Viorin, cu doi ani înainte, că ar fi ușor primită la conservator în anul patru sau cinci? Avea 18 ani. Timp de măritat rămânea destul și dealtminteri domnul Dunea nu se grăbea deloc să se despartă de milionul, care pus la bancă pentru zestrea fetei, îi aducea între timp procente bune. Doi ani de studii puteau fi plăcuți, ușori și mai ales îi dădeau libertatea de a trăi la București, aproape de Gelu.</p>
                  <p>Adriana începu atunci o luptă metodică și decisă pentru a câștiga consimțământul mamei ei. Niciun argument nu fu cruțat: exemplul fetelor din oraș care studiau dreptul sau medicina la București, laudele prietenilor casei, indiferența placidă a domnului Dunea. Fu un război de atacuri zilnice, care trebuia să-l înfrângă pe adversar, în speță doamna Dunea, prin uzură. Gelu nu știu nimic despre eforturile eroice ale iubitei lui, care dealtminteri voia să-i păstreze până la urmă surpriza. Primi doar o scrisoare prin care Adriana îi cerea să ia anumite informații și să i le comunice urgent: îl întreba dacă mai era timp de înscriere la conservator, căci cursurile începuseră de mult și dacă, trecând un examen special, ar putea fi acceptată în penultima clasă de pian. Gelu avu atunci prilejul să afle încă o dată cât de vagă și incertă era influența lui Viorin chiar în lumea muzicală.</p>
                  <p>Două săptămâni îl purtă cu vorba.</p>
                  <p>— Lucrul e ca și făcut, domnule, înțelegi? Mie nu mi se refuză nimic la conservator.</p>
                  <p>Pe urmă, printr-o întâmplare, Gelu află că Viorin nu cunoștea pe nimeni în mod precis acolo și că, dimpotrivă, așa-zisa lui influență putea să facă imposibilă chestiunea cea mai ușoară. Un inspector din Ministerul artelor, pe care Gelu îl cunoscuse incidental, aranjă lucrurile în jumătate oră. Adriana putea să treacă examenul cerut.</p>
                  <p>— Ce făcuși, domnule? Mi-ai trimis acolo un ăla bâlbâit, nu știu cum Doamne iartă-mă îl cheamă, de l-au dat afară, în două vorbe jumătate. Păi asemenea protectori ai d-ta?, îl certă jovial inspectorul, comunicându-i vestea cea bună.</p>
                  <p>Gelu îi scrise îndată Adrianei. Trecură două săptămâni fără a primi vreun cuvânt și, tocmai când credea că fata va fi renunțat la planul ei, într-o bună dimineață primi o telegramă. Îi anunța sosirea pentru seara aceea și îl ruga să-i oprească provizoriu o cameră la hotel.</p>
                  <p>El nu-i cunoscuse Adrianei energia aceasta de a lua hotărâri, de a înfrânge piedici, de a ține cu îndârjire la un lucru dorit. Îl măgulea stăruința aprigă, pe care o pusese ea ca să-l poată vedea. Și gândul că în seara aceea chiar o va avea în brațe, îi va auzi râsul senzual, îi va frânge în mâini degetele ei subțiri, îl tulbura fizic. Ieși pe stradă ca să umble, ca să-și dea impresia că face ceva, să-și ocupe în sfârșit ceasurile care rămâneau până seara și care i se păreau imens de lungi. Știa prea bine ora la care sosea trenul de D… și totuși se duse la gară să ia informații, pentru că se temea – superstiție puerilă - ca tocmai atunci orarul să nu se fi schimbat sau o piedică oarecare să nu se fi ivit din senin.</p>
                  <p>Nu citise, el chiar cu o zi înainte că în regiunea Siretului circulația era întreruptă și liniile înzăpezite? Erau, ce e dreptul, vreo 120 de kilometri de la gura Siretului până la linia ferată D…</p>
                  <p>— București, dar nu poți ști niciodată unde se termină o înzăpezire.</p>
                  <p>Oricum, el își lua toate precauțiile și întrebă de câteva ori pe câțiva funcționari diferiți ora exactă a trenului.</p>
                  <p>Pe urmă, în tramvai, întorcându-se spre Teatrul Național, băgă de seamă că ceasul nu era decât 11, că mai rămâneau încă două mari ore până la dejun și pe urmă încă alte zece până la tren. Se întreba tocmai ce are să devină el în răstimpul ăsta mare cât un secol, când dădu cu ochii de un afiș, lipit lângă el, pe fereastra vagonului.</p>
                  <p>„Un cadou util este un cadou plăcut. Oferiți de sărbători prosopul lliescu-Bardă!”</p>
                  <p>Gelu recunoscu în întorsătura aforistică a reclamei, stilul vărului Jean, bărbatul Elisabetei. Elisabeta Donciu! Ce va fi devenit ea în acești trei ani de când n-o mai văzuse? Știa din auzite că era fericită, că avortase de câteva ori ca să-și păstreze silueta și că patrona în cartierul ei o societate de binefacere. Atât. Odată i se păruse că o vede la un teatru într-o loje, dar cum el era cu Adriana, nu se putuse apropia. Și nici un îl interesa. Dar în momentul acela, fiindcă reclama prosopului Iliescu-Bardă îi schimba deodată șirul gândurilor și fiindcă perspectiva celor 12 ceasuri de așteptare febrilă îl înspăimânta, primi ușor gândul care îi trecu întâmplător prin minte: „Dacă m-aș duce să o văd pe Elisabeta?”</p>
                  <p>Coborî din tramvai, trecu pe Calea Victoriei peste drum de palat, unde era depozitul central al prosoapelor Bardă, ca să întrebe de adresă și pe urmă, amintindu-și de vechea pasiune literară a Elisabetei pentru Anatole France, cumpără de la prima librărie întâlnită Thais într-o mare ediție ilustrată. Era mulțumit sunând la acea poartă.</p>
                  <p>Întâi, văzând-o pe Elisabeta, nu băgă de seamă cât era de schimbată. I se părea abia mai gravă decât altădată. Pe urmă, abia după o jumătate oră de convorbire, Gelu își dădu seama că gravitatea Elisabetei nu era ca altădată semnul unei rezerve, pe care i-o cunoscuse, ci de-a dreptul o oboseală de gospodină. Remarca pe încetul că se îngrășase. Capul îi era încă mic, mai puțin bine desenat, dar frumos. Contrasta însă supărător cu trupul lărgit de la șolduri și cu bustul opulent. Poate dintr-un exercițiu de cruzime, al cărui gust îl păstra din adolescență, sau poate dintr-o sinceră nevoie de a se întoarce către trecut, Gelu glumi spunându-i Elisabetei un cuvânt amabil și echivoc, unul din acele cuvinte care sunt nevinovate și indiferente, dar care pot fi personale și adânci, cuvinte lunecătoare pe care le lași să treacă dacă vrei, dar pe care nu le uiți niciodată, dacă le-ai oprit din drumul lor.</p>
                  <p>Femeia nu înțelese sau nu voi să înțeleagă. Vorbea despre grijile ei, despre bărbatul ei, despre relațiile și rochiile ei. Uneori, când amintea o întâmplare din trecut de la D… dinaintea căsătoriei, părea că în privirea ei ștearsă tresărea o scurtă lumină ce îi dilata pupila. Dar lucirea aceasta se stingea repede.</p>
                  <p>După un ceas sosi bărbatul ei. Jean Iliescu-Bardă era un domn jovial…</p>
                  <p>— Rămâi la noi la masă, îi spuse el lui Gelu, luându-l de braț ca să-l ducă spre sufragerie. De! când ești student o masă pe gratis nu e lucru de lepădat.</p>
                  <p>Gelu păli. Se întoarse spre Elisabeta, să vadă dacă imensa grosolănie a bărbatului ei o îndurera cât trebuie. Ea surâdea însă afectuoasă, vădit mulțumită de gluma familiară a lui Jean. Gelu strânse pumnii. Nesimțirea Elisabetei îl îndârjea mai mult decât platitudinea bărbatului. Unul din motivele pentru care altădată la D… avusese pentru ea un sentiment de mare respect fusese tocmai acesta, că știuse să treacă peste deosebirile lor de avere și să le ignoreze cu simplicitate. Într-o singură clipă, el avu atunci intuiția exactă a decăderii ei. Vorbele îi sunau încă în urechi.</p>
                  <p>„De! o masă pe gratis nu e de lepădat când ești student.”</p>
                  <p>— Dar de unde știi dumneata cum e când ești student, că doar n-ai fost niciodată.</p>
                  <p>Spuse cuvintele apăsat, privindu-i pe amândoi în față, ca să nu mai fie nicio îndoială asupra intenției lui de a-i jigni și aștepta liniștit să fie dat afară. Nu se întâmplă însă nimic. Amândoi se așezară la masă și îl poftiră să facă același lucru. Lui nu-i venea să creadă. Își dădea însă seama că totul era firesc, odată acceptată absoluta lor nesimțire. Vorbele lui treceau deasupra lor, ca glontele unui pușcaș ce țintește prea sus.</p>
                  <p>În timpul prânzului, Jean Iliescu-Bardă nu încetă să-și laude mâncărurile, mobila, nevasta.</p>
                  <p>— Ei, ce zici? Așa-i că-i bun? Așa-i că-i frumoasă? Ce zici?</p>
                  <p>— Nu zic nimic, răspundea cu nevinovăție Gelu.</p>
                  <p>După-masă, Jean, la cafea, făcu câteva confidențe de afaceri. (“Rămâne între noi, nu-i așa?”) Pregătea pentru începutul anului viitor o lovitură: lansarea unei noi mărci de chiloți de damă. Își limitase până atunci afacerile la fabricarea prosoapelor și crease o marcă europeană. Voia acum să utilizeze acest nume gata făcut pentru un articol de lux.</p>
                  <p>— “Chiloții Iliescu-Bardă”! Ai? Ce zici? Are să fie o lovitură. Deocamdată pregătesc campania: la fabrică se lucrează zi și noapte. În februarie am să năpădesc piața cu un depozit enorm. Marfa e pe jumătate gata: o țin la secret. Numai nevesti-mii i-am dat câteva perechi. Ia, arată, dragă, chiloții tăi.</p>
                  <p>— Nu sunt deloc curios, spuse Gelu încurcat.</p>
                  <p>— Fii fără grijă, că nu ți-i arată ea pe ăi după ea. Șmechere!</p>
                  <p>Elisabeta scoase dintr-un dulap un vraf de mătăsuri și îl puse înaintea lui Gelu, care, mașinal, conștient însă de ridiculul enorm al gestului, luă între mâini o pereche de chiloți și îi pipăi.</p>
                  <p>— Bun, spuse el.</p>
                  <p>— Te cred. Acuma, ce e dreptul, asta e, ca să zic așa, un fel de ediție specială pentru Bimbiroc.</p>
                  <p>— Bimbiroc?!</p>
                  <p>— Da, așa îmi spune el, interveni calmă Elisabeta, când vrea să mă necăjească.</p>
                  <p>Până la urmă, Gelu păstră o tăcere înmărmurită. Nu-i venea să creadă. Nu regăsea acolo nimic din fosta Elisabetă. Nici atâta cât pentru logica vieții un om trebuie să păstreze în nesfârșitele lui schimbări. Căuta atent, doar-doar va descoperi în ochii ei un accent de melancolie, o reticență, o scuză. Ar fi vrut să citească în gesturile ei un semn de neliniște, care să spună că ceea ce el vedea acolo era o renunțare, nu o fericire, o supunere, nu o existență. Ar fi putut să-i vorbească simplu și el ar fi înțeles-o. Ar fi putut să-i spună bunăoară că a îmbătrânit-o căsătoria, că a trăi zi și noapte lângă un om care sforăie și scuipă și nădușește, care îți intră în pat când poftește și se duce când vrea, a trăi zi cu zi din micile lui mizerii, din micile lui ambiții, din micile lui pofte, e ceva care distruge tinerețea și teșește dorințele, până ce te reduce, te mutilează, te domesticește.</p>
                  <p>Dar nu. Surâsul Elisabetei era mulțumit și nu ascundea nimic decât buna satisfacție de a trăi.</p>
                  <p>„Ar fi Elisabeta capabilă de adulter?” se întrebă Gelu privind-o și tot el își răspunse că nu. Pentru asta o femeie trebuie să aibă imaginație și era tocmai coarda care plesnise.</p>
                  <p>Ieși de acolo necăjit, de o tristețe nepersonală, căci în fond nu avea nimic cu Elisabeta, nu o iubea, nu o iubise și nu regreta nimic. În stradă abia observă că volumul lui Anatole France, pe care îl adusese în dar, era tot în mâinile lui și că uitase să-l dea.</p>
                  <p>Amintirea Adrianei îi făcu bine: ea era acum la zenitul tinereții, unde cu ani în urmă fusese Elisabeta, curajoasă, surâzătoare, liberă, gata de toate nebuniile, ca un animal tânăr ce n-are nimic de apărat decât elementara lui frumusețe.</p>
                  <p>Seara, pe peron, Adriana îi sări de gât și îl îmbrățișa lung. Era lume multă, lumină.</p>
                  <p>Puteau să o vadă oameni de la D… veniți cu același tren, și atâta ar fi fost de ajuns pentru un scandal.</p>
                  <p>Îl înfrunta nepăsătoare pentru un sărut.</p>
                  <p>Îl duse pe Gelu în bătaia unui felinar și îl privi mult.</p>
               </div>
               <div type="div3">
                  <head>
                     <anchor xml:id="id_CAPITOLUL_V_-_Nop.C8.9Bile_cele_dint.C3.A2i_.C8.99i_cele_din_urm.C4.83"/>
                     <anchor xml:id="id_CAPITOLUL_V_-_Nopțile_cele_dintâi_și_cele_din_urmă"/>
                     <label>Capitolul V</label>
                     <lb/>Nopțile cele dintâi și cele din urmă</head>
                  <p>SE ÎNTORCEAU ÎNTR-O SEARA de la un concert. Era devreme încă și întârziau pe străzi, deși era frig și umed. Le venea greu să se despartă după cele două ceasuri petrecute împreună, în sala de spectacol de unde ieșeau. În jurul lor perechi grăbite treceau spre case, pe care Adriana le vedea idilic, cu fotolii largi, cu un cămin cald, cu lumini abia bănuite dincolo de storurile trase.</p>
                  <p>Gelu vorbea și ea îl asculta fără să știe despre ce îi vorbește. Puțin aplecată spre el, îi ținea brațul și se lăsa dusă. Coborau pe strada Câmpineanu, deși Adriana locuia în partea opusă, undeva pe bulevardul Brătianu. Intrară în Cișmigiu din obișnuință, căci casa lui Gelu era prin apropiere și făcuseră împreună mai de mult, de câteva ori, drumul acesta, ziua. Copacii negri, goi, se înșiruiau prea bine desemnați în lumina albă a becurilor și umbrele lor cădeau fixe pe lacul înghețat.</p>
                  <p>La ieșirea dinspre Schitu-Măgureanu, un trecător se uită lung după ei. Tăceau amândoi. Adriana privea în întuneric vârful aprins al țigării lui Gelu, parcă ar fi urmărit în arderea aceea o mică dramă.</p>
                  <p>Nu se gândea la nimic: să meargă cu el, la brațul lui, la acea oră de noapte, la el acasă, i se părea un lucru simplu, deși nu știa ce se va întâmpla și nici un se obosea să se întrebe. Urcă scările cunoscute, aprinse lumina, se apropie de fereastră să privească de acolo casele adormite în zăpadă. Anotimpul se oprea în pragul casei. Era cald în odaie, lucrurile erau prietenoase, lumina becului desemna pe masa lui o circumferință albă și, în jur, un mare cerc de slabă obscuritate. Adriana își scoase mantoul.</p>
                  <p>— Dacă ți-e somn, Gelule, spune-mi să mă duc.</p>
                  <p>— Ești o proastă.</p>
                  <p>— Sunt. Dar vreau să rămân la tine o jumătate de oră, aici, la gura sobei, să vorbim cuminte, foarte cuminte și gata. Da?</p>
                  <p>Își aprinseră țigări. Se auzea parcă din stradă o vastă tăcere înghețată. Adriana deschise portița teracotei și pâlpâirea tare a focului acoperi totul.</p>
                  <p>Flăcările creșteau vioaie. Adriana le privea lung, obișnuită cu jocul lor: ea știa să distingă un întreg șir de imagini în jar, așa cum uneori se citesc în nori alegorii și chipuri. Erau acolo armăsari ce se opinteau fluturându-și coama de aur curgător, erau prăbușiri de edificii incandescente, erau alegorii metalice, fluide. Fumul de țigară se albăstrea sub lumina lor puternică.</p>
                  <p>Târziu, fata se ridică, făcu câțiva pași nesiguri prin odaie, se apropie iar de sobă rezemându-se de perete și își duse brațul după gât. Sub rochie, linia șoldului se rotunjea fermă.</p>
                  <p>— Stinge lumina, Gelule.</p>
                  <p>Acum flacăra din sobă bătea luminoasă înainte, împărțind odaia în două: de o parte un întuneric negru deplin, de alta o lumină tare de scurtă văpaie. Adriana se ascunse într-un colț aproape de pat.</p>
                  <p>Gelu rămase la locul lui nemișcat, cu fața spre flăcări, liniștit, așa cum sunt oamenii la o întorsătură necesară a vieții. Știa că totul se va întâmpla cu simplicitate și aștepta. Auzea din spatele lui cum Adriana se dezbrăca încet, cu gesturi întârziate, cu opriri lungi, calmă, și era sigur că ea se gândește la altceva, la vremea de afară, la focul din sobă, atâta trebuia să i se pară naturală întâmplarea. Fata își trăgea ciorapii din picior și zgomotul acesta de alunecare, care pe Gelu îl înfiorase ori de câte ori îl auzise în alte împrejurări, cu femei de o noapte chiar, cu cocote, cu midinete, avea atunci pentru el o frumusețe nesenzuală.</p>
                  <p>Adriana se zbătea ca să se descurce în așternut și, după ce izbuti, rămase liniștită cu ochii deschiși mari, în întuneric, să-l aștepte. Când îl simți lângă ea, se strânse în jurul trupului lui, tăcută. Îi căuta numai gura, ca să-l recunoască. Căci, altfel îi era străin corpul acela bărbătesc prea legat, prea dur, prea bine încheiat, prins parcă în întregime de omoplați, calm, stăpân pe reflexele lui. Al ei era sperios, tremurător și se împletea în jurul lui cu o căutare oarbă de plantă. Ar fi vrut să rămână așa lângă el, nemișcată, cu capul pe umărul lui gol, înfiorată de liniștea acelui trup, intimidată de puterea lui reținută, fericită de faptul de a se ști mică, fragilă, pieritoare, în vecinătatea lui. Dar îi simțea ochii lucind în întuneric și se temea. Cu o șiretenie, pe care o găsise femeiește, din instinct, își plimbă mâna pe pieptul lui încordat și îl mângâia fricoasă, ca și cum ar fi vrut să-l măgulească și să-l înduplece.</p>
                  <p>De câteva ori el o luase toată în brațele lui, acoperind-o sub răsuflarea lui caldă. Îi auzea zvâcnirea sângelui, tare, ritmat. De câteva ori ea se desfăcuse ușor de el și îi trecuse printre degete nesimțit. Murmura fără înțeles un șir de vocale stinse ca pe un descântec și vocea ei înmuiată era copilăroasă, cerând o întârziere, încă una… Era un fel de implorare în mângâierile ei timide, un fel stângaci de a căuta voluptatea și de a întârzia.</p>
                  <p>Îi urmărea cu buzele, într-un sărut lung și umed, conturul umerilor, linia gâtului până jos pe coșul pieptului, îl descoperea atentă cu gura, cu degetele ei subțiri, cu sânii ei mici, și când simțea că trupul omului se răsucește parcă în sinea lui, zguduit de o strigare pe care ea nu mai știa cum s-o oprească, se retrăgea înspăimântată într-un colț al acelui pat larg, cu mâna la gură ca să nu strige, îngrozită cum trebuie să fi fost, în poveste, ucenicul vrăjitorului, când și-a dat seama că uitase cuvântul de vraje ce poate să strângă iar apele dezlănțuite.</p>
                  <p>Pe urmă jocul reîncepu la fel, nesigur, primejdios, ocolind deznodământul atunci când el părea de neînlăturat, adulmecându-l atunci când se depărta.</p>
                  <p>În zori, obosită, Adriana se supuse.</p>
                  <p>Seara îi găsi pe amândoi în același pat, îmbrățișați într-un fel de amețeală care nu era somn și care nu era oboseală. Trupurile lor domesticite de lungi ore de pasiune își aminteau parcă de nebuniile trecute și le păstrau căldura încă prezentă, într-o îmbrățișare cuminte. Adriana își culcase capul pe pieptul lui și gângăvea același cântec stins din seara trecută.</p>
                  <p>Buzele ei se jucau cu un surâs neterminat.</p>
                  <p>Gelu se depărtă ușor de ea și se strecură din pat. Avea nevoie să iasă în stradă și să umble. Își amintea de asemeni că Adriana nu mâncase nimic de aseară.</p>
                  <p>Când se întoarse peste o jumătate de ceas, aduse de afară un aer rece de februarie și o pungă cu portocale. Adriana dormita încă. El își lipi obrazul înghețat de al ei. Fata se scutură înfiorată: nu-i venea să creadă găsindu-l înaintea ei, îmbrăcat gata, cu fața împrospătată, surâzător. Îi fu rușine, goală cum era în mijlocul pernelor răvășite și al lucrurilor ei aruncate întâmplător primprejur, pe scaune… își ascunse capul sub plapumă, de unde el o scoase plimbându-i pe sub nas o portocală. Era fructul ei preferat și mai de mult Gelu îi spusese că gustul acesta al ei era o perversitate onestă. Într-adevăr, privind-o pe Adriana cum desfăcea o portocală, el avea senzația unui fel de siluire figurată. Ea tăia coaja groasă în câteva felii, pe care le desfăcea ca pe niște petale, despărțind ușor fibrele albe ale coajei de carnea fructului, care rămânea în mijloc fraged, rotund.</p>
                  <p>„Ești sigură, Adriana, că ție îți plac portocalele ca fruct și nu ca simbol?”</p>
                  <p>Ea răspundea oprind felia de portocală între buze și sorbindu-i sucul încet, prelungit. Dar în seara aceea mânca fără lăcomie, îngândurată.</p>
                  <p>— Ce e cu tine? Remușcări?</p>
                  <p>— Ești un prost.</p>
                  <p>Era numai puțin obosită de nesomn și plăcere: o moleșeau pernele calde încă. Trebuia de asemeni să treacă pe la ea acasă, să-i explice gazdei lipsa din noaptea trecută și lipsa din nopțile ce aveau să urmeze. (O camaradă bolnavă pe care o îngrijea.) îl rugă să facă întuneric și se îmbrăcă. Când fu gata în rochie, redeveni o fetiță castă, mai suplă decât îi era corpul gol, mai tânără chiar.</p>
                  <p>În stradă, aerul rece o trezi întâi. Trecerea prin Cișmigiu i se păru curioasă, nereală, gândindu-se că găsește grădina neschimbată, cum o lăsase cu o seară înainte și că totuși dincolo de această nemișcare a lucrurilor viața ei trecuse de la o lume la alta. Abia pe Bulevard, când dădu de lumină, simți că ceva se schimbase totuși. Sunetele străzii veneau până la ea învăluite, luminile scăzute ca din ceață. Erau senzații pe care nu le recunoștea. Dacă n-ar fi fost brațul sigur al lui Gelu, s-ar fi crezut în vis. Toate luau alt sunet, altă înfățișare.</p>
                  <p>Se întoarseră pe străzi lăturalnice, fiindcă ei îi făceau rău acele lumini prea vii și umblară mult înconjurând de câteva ori aceleași locuri, ca să obosească. Într-un restaurant obscur, unde îi chema dinăuntru un gramofon cu pâlnie, mâncară înfometați, după gustul ei. Lumea din jur îi privea cu o curiozitate neascunsă. Un copil se apropie de masa lor să-i privească bine. Erau străini acolo și asta se vedea nu numai după hainele lor prea bune, dar după felul cum se priveau și își vorbeau de aproape.</p>
                  <p>Adriana, dezmeticită acum, fără să fie de-a dreptul vioaie, avea mici gesturi de afecțiune, făcute întâmplător, neatent, îi turna în pahar, îi îndrepta cu un gest mărunt reverele hainei, trecea mâna pe frunte, preocupata între timp de ce spunea, neștiutoare de înțelesul gesturilor ei proprii, care lui Gelu îi plăceau desigur, dar care de asemeni îl încurcau puțin, fiindcă lumea dimprejur observase și fiindcă ei nu-i păsa de nimic.</p>
                  <p>Se întoarseră iar prin Cișmigiu. De undeva de sub zăpadă răzbea un miros de frunze putrede și ude, puternic, răvășit. Dinspre lac bătea un vânt rece. Adriana își lăsa gulerul mantoului ca să primească drept în față bătaia aceea ascuțită, usturătoare: căci simțea, apropiindu-se de casă, cum o moleșeală caldă o cuprinde iar și voia să lupte împotriva ei, să rămână trează, conștientă până la urmă de voluptatea îmbrățișărilor ce aveau să urmeze.</p>
                  <p>Câte zile trecură astfel? Nu știa. Fusese la început o dezlănțuire care o copleșea, îi tăia orice legătură cu viața din afară, îi lua elementara conștiință că timpul trece. Se adâncea în pasiune ca în somn. Pe o margine a realității, ea trăia ceasuri nesigure, ce nu lăsau nicio amintire. Avea uneori senzația trupului ei vag, neformulată, așa cum trebuie să-și simtă carnea moale un melc. Încolo nu știa nimic. Și schimbarea regulată a luminii și a întunericului avea atunci pentru ea un mister originar, de care, dacă ar fi putut, s-ar fi mirat.</p>
                  <p>Trupul ei găsise noi mișcări, un anumit fel de a se îndoi, de a crește, de a se arcui pe creștetul capului și pe călcâie, de a cădea inert; era un animal care își găsise reflexele. Ani de-a rândul își trăise viața toată în două-trei surâsuri, în două-trei încruntări: trebuise să exprime visurile, așteptările și patimile ei pe un obraz cât un pumn, când avea pentru asta un trup întreg, divers, necunoscut, ascunzător de mari strigăte. Se descoperea, în sfârșit, trezită din adâncuri, și toată gama ei de grații, surâsuri și palori devenea săracă, artificială pe lângă răsucirile ei trupești.</p>
                  <p>Ce surâs al ei știuse vreodată să descrească așa cum descreștea linia rotundă a sânilor, jos, spre pântecele alb, umbrit? Ce lacrimă a ei fusese mai grea decât coapsa ce se ridica și cădea între perne obosită, așteptând…</p>
                  <p>Avea uneori momente de liniște. Rămânea goală de-a lungul patului, cu brațele căzând moi de o parte și de alta a corpului, cu ochii deschiși, cu aripile nărilor calme.</p>
                  <p>Părea atunci că nu este decât un motiv decorativ al locului, asemeni unui mic palmier de interior.</p>
                  <p>Sau umbla prin odaie, trăgând după ea un petec de cămașă, o pijama, amintire dintr-o pudoare trecută. Sau se apropia goală de sobă, să rămână acolo pe un scaun scund în fața flăcărilor și să le privească. Pe brațele ei reflexe de văpaie se jucau între violet și roșu.</p>
                  <p>Dar tresărea, simțind privirea lui Gelu fixând-o.</p>
                  <p>Nu voia să-l știe liber, lucid, despărțit de ea privind-o ca pe un obiect din afară de el, admirând-o, făcând comparații. I se părea că e un fel de trădare în acest fel de a iubi.</p>
                  <p>Ea căuta o îmbrățișare în care să nu rămână nimic altceva decât fericirea cărnii. I se părea că marele miracol pe care îl trăise în acele zile, singură descoperire pe care o făcuse era că oamenii pot fi goi, că pot avea o frumusețe de animal, că se pot căuta cu o pasiune de fiară albă. Ce îi păsa ei de nuanțele lui Gelu, de inteligența sau prostia lui, de admirația lui! Îl avea gol și dur între brațele ei leneșe, îi mângâia coapsele lui osoase, își apleca fruntea pe pântecele supt. Ar fi vrut să-l știe înfundat în pasiune ca într-o mare: apa să-i gâlgâie surdă în urechi, ochii să-i fie închiși, mișcările corpului instinctive, disperate, inconștiente. Dar, în zori, când pe fereastră prindea să se lumineze o dimineață murdară de iarnă, el își îndrepta privirea spre acel ochi de lumină și Adriana simțea că, odată cu noaptea, se duce miracolul acelei pasiuni, și că în brațele ei nu mai păstrează decât un prizonier, nu un amant. Dar n-ar fi consimțit să întrerupă cursul acelui timp de patimi, să revină la o viață așezată, cu momente de cumințenie și momente de amor, distribuire imposibilă de virtuți și pofte. Se simțea intrată într-o perioadă de scurtă nebunie. Voia să o trăiască. Nu făcuse socoteli, nu ezitase. Dar odată aici, în această dezlegare de impulsii și doruri, nu ținea deloc să se întoarcă, să ia precauții, să se orienteze.</p>
                  <p>Și amantul ei trebuia să rămână lângă ea până la urmă.</p>
                  <p>Într-o dimineață când, în lumina scăzută a zorilor, Adriana îl privi bine pe Gelu și în ochii lui se privi pe ea însăși, observă că amândoi erau obosiți, palizi de nesomn.</p>
                  <p>Trecuseră multe zile?</p>
                  <p>— Ne-am făcut urâți amândoi, Gelule.</p>
                  <p>Seara, la întoarcerea lui acasă, Gelu nu o mai găsi.</p>
                  <p>Pe un scaun atârna o cămașă de a ei, pe care o uitase în grabă.</p>
                  <p>„Mă întorc la D… Nu-mi scrie nimic.”</p>
               </div>
               <div type="div3">
                  <head>
                     <anchor xml:id="id_CAPITOLUL_VI_-_Suit.C4.83_pentru_pian_.C8.99i_mic.C4.83_orchestr.C4.83_.28OP._6.29"/>
                     <anchor xml:id="id_CAPITOLUL_VI_-_Suită_pentru_pian_și_mică_orchestră_(OP._6)"/>
                     <label>Capitolul VI</label>
                     <lb/>Suită pentru pian și mică orchestră (OP. 6)</head>
                  <p>SCRISOAREA PRIN CARE ADRIANA îi anunța logodna ei cu Paul Mlădoianu Gelu o primi într-o dimineață de aprilie, odată cu un plic din partea lui Cello Viorin. Recunoscu scrisul amândurora, dar deschise întâi plicul Adrianei. Trecuseră aproape două luni de la plecarea ei și de atunci niciun cuvânt, niciun semn nu venise să explice acea evadare. Gelu scrisese de câteva ori, ceruse lămuriri, telegrafiase. Toate insistențele lui de a căpăta o veste fuseseră inutile. O tăcere deplină urma apelurilor repetate. Diverși oameni de la D… veniți întâmplător la București, și pe care el îi întreba, îi spuneau că domnișoara Dunea se vede rar în oraș. Se zicea că lucrează.</p>
                  <p>Și după această lungă tăcere, această veste curioasă! Logodită cu Paul Mlădoianu! îi comunica faptul în puține cuvinte.</p>
                  <p>De la divorțul lui de Lucreția, Paul o ceruse de câteva ori. Răspunsul părinților ei fusese evaziv.</p>
                  <p>— Ezitau să-și dea fiica după un om cu un trecut atât de trist și oricât era el de nevinovat în tot ce se întâmplase în primul lui menaj, rămânea pe urma acelei povești ceva impur și întunecat. Îi comunicaseră Adrianei cererea vărului ei, cu toate menajamentele, asigurând-o că e liberă să refuze și e tocmai ceea ce ei ar sfătui-o să facă. Spre surprinderea tuturor ea primi, fără să ceară timp de gândire.</p>
                  <p>O săptămână de la întoarcerea ei la D… fusese hotărâtă să se omoare. Pe urmă se lăsase în voia obișnuinței de a trăi.</p>
                  <p>Era mama, erau ceasurile de exercițiu la pian, erau treburile mici prin casă, cărțile, plimbările. Află atunci că e mai ușor să te desparți de viață, într-un moment tragic, când o vezi în mare, puțin abstract, puțin nereală, decât să te desparți de o mie de lucruri, care fiecare în parte nu înseamnă nimic, dar toate la un loc fac o existență.</p>
                  <p>Atunci veni Paul. Adriana spusese „da”, fără entuziasm, cu oarecare oboseală.</p>
                  <p>„Ai să înțelegi, desigur, de ce tocmai Paul. E singurul bărbat care n-are să ceară explicații. Are el însuși atâtea lucruri de uitat, că va fi bun, mulțumit să nu bage de seamă și să nu mă întrebe. El vrea o femeie: are s-o aibe. Eu vreau liniște: o voi avea”</p>
                  <p>Primul gând al lui Gelu, sfârșind acele rânduri, fu unul de mânie. Nu-și putea opri emoția. Faptul, așa cum era spus, în liniștea aparentă a vorbelor, îl descumpănea: nu înțelegea pe moment nimic altceva decât că pierdea deodată, brutal, pe totdeauna, o femeie care fusese a lui și care ținea în așezarea existenței lui un echilibru. Se simți prădat, deasupra unui gol, cu ceva ce rămânea deșert în el. Cum? Femeia aceea care surâdea la un anume cuvânt al lui și plângea la altul, care intrase supusă în traiul lui, fără secrete, ca un dulap cu sertarele trase, fără orgoliu, fără refugii, femeia aceea care nu păstrase nimic neștiut, nicio îndoitură a buzei, nicio dilatare a pupilei, nicio tremurare a mâinilor, se rupea de el și trecea pe alături, în altă lume, cu alți oameni!…</p>
                  <p>Îi era intolerabilă imaginea Adrianei la brațul altui om. Revolta lui era reflexă, ca gestul cuiva care recunoaște la gâtul unui trecător fularul pierdut deunăzi. Faptul i se păru absurd.</p>
                  <p>Ieși din casă neliniștit, incapabil să gândească, copleșit de veste, ca de o durere fizică, pe care nu o judeci, ci o porți numai. Umblă fără țintă, pe străzi pe care nu le recunoștea, intră într-un cinematograf și ieși înainte de a se termina.</p>
                  <p>Târziu, când fu în stare să-și aducă aminte și să cugete, își spuse, fără ironie, că această revoltă personală era un detaliu secundar. Că drama, dacă dramă era, se petrecea aiurea, în afară de el. Socotind cinstit, Adriana n-ar fi fost niciodată soția lui. El n-ar fi consimțit să facă din fetița aceea ingenuă o a doua Elisabeta Donciu, pierdută într-o căsnicie nici mai bună, nici mai rea decât toate căsniciile. La sfârșitul iubirii lor stăteau, ca o văpaie de aur și, cărbune, ultimele nopți din strada Cerbului și pe cenușa unor asemenea amintiri el știa bine că nu se clădesc niciodată căsnicii, ci doar legende uneori.</p>
                  <p>Își aminti că primise tocmai în dimineața aceea un plic din partea lui Viorin. Buimăcit de vestea logodnei Adrianei, uitase să-l deschidă. Era o invitație la un concert. Cello Viorin îi vorbise mai demult de o asociație pentru muzică de cameră, ce urma să se alcătuiască la București și care i-ar fi înscris în program câteva opere inedite. Gelu nu-l crezuse. Cu atât mai puțin cu cât numele instrumentiștilor erau dintre cele mai cunoscute, îl știa pe Viorin lăudăros, lipsit de relații personale, depreciat ca autor.</p>
                  <p>Totuși era adevărat. Invitația anunța precis crearea acelei asociații muzicale și anunța o serie de concerte într-o sală cunoscută prin caracterul ei sobru. Întâiul concert avea loc în chiar seara aceea. Gelu, care nu îndrăznea să se întoarcă în camera lui deșartă și voind să întârzie clipa în care se va găsi singur în casă, față în față cu durerea lui surprinsă, se duse acolo cu gândul de a se pierde în voia bună a sălii aceleia populate. Voia să vadă lume, să vorbească, să uite.</p>
                  <p>Îi făcu într-adevăr bine atmosfera de spectacol, cu public cunoscut de la alte concerte, cu femei frumoase, cu lumini scăzute. Absența femeii iubite era localizată: acolo, în fotoliu, lângă el, ar fi fost surâzătoare, calmă, cu mâinile albe lucind mat pe rochie.</p>
                  <p>Concertul lui Viorin trecea în a doua parte a programului. În pauză, Gelu îl căută în culise să-i spună bună seara și nu îl găsi. Se amestecă atunci în lumea din foaier, bucuros să asculte larma aceea scăzută de voci femeiești, râsete scurte, chemări. Într-un colț, lumea se îngrămădea în jurul unei mese, pe care se deschisese un registru, unde semna oricine voia să primească la vreme programele viitoarelor concerte.</p>
                  <p>Se apropie și el. Semnă și pe urmă, într-o doară, parcurse cu privirea pagina aceea, plină de iscălituri și adrese. „Câte femei!” gândi el. Ar fi vrut să rețină un nume, ar fi vrut să fixeze un gând. Ce Adriană ascunde între aceste nume străine o necunoscută chemare! Poate chiar femeia aceasta în negru, oprită singură în fața unui tablou și apăsând în mâini, nervoasă, o tabacheră mică de argint. Poate femeia aceastălaltă, rezemată ușor de umărul bărbatului în smoching, care îi spune ceva la ureche, ceva îndrăzneț și intim probabil, fiindcă ea surâde și clatină din cap, refuzând. Sau oricare din femeile tinere din jur, oricare din femeile acestea în rochii foșnitoare de mătase, cu surâsuri sclipitoare, cu priviri neatente, cu pași leneși, cu mâini albe.</p>
                  <p>Gândurile lui fură întrerupte de o melodie cunoscută. Nici un băgase de seamă când se sfârșise pauza, când se întorsese în sală la locul lui, când reîncepuse concertul… Și melodia aceasta pe care o știa, pe care o mai ascultase… Deschise programul intrigat: Cello Viorin – Suită pentru pian și mică orchestră, op. 16 (primă audiție).</p>
                  <p>Totuși cunoștea fraza aceea simplă, pe care pianul o repeta fără modulații, monoton, egal, în timp ce motivul muzical trecea de la violă la vioară, amplu, puternic. Ar fi vrut să urmărească jocul viorilor, dându-și seama că în el se desfășura linia principală a bucății, dar chemarea pianului îl ținea în loc. Ce sens personal aveau acele acorduri – patru, cinci – care se repetau la fel închise în aceeași frază? Vioara le acoperea vibratoare și totuși el le distingea chiar sub acest voal melodic suprapus, le aștepta să se limpezească și pe urmă le regăsea, aceleași simple, egale, ca patru pietre albe.</p>
                  <p>Închise. Ochii. Coardele se depărtau cu totul pentru el. Nesigure, dincolo de fruntariile sufletului: în mijlocul lor, ca în mijlocul unui cadru, acordurile pianului vibrau singure, stăpânitoare, fără mister. Le știa: erau ale lui. Le cântase mai de mult, într-o seară de decembrie, Adriana, la D… descifrând un manuscris vechi al lui Viorin. Cântecul pentru o plecare, cum se chema atunci, intra neschimbat în suita pentru orchestră. Cum de îl reconstituise Viorin, el care uitase de mult acel motiv și nu-l mai revăzuse niciodată?</p>
                  <p>S-ar fi spus că încă o dată întâmplarea așeza ea singură piesele unui miracol, care, sfârșit pentru totdeauna, își căuta deznodământul din urmă și îl găsea oportun în acea seară de concert. Viorin, care trecuse străin prin viața Adrianei, aducea tot el, fără de voie poate, ultimul mesaj.</p>
                  <trailer>ianuarie 1929—ianuarie 1931</trailer>
               </div>
            </div>
         </div>
         <div type="div1">
            <head>Accidentul</head>
            <div type="div2">
               <div type="div3">
                  <head>
                     <anchor xml:id="id_I4"/>I</head>
                  <p>NU-ȘI DĂDEA SEAMA CÂT TIMP trecuse. Câteva secunde? Câteva lungi minute?</p>
                  <p>Nu simțea nimic. Auzea în jurul ei voci, pași, chemări, dar totul surd și cenușiu, ca un fel de pastă sonoră, din care numai uneori se desprindea cu o subită claritate un clopot de tramvai sau un strigăt, pentru ca imediat să reintre în aceeași rumoare stinsă.</p>
                  <p>„Va să zică un accident”, gândi ea foarte calm, aproape cu indiferență.</p>
                  <p>Gândul nu-i deștepta nicio alarmă, nicio grabă. Avea foarte vag impresia că trebuie să fie lungită pe jos, lângă trotuar, cu capul în zăpadă, dar nu încercă să facă nicio mișcare.</p>
                  <p>li trecu prin minte o întrebare stupidă, fără sens: „Cât să fie ceasul?”</p>
                  <p>Se încordă să audă tic-tacul ceasornicului de mână, dar nu-l auzi. „S-o fi spart.” Pe urmă, într-un efort de atenție, răsfrântă parcă în ea însăși, observă că de fapt nu aude nimic din propria ei ființă: nici pulsul, nici inima, nici respirația.</p>
                  <p>„Am stat, reflectă ea, am stat ca un ceasornic.” Și i se păru că surâde, dar nu-și simțea buzele, pe care căuta inutil să le contureze undeva în acest lucru familiar și totuși pierdut, care era corpul ei insensibil.</p>
                  <p>Își aminti atunci brusc momentul căderii, atât de brusc, încât avu impresia că din nou cade, și auzi încă o dată zgomotul scurt, ca de resort spart, pe care-l auzise atunci.</p>
                  <p>Nu-l reținuse pe moment, dar acum îi revenea cu o precizie absurdă: sunet sec de ligament care se rupe, de arc ce se sparge, și într-adevăr i se păru că undeva, în intimitatea acestui trup pe care nu-l mai simțea, ceva trebuie să se fi rupt din loc.</p>
                  <p>Încercă să se străbată pe ea însăși, cu o scurtă privire interioară, și să surprindă, ca pe o placă de radiografie, locul exact al ruperii.</p>
                  <p>Clavicula? Aorta? Rotula?</p>
                  <p>Pentru fiecare cuvânt, i se părea că trebuie să găsească un răspuns în corpul ei inert, pe care îl asculta din nou silindu-se să-l pătrundă cu auzul, până la cele mai depărtate fibre.</p>
                  <p>„Hotărât, ceva s-a rupt. Dar ce?”</p>
                  <p>Vocile creșteau și descreșteau pe stradă, în jurul ei, cu răbufniri zgomotoase și îndepărtări subite. Veneau până la ea, ca prin ceață, aburite.</p>
                  <p>Deodată o străpunse o senzație ascuțită de frig și în același timp își simți genunchiul drept gol în zăpadă, ca și cum singur din întreg corpul s-ar fi trezit dintr-o profundă anestezie. Ce depărtat, dar ce intens îl simțea! Un moment îl fixă cu gândul și i se păru nespus de straniu acest unic punct sensibil, desprins din leșin ca o mică insulă vie.</p>
                  <p>Pe urmă, ca un val de sânge, frigul urcă mai sus de genunchi și se răspândi cu o fină rețea tactilă pe pulpă, chemând la viață noi regiuni de epidermă. Zăpada era pufoasă, mângâietoare și avea o moliciune de așternut rece. Își afundă cu oarecare lene piciorul drept în această zăpadă, și îl simți pe de-a-ntregul gol, cu ciorapul căzut până la gleznă.</p>
                  <p>În aceeași clipă, avu fulgerător senzația rupturii de adineauri. Gândul, care până acum ezitase, merse de astă dată exact spre mica piesă „anatomică” ruptă: jartiera. Liberat, resortul ei metalic se imprima sus pe pulpă, ca un mic sigiliu rotund.</p>
                  <p>„Trebuie să fiu pe jumătate goală”, gândea ea fără alarmă. Ridică abia atunci capul, și în același timp vocile se limpeziră, ca ieșite brusc din ceață.</p>
                  <p>— Criminali, striga un domn bătrân, răstindu-se, sufocat de violență, la un vatman, care tăcea încurcat. Criminali. Nu vă uitați nici înainte, nici înapoi, dați buzna peste călători, peste dame, peste copii…</p>
                  <p>Omul de la tramvai încercă să schițeze un gest de explicație.</p>
                  <p>— Păi dacă dumneaei coboară…</p>
                  <p>— Ei și ce-i dacă coboară? Adică n-are voie?</p>
                  <p>— N-are voie, că aici nu e stație… zise altcineva, o voce indiferentă.</p>
                  <p>De jos, ea încercă să-l vadă pe cel care vorbise, dar nu distinse în întuneric decât o privire fără curiozitate,</p>
                  <p>— Sigur că nu e stație… reluă vatmanul, puțin încurajat.</p>
                  <p>Domnul bătrân indignat nu voia să cedeze.</p>
                  <p>— Foarte rău că nu e. Să fie. Că de aia plătim noi. Bani știți să ne luați, dar stații nu vă dă mâna să faceți. Criminali, bandiți… V-ați îmbogățit pe punga noastră.</p>
                  <p>Ea simți un zâmbet care flutura în întuneric și, fără să ridice bine capul pentru a-l primi din față, avu certitudinea că e zâmbetul vocii indiferente de adineauri.</p>
                  <p>— … da, bine ne faceți, așa ne trebuie, că suntem proști și nu reacționăm…</p>
                  <p>Era stupid, desigur, dar își dădu seama că, trântită acolo, în zăpadă, ea nu asculta vocea stridentă a bătrânului indignat, ci urmărea tăcerea depărtată a celuilalt.</p>
                  <p>— … da, domnilor, nu reacționăm. Ia să chemăm noi agentul și să-ți trântim un proces-verbal, mă-nțelegi…</p>
                  <p>În sfârșit, auzi din nou vocea celuilalt, aceeași voce puțin surdă, puțin leneșă. Vorbea probabil cu vatmanul.</p>
                  <p>— Vezi-ți de drum, băiatule. Urcă-te în vagon și dă-i drumul.</p>
                  <p>— Sigur. Să-și vadă de drum, și pe dumneaei s-o lase aicea, moartă, în zăpadă.</p>
                  <p>Toate privirile se îndreptară din nou spre ea. În focul discuției fusese uitată, dar acum redeveni personajul principal al scenei.</p>
                  <p>Se simți ridiculă, trântită cum era – cine știe de când? - în plină stradă, într-un grup de trecători curioși. Ar fi vrut să se ridice, dar singură știa bine că nu va putea.</p>
                  <p>Aruncă o privire circulară, căutând parcă o figură cunoscută printre acele fețe cenușii, și se opri la bărbatul a cărui voce leneșă o reținuse. Îl recunoscu după privirea lui indiferentă, care-i semăna foarte bine cu vocea.</p>
                  <p>— Decât să te cerți, mai bine m-ai ajuta să mă ridic.</p>
                  <p>Omul nu păru deloc surprins. Făcu fără grabă un pas spre ea, îngenunche cu oarecare întârziere, îi trecu o mână pe sub brațul drept și o ridică fără prea mare îndemânare, dar cu o mișcare fermă.</p>
                  <p>Ea nu-și putu opri un mic strigăt de durere, când, pentru ca să se ridice, se lăsă cu toată greutatea pe piciorul drept.</p>
                  <p>— Doare?</p>
                  <p>— Nu știu. O să văd mai târziu.</p>
                  <p>Și acum ce să facă? Cercul curioșilor se strânse și mai tare în jurul ei. Pălăria îi cădea pe ceafă, ciorapul drept îi curgea de-a lungul piciorului, mantoul era plin de zăpadă, mănușile erau ude…</p>
                  <p>Îi păru rău că se ridicase: fusese mult mai comod pe jos, în zăpadă. Un moment, o ispiti gândul absurd de a se trânti la loc, ceea ce o făcu să surâdă și să-și recapete puțin calm. „Trebuie să scap de ăștia”, își zise ea, înfruntând cu bravură curiozitatea grupului.</p>
                  <p>Se întorsese din nou spre omul ei, care și el părea acum puțin stânjenit de spectacol.</p>
                  <p>Nu vrei să faci cu mine câțiva pași?</p>
                  <p>Propunerea părea că-l plictisește. Ea se grăbi să-l liniștească.</p>
                  <p>Numai câțiva, până la o mașină.</p>
                  <p>Nu așteptă răspunsul, îi luă brațul și porni lângă el, călcând cu băgare de seamă, ca să nu redeștepte durerea de adineauri.</p>
                  <p>Nu se vedea nicio mașină, nicio trăsură. Tânărul domn nu se silea deloc să-și ascundă plictiseala. Tăcea cu încăpățânare, absent.</p>
                  <p>L-ar fi lăsat bucuroasă și și-ar fi continuat singură drumul, dar nu avea încredere în piciorul ei drept. De două ori încercase să calce puțin mai apăsat, și durerea o străpunsese de la gleznă, ca o lamă.</p>
                  <p>„E prost-crescut, dar am nevoie de el.” Îl luă și mai bine de braț, ca și cum ar fi vrut să-i arate că nu se lasă intimidată de proasta lui creștere și că nu renunță.</p>
                  <p>Mergea puțin în urma lui, căci nu îndrăznea să-i spună că face pașii prea mari. Îl putea privi pieziș, din profil, fără ca el să observe. Un tip șters, cu trăsături nesigure, tânăr parcă, dar fără vârstă precisă, blond parcă, dar fără culoare certă. „Parcă l-am mai văzut undeva.”</p>
                  <p>E înalt? E scund? N-ar fi putut spune. În paltonul acela părea înalt, un palton gri, larg, cu buzunare mari, în care mâinile se înfundau cu un aer de securitate.</p>
                  <p>Continua să tacă, o tăcere de drum lung, închisă, rezistentă, fără expresie.</p>
                  <p>„Parcă ar fi singur. Parcă n-aș fi lângă el. Parcă ar fi uitat că sunt lângă el. Și dacă într-adevăr a uitat? Dacă se va trezi cu mine de braț și mă va întreba ce caut aici, atârnată de brațul lui?”</p>
                  <p>Se hotărî, să rupă ea tăcerea.</p>
                  <p>— Nu înțeleg cum s-a întâmplat. Am alunecat, se vede, de pe treapta tramvaiului. Voiam să cobor.</p>
                  <p>— Din mers?</p>
                  <p>Se miră auzindu-i glasul. Credea că n-o aude, că nu-i va răspunde. Surpriza o însufleți.</p>
                  <p>— Da, din mers. Totdeauna cobor din mers. Nici nu se poate altfel. Eu locuiesc aici aproape, în bulevardul Dacia, și tramvaiul 16 nu oprește decât ori la Donici, ori la Vasile Lascăr. E prea departe. De asta cobor la cotitură, unde tramvaiul o ia pe Orientului. Nu numai eu. Toată lumea care stă prin apropiere. Și nu se întâmplă niciodată nimic. Numai astăzi… Nu știu cum s-a întâmplat…</p>
                  <p>Treceau tocmai sub bătaia unui felinar. În lumină, figura lui i se păru din nou absentă.</p>
                  <p>„Ce tip urâcios!” Totuși, îndrăzni să se oprească.</p>
                  <p>— Nu te supăra. Vreau să-mi ridic ciorapul. Am înghețat de tot.</p>
                  <p>Se aplecă, dar abia acum băgă de seamă că sângerează: genunchiul drept era roșu, iar mai jos, spre gleznă, unde se zgâriase probabil mai tare, țesătura ciorapului se lipise de rana cu sânge înghețat.</p>
                  <p>— E grav?</p>
                  <p>— Nu știu. Deocamdată nu mă doare. Ar trebui să trec pe la o farmacie. Vrei?</p>
                  <p>El nu răspunse, dar o luă de braț și o întrebă din ochi: „Unde?”</p>
                  <p>— Nu e departe. Uite, pe trotuarul celălalt.</p>
                  <p>Trecură drumul. De departe, ea avu oarecare greutate să se recunoască în oglinzile farmaciei, la dreapta acestui domn, care i se părea și mai străin în imaginea depărtată din oglindă. Când se apropie, surâse cu compasiune propriei ei figuri. „Deplorabilă sunt, săraca de mine!”</p>
                  <p>Își scoase cu un gest scurt pălăria și rămase cu ea în mână, consternată.</p>
                  <p>— Nu pot să intru în halul ăsta. Farmacista mă cunoaște, o să mă întrebe, va trebui să-i explic… Nu vrei dumneata?…</p>
                  <p>El acceptă fără entuziasm, cu o aprobare încruntată din sprâncene.</p>
                  <p>— Ce-ți trebuie?</p>
                  <p>— Puțină tinctură de iod și… știu eu? puțină apă oxigenată.</p>
                  <p>Voi să-și deschidă poșeta, ca să-i dea bani, dar el, fără să aștepte, împinse ușa farmaciei și intră.</p>
                  <p>De afară, ea îl urmări prin geamul vitrinei, cum intră, cum se descoperă, cum spune bună seara, cum se apropie de farmacista în halat alb. I se păru curios să-l vadă deschizând gura și rostind cuvinte pe care ea nu le auzea. Ciudată voce are! Puțin acoperită, puțin stinsă, și totuși având un accent aspru. Farmacista turna tinctura de iod în sticlă.</p>
                  <p>De ce durează așa de mult? Trebuie să fie înăuntru o căldură dulce de seră. Balanțele de metal stau nemișcate. Lichiduri grele, somnoroase, dorm în rafturi, în sticle solemne de cristal.</p>
                  <p>Farmacista îl întreabă ceva, și el răspunde cu destulă voie bună. E mai vorbăreț înăuntru la căldură decât afară, în frig. Dacă l-ar lăsa? Dacă s-ar duce acum, fără să-l mai aștepte? Ce cap uimit ar face nemaigăsind-o, dar și ce sentiment de ușurare ar avea, impertinentul!</p>
                  <p>Genunchiul începu s-o doară. Mai mult s-o înțepe decât s-o doară. Se mai gândi încă o dată la căldura bună de dincolo de vitrină și închise ochii. I se părea că alunecă într-un fel de somn…</p>
                  <p>— Am stat prea mult?</p>
                  <p>Era vocea lui.. Aceeași voce nesigură, care nu apasă pe cuvinte și-ți face impresia că trece pe lângă ele din neatenție.</p>
                  <p>Nu-i răspunse și nu deschise ochii.</p>
                  <p>— Ți-e rău?</p>
                  <p>— Nu, nu mi-e rău. Dar aș vrea să ajung acasă. Am înghețat.</p>
                  <p>— Spuneai că nu e departe…</p>
                  <p>— Fii liniștit: nu e. Mai avem douăzeci de pași, și ai scăpat.</p>
                  <p>Nu aștepta nicio protestare politicoasă din partea lui. Îl luă de braț, decisă să nu-i mai vorbească și nerăbdătoare să poată în sfârșit rămânea singură. Se silea să facă și ea pașii cât mai mari, deși piciorul drept o durea mereu.</p>
                  <p>Pentru prima oară de când i se întâmplase accidentul ăsta stupid, ar fi vrut să plângă.</p>
                  <p>Se opri în sfârșit în fața unei case cu multe etaje, se rezemă de portalul de sticlă și îi întinse mâna…</p>
                  <p>— Aici. Acum, te poți duce. Îți mulțumesc.</p>
                  <p>El îi strânse mâna o clipă, fără să i-o rețină, și pe urmă duse degetul la pălărie, schițând vag o jumătate de salut.</p>
                  <p>Ar fi vrut să-i spună: „Ești cel mai urâcios om din lume”, dar era prea obosită ca să-i spună ceva. Îl lăsă acolo, în fața casei, și intră în holul luminos, unde o primi un val de căldură moleșitoare.</p>
                  <p>…Era singură în ascensor. Apăsă pe butonul ultimului etaj, al șaselea, și apoi căzu pe banchetă, cu un suspin de salvare. Își promise să plângă din toată inima când va ajunge sus în camera ei. Simțea că nimic nu i-ar fi putut face mai bine: un plâns bun și pe urmă o baie fierbinte.</p>
                  <p>Undeva între două etaje, ascensorul se opri cu o scurtă zguduitură. Crezuse întâi că a ajuns, dar își dete seama că de fapt a rămas suspendată în drum.</p>
                  <p>„E ziua accidentelor”, încercă să glumească în gând. Sună lung pe butonul de alarmă.</p>
                  <p>Își aduse aminte că vara trecută cucoana bătrână de la al treilea rămăsese o dimineață închisă în ascensor, între două etaje. Gândul o îngrozi. Apăsă din nou, cu o tresărire de panică, lung, nervos, răstit, pe butonul roșu. Era în tot imobilul o tăcere adâncă: numai undeva, departe, slab ca o chemare din altă lume, soneria de alarmă suna fără răspuns.</p>
                  <p>Nu mai putea să reziste lacrimilor. Se privea în oglinda dreptunghiulară din ascensor și i se făcu milă de starea în care se afla, ciufulită, ruptă, murdară, înghețată. Lacrimi calde, bune o podidiră, și ea le primi cu o subită plăcere, de parcă s-ar fi apropiat de o sobă caldă.</p>
                  <p>De jos, cineva, portarul probabil, striga: „Hei, ușa de la al treilea. Cine a deschis ușa de la al treilea?”</p>
                  <p>„Ușa de la al treilea” fu închisă: ascensorul porni mai departe, fără zgomot. Ea ar fi vrut să nu se mai oprească, să meargă mereu așa și să poată plânge liniștită, în mișcarea lentă, tăcută a ascensorului.</p>
                  <p>Sus o aștepta tânărul domn în palton gri. Îl privi uluită, neînțelegând ce se întâmplă.</p>
                  <p>— Dumneata?</p>
                  <p>— Eu. Am uitat tinctura de iod și apa oxigenată, într-adevăr, scoase din buzunar două sticluțe învelite în hârtie multicoloră de farmacie.</p>
                  <p>— Și cum te-ai urcat?</p>
                  <p>— Pe scară.</p>
                  <p>— Șase etaje?</p>
                  <p>— Șase.</p>
                  <p>„Ce tip curios!” gândi ea privindu-l un moment, intrigată încă o dată de lipsa lui de expresie. Avea și acum aceeași privire depărtată, neîntrebătoare, pe care i-o întâlnise prima dată, ridicând capul de jos, din zăpadă.</p>
                  <p>Își aduse aminte că a plâns și coborî jenată ochii, dar era prea târziu, căci el observase.</p>
                  <p>— Ai plâns?</p>
                  <p>— Nu… Adică da. Puțin. Dar n-are nicio importanță! Niciodată când plâng nu are importanță…</p>
                  <p>Își scoase cheia din poșetă.</p>
                  <p>— Vrei să intri un moment?</p>
                  <p>El răspunse cu o ridicare din umeri.</p>
                  <p>— Asta însemnează „da”, sau însemnează „nu”?</p>
                  <p>— Nu știu bine ce însemnează. E un gest familiar. Să zicem, „da”.</p>
                  <p>— Atunci, să intrăm.</p>
                  <p>Pe ușă era o mică placă metalică: Nora Munteanu. El întrebă din ochi, și ea confirmă: „Eu”.</p>
                  <p>Apa era fierbinte. Aruncase în cadă un pumn de lavandă, și toată odaia era plină acum de aburi calzi, aromitori.</p>
                  <p>— Se simte și dincolo?</p>
                  <p>— Ce?</p>
                  <p>— Lavanda.</p>
                  <p>— Lavandă e? Da, se simte.</p>
                  <p>Glasul lui venea și mai șters, din odaia alăturată, prin ușa pe care Nora o lăsase într-adins puțin deschisă, ca să poată vorbi cu el, în timp ce ea își lua baia.</p>
                  <p>— Nu te plictisești?</p>
                  <p>— Nu.</p>
                  <p>— Ești bine instalat?</p>
                  <p>— Da.</p>
                  <p>Îl instalase într-adevăr într-un fotoliu și îi pusese înainte un vraf de reviste ilustrate. „Ca la dentist”, observase el docil, ocupând locul arătat.</p>
                  <p>„Da, ca la dentist. Și te rog să fi cuminte până termin eu. Pe urmă, stăm de vorbă.”</p>
                  <p>Baia era adormitor de bună. Nora închise ochii, învinsă de căldura pe care o simțea pătrunzând ca o dulce toropeală, prin tot corpul. Departe în adânc, se deschideau fine vase de sânge, pe care avea senzația că frigul le înghețase.</p>
                  <p>Nora avu un gând de prietenie pentru acest corp al ei, cunoscut, familiar și de treabă. I se părea că e o veche cunoștință regăsită și îl mângâia cu o simpatie de camarad. Pe sân mâna întârzia, ca pe un obraz rotund. Ar fi vrut să doarmă…</p>
                  <p>În odaia alăturată se mișcase parcă un scaun din loc.</p>
                  <p>— Ai vrut ceva?</p>
                  <p>— Nu. Mă uitam la fotografia de pe birou. Cine e?</p>
                  <p>— Eu.</p>
                  <p>— În costumul ăsta?</p>
                  <p>— Da, e un costum de schi. Eram la Predeal. Îți plac?</p>
                  <p>Nu răspunse. Poate că nici un auzise întrebarea, pe care ea o pusese neglijent, coborând vocea. Îl auzi întorcând o filă: citea probabil.</p>
                  <p>Nora se gândi la el și băgă de seamă cu surprindere că-l uitase. Îl știa în odaia alăturată, cufundat în fotoliul ei, dincolo de această ușă întredeschisă, dar îi era cu neputință să-și aducă aminte cum arată la față. Trăsăturile fugeau nesigure, sub un surâs vag, ca o lumină difuză.</p>
                  <p>Își aminti în schimb cu precizie cravata pe care o purta, o cravată verde de lână aspră, cu mărunte cusături oblice, paralele…</p>
                  <p>„Frumoasă cravată, dar nu știe să și-o facă. Nodul prea strâmb. Am să-l învăț eu cum se face un nod ca lumea.”</p>
                  <p>De dincolo, soneria telefonului izbucni energică.</p>
                  <p>— Ce să fac? întrebă din fotoliu tăcutul musafir.</p>
                  <p>— Nimic. Lasă-l să sune.</p>
                  <p>Soneria insistă, mereu mai lung, mereu mai răstit. Nora surâse cu oboseală. Un singur om putea să sune atâta.</p>
                  <p>— Fii bun și răspunde.</p>
                  <p>El ridică receptorul, spuse „alo”, și apoi, după o pauză, îl puse la loc.</p>
                  <p>— Ce s-a întâmplat?</p>
                  <p>— Nu știu. Nu răspunde nimeni. E cineva care a închis telefonul fără un cuvânt.</p>
                  <p>— Trebuie să fie Grig.</p>
                  <p>— Grig?</p>
                  <p>— Da, un prieten. Trebuie să fi fost mirat auzind o voce de bărbat, de aici. O fi crezut că a greșit numărul.</p>
                  <p>Presupunerea Norei era probabil justă, căci telefonul sună iar.</p>
                  <p>— Nu te supăra. Răspunde-i, te rog. Spune-i că sunt în baie și să mă cheme peste cinci minute.</p>
                  <p>Își opri respirația și ascultă cu urechea ațintită spre odaia cealaltă, ca să prindă și ea vocea din receptor. O auzi într-adevăr vibrând metalică, îndepărtată ca pe un minuscul disc de patefon.</p>
                  <p>— Alo, 2.65.80? Sunteți sigur? Nu e greșeală?</p>
                  <p>— Nu, domnule, nu e greșeală.</p>
                  <p>— Atunci, cine e la telefon? întrebă mica voce de metal.</p>
                  <p>— Vă roagă domnișoara Nora…</p>
                  <p>— Nu mă interesează ce mă roagă domnișoara Nora. Vreau să știu cine e la telefon.</p>
                  <p>— Domnule, domnișoara Nora e în baie și vă roagă…</p>
                  <p>— Nu vreau să știu unde este domnișoara Nora. Vreau să știu cine ești dumneata.</p>
                  <p>Urmă o clipă de tăcere, apoi zgomotul scurt, retezat al receptorului ce cădea pe furcă, undeva departe, tăind legătura.</p>
                  <p>— Și acum?… o întrebă el pe Nora, cu un calm pe care ciudata convorbire părea că nu-l tulburase.</p>
                  <p>— Nimic. Reia-ți locul în fotoliu și așteaptă-mă. Viu îndată.</p>
                  <p>Nora intră îmbrăcată într-un halat alb de baie, puțin prea larg pentru ea.</p>
                  <p>Se îndreptă spre fotoliul lui, aprinse o mică lampă cu abajur de pe divanul din apropiere și o întoarse spre el, luminându-i brusc fața.</p>
                  <p>— Ce s-a întâmplat?</p>
                  <p>— Nimic. Vreau să te văd. Închipuiește-ți că uitasem cum arăți. Tot timpul, în baie, m-am căznit să-mi aduc aminte.</p>
                  <p>Îl privi atentă, cu seriozitate, iar el îi suportă calm privirea.</p>
                  <p>— Ai terminat?</p>
                  <p>— Da, deocamdată. Ai o figură nesigură. Greu. De ținut minte.</p>
                  <p>El ridică din umeri. Ea recunoscu gestul.</p>
                  <p>— Nu-mi place ridicarea asta din umeri.</p>
                  <p>El nu răspunse nimic, iar ea îl privi mai departe, lung, urmărind desenul evaziv al acelei figuri, în care i se părea că deslușește un amestec de oboseală și de copilărie.</p>
                  <p>— Ești un tip fumuriu. Parcă vii din ceață.</p>
                  <p>Pe divan erau cele două sticluțe, cumpărate de la farmacie. Nora le luă și se duse lângă noptieră, să-și panseze „rănile”, cum spunea exagerat, ca să glumească.</p>
                  <p>Își dete la o parte halatul, cu o pudoare atentă, și își dezveli piciorul drept, numai până la genunchi, atâta cât era nevoie, ca să se bandajeze. Nu era propriu-zis rănită. Mai mult zgâriată, dar destul de rău, căci chiar după baia fierbinte pe care o făcuse, sângera încă ușor.</p>
                  <p>El urmărea din fotoliu operația, așteptând parcă s-o audă țipând când apăsa tamponul cu iod pe glezna însângerată. Dar gesturile ei aveau ceva atent și obiectiv de infirmieră aplecată asupra unui pacient străin. Părul negru îi cădea pe frunte, fără cochetărie.</p>
                  <p>Câtăva vreme, ea continuă să plimbe tamponul de vată, pe gleznă și apoi pe genunchi, cu totul absorbită de ceea ce făcea. Pe urmă se întrerupse, ca și cum și-ar fi adus deodată aminte de un lucru uitat.</p>
                  <p>— Te-a plictisit telefonul de adineauri?</p>
                  <p>— Nu.</p>
                  <p>— Cu atât mai bine. Eu… eu sunt obișnuită.</p>
                  <p>Își reluă delicata ei operație, spălând cu apă oxigenată și apoi cu tinctură de iod o mică zgârietură pe care n-o descoperise până atunci.</p>
                  <p>— Da, sunt obișnuită. Cu asta și cu atâtea altele. Vezi, Grig… Dar ar trebui să-l cunoști.</p>
                  <p>— Nu vine astă-seară pe aici?</p>
                  <p>— Trebuia… Dar acuma nu mai vine. Nici astă-seară, nici multe alte seri…</p>
                  <p>— Îmi pare rău, crede-mă.</p>
                  <p>— Mie nu. Îți jur că nu.</p>
                  <p>— Îl iubești?</p>
                  <p>Nora simți în întrebarea lui o inflexie ironică. Era convinsă că surâde, așa cum surâdea pe stradă, în grupul acela de curioși, el singur indiferent.</p>
                  <p>Ridică scurt capul, pentru ca să-l surprindă, și fu mirată văzând că se înșelase. Nu surâdea.</p>
                  <p>— Nu, nu-l iubesc. Nu cred că-l iubesc. Vine pe aici… în odaia asta… Vine, pleacă, telefonează, se supără, se împacă… Așa e el. Cred că pe dumneata te-ar amuza.</p>
                  <p>— De ce?</p>
                  <p>— Nu știu bine. Mi se pare că este exact contrariul dumitale.</p>
                  <p>— După ce se cunoaște asta?</p>
                  <p>— După multe. După voce. După cravată.</p>
                  <p>Se ridică și veni spre el.</p>
                  <p>— Da, după cravată. El o poartă totdeauna corect. A dumitale e strâmbă. Nu știi să ți-o faci. Mă lași pe mine?</p>
                  <p>Se așeză pe speteaza fotoliului și îi desfăcu nodul cravatei, cu degete ușoare, atente. El nu se împotrivi. Aștepta supus să termine. O aromă de lavandă trecea prin halatul ei poros, aducând o undă de căldură, în care se simțea parcă zvâcnirea depărtată a sângelui, bătaia măruntă a pulsului.</p>
                  <p>După ce sfârși de înnodat cravata, Nora se depărtă puțin de el și îl privi, ca să vadă cum îi stă.</p>
                  <p>— Nu, nu merge. E corectă, dar nu-ți stă bine. E prea corectă pentru dumneata.</p>
                  <p>Și tot ea, cu aceeași grijă, se sili să strice nodul prea bine făcut al cravatei și să-i redea aerul de neglijență dinainte.</p>
                  <p>Era gata să plece. Își pusese paltonul (“Ce înalt e Doamne, în palton!”) și se pregătea să-i spună bună seara.</p>
                  <p>— Într-adevăr, te duci?</p>
                  <p>— E târziu.</p>
                  <p>— Nici un te-ai prezentat. Nici un știu cum te cheamă.</p>
                  <p>— E nevoie de hârtiile mele de identitate?</p>
                  <p>— Nu strică să le vedem.</p>
                  <p>El căută cu seriozitate în buzunarul interior al hainei și scoase de acolo un carnet, pe care i-l întinse.</p>
                  <p>Nora îl răsfoi un timp, ca și cum ar fi vrut să verifice fotografia, semnalmentele, semnătura. Pe urmă, îl privi deodată surprinsă.</p>
                  <p>— Ești născut la 18 decembrie?</p>
                  <p>— Da.</p>
                  <p>— La 18 decembrie? Ești sigur?</p>
                  <p>Fără să aștepte răspunsul lui, întoarse capul spre calendarul din perete.</p>
                  <p>— Știai că e ziua dumitale astăzi?… Știai că împlinești…</p>
                  <p>Se opri, deschise din nou carnetul de identitate pe care-l avea în mână, citi anul nașterii lui…</p>
                  <p>— Știai că împlinești 30 de ani astăzi? Tocmai astăzi?</p>
                  <p>El nu părea surprins. Arăta mai mult amuzat de sincera ei stupoare. Ea insistă.</p>
                  <p>— Spune, știai?</p>
                  <p>El ridică din umeri, indiferenta lui ridicare din umeri.</p>
                  <p>— Nu.</p>
                  <p>Nora încercă să nu-l creadă.</p>
                  <p>— Nu-i adevărat. Nu-i așa că nu-i adevărat? E cineva care te așteaptă astă-seară. O femeie, o iubită. E cineva care știe…</p>
                  <p>Se opri din vorbă. Era în tăcerea lui ceva împânzit, cețos, din care avu deodată siguranța că nu va putea smulge niciun răspuns.</p>
                  <p>El făcu un pas spre ușă. Nora îl apucă de braț.</p>
                  <p>— Nu pleca încă.</p>
                  <p>Pe o etajeră cu cărți, într-un vas de sticlă, erau trei garoafe cu cotoarele lungi. Luă o garoafă și i-o întinse fără să surâdă, aproape cu gravitate.</p>
                  <p>— De ziua dumitale.</p>
                  <p>Apoi, cu un neașteptat elan, se apropie și mai mult de el.</p>
                  <p>— Rămâi aici. După cum vezi, e lumină, e cald. Îl sunăm pe portar și-l trimitem la băcănie. Vom face un dineu somptuos și vom ciocni un pahar. Asta aduce noroc.</p>
                  <p>— Crezi? întrebă el vag.</p>
                  <p>— Sunt sigură.</p>
                  <p>O sclipire copilăroasă îl lumină.</p>
                  <p>— Primesc. Dar trebuie să mă lași să cobor eu după târguieli.</p>
                  <p>— Nu se poate.</p>
                  <p>— De ce?</p>
                  <p>— Pentru că nu te mai întorci.</p>
                  <p>— Ba da.</p>
                  <p>…Și nu mai avu timp să-i răspundă, pentru că deschisese deja ușa și dispăruse vijelios pe scări.</p>
                  <p>Nora rămase în prag, să-i asculte pașii depărtându-se.</p>
                  <p>Se uită neliniștită la ceasornicul de pe birou: au trecut 20 de minute. „Poate nu mai vine.”</p>
                  <p>Era o tăcere imensă în întreg imobilul. De undeva, de la un etaj depărtat, venea un cântec slab de patefon, sau fie radio:</p>
                  <p>„Noapte bună, Mimy,</p>
                  <p>Și somn ușor.</p>
                  <p>Noapte bună, Mimy,</p>
                  <p>Adormi ușor…”</p>
                  <p>Nora se gândi la această Mimy, care desigur dormea de mult, înduplecată de cântec.</p>
                  <p>— Și ea ar fi vrut să doarmă. Îi părea rău că-și dezbrăcase halatul acela moale, în care se simțea așa de cald îmbrățișată. În rochia aceasta de seară, avea incomoda impresie că se află în vizită, în propria ei cameră. Dar voise să ia cu totul în serios „dineul” pe care îl pregătea, și se gândise cu plăcere că, la întoarcere, el va găsi o femeie strălucitoare… „Strălucitoare.” își repetă cuvântul în gând și zâmbi cu puțină oboseală.</p>
                  <p>Un uruit surd se desprinse din tăcerea generală a clădirii. Se urca cineva cu ascensorul.</p>
                  <p>Obișnuită cu secretele cele mai intime ale clădirii, urechea Norei urmărea sunetul cum ar fi urmărit ridicarea mercurului într-un fel de termometru imens.</p>
                  <p>Etajul I, etajul II…</p>
                  <p>Pe măsură ce se apropia, uruitul ascensorului vibra ca o coardă joasă de pian, prelungită de apăsarea pedalei. Se va opri la al treilea?… Nu, a trecut mai departe.</p>
                  <p>La fiecare etaj era o smucitură scurtă, ca o bătaie mai tare de puls.</p>
                  <p>Nora închise ochii. Simțea în propria ei ființă ridicarea aceasta, ca și cum o secretă curea de transmisiune ar fi dus-o mai departe până în sângele și nervii ei.</p>
                  <p>Patru… cinci… S-a oprit?</p>
                  <p>Părea că în tăcerea de până atunci se deschide o nouă zonă de tăcere, mai adâncă.</p>
                  <p>S-a oprit?</p>
                  <p>Da. S-a oprit. Grilajul interior, de lemn, e dat la o parte cu un zgomot dințat de oblon, ușa se deschide și se închide mecanic, uruitul de coardă al ascensorului se depărtează, descrește…</p>
                  <p>„Inutil să-l aștept. Nu mai vine.”</p>
                  <p>Nora se ridică din fotoliu și se apropie de oglindă, privindu-se lung.</p>
                  <p>„Ce comică ești, scumpa mea fată, ce comică ești!” își spuse cu glas tare.</p>
                  <p>Îi era milă de rochia ei neagră, de brațele goale, de cele două garoafe, pe care le vedea prin oglindă clătinându-se în vasul de sticlă, prea grele pe tulpina lor subțire, ca și cum și ele ar fi fost obosite de așteptare.</p>
                  <p>Ridică receptorul telefonului și îl păstră câtăva vreme în mână, fără niciun gând. Pe urmă îl puse la loc, neștiind de ce îl ridicase.</p>
                  <p>— Nu, nu, nu mai vine.</p>
                  <p>Se rezemase de perete și își privea acum odaia, întârziind asupra fiecărui lucru în parte, mirată că acele lucruri îi sunt în același timp așa de cunoscute și așa de străine.</p>
                  <p>Pe birou zări carnetul lui de identitate, li luă în mână și abia acum băgă de seamă că e un pașaport. Nu cunoștea pașapoartele acestea noi, cu scoarțe lungi. Îl deschise.</p>
                  <p>„Talia, mijlocie. Părul, castaniu. Sprâncenele, castanii. Ochii, verzi. Nasul, regulat. Gura, regulată. Barba, rade…”</p>
                  <p>Ultimul cuvânt o făcu să tresară. În sala de baie, pe mica etajeră metalică de deasupra chiuvetei, era serviciul de ras al lui Grig. „Trebuie să-l ascund”, își spuse, gândindu-se că celălalt, la întoarcere, ar putea să intre în baie și să găsească acolo un obiect atât de indiscret. Dar se răzgândi după primul pas… La ce bun să-l mai ascundă, de vreme ce el tot nu se mai întoarce…</p>
                  <p>Reciti din nou „semnalmentele” de pe foaia de pașaport. Ar fi vrut să regăsească în fiecare cuvânt o trăsătură din acel obraz nesigur, ce se pierdea acum din nou în ceața din care numai o clipă se desprinsese.</p>
                  <p>Părul, castaniu… Gura… regulată… Ce funcționar plictisit ridicase un moment ochelarii dintre hârtii și îl privise, într-o doară, pentru ca pe urmă să-i scrie la rubrica respectivă culoarea ochilor, linia frunții; conturul buzelor?… Ea îl avusese aici, în odaia ei, în plină lumină, în plină bătaie a lămpii, și totuși n-ar fi știut să spună nimic sigur despre figura lui cu linii nedecise.</p>
                  <p>„Gura, regulată”… Nora închise ochii și se sili să-și amintească acea gură, despre care pașaportul spunea cu indiferență că e regulată, ca și cum n-ar fi fost o infinitate de linii posibile sub acest singur cuvânt. Ar fi vrut să-și poată plimba arătătorul, pe buzele lui și să surprindă în cea mai ușoară deschidere a lor acel surâs neterminat care arunca o lumină ușor ostenită pe întreaga figură.</p>
                  <p>I se părea că este în carnetul pe care-l avea în mână un mister de descifrat și că sub toate acele formule, peceți și semnături era o viață care așteaptă să fie întrebată. Se simțea singură, oribil de singură, în odaia cu toate luminile aprinse, ținând în mână o fotografie, un nume, câteva semnalmente, sub care ar fi fost fericită să audă o bătaie de inimă, un glas.</p>
                  <p>Era ispitită să ducă acel carnet cu scoarțe albastre la ureche și să asculte, ca într-un ghioc, șoaptele unei vieți pe care nu o cunoaște.</p>
                  <p>Paginile „rezervate pentru vize” erau pline de felurite timbre și ștampile. Nora citi pe ultima filă: Vise sous le no. 1464 a la Legation de Belgique de Bucarest pour permettre au titulaire…”8</p>
                  <p>Două ștampile mai mici, dreptunghiulare, arătau în josul paginii trecerea frontierei, la ducere și la întoarcere. „Hergenrath, 23 Juillet 1934. Controle des Passagers” 9. Și apoi „Hergenrath, 12 Aout”.</p>
                  <p>„Unde am fost eu între 23 iulie și 12 august?” se întrebă Nora. Se revăzu pe plajă, la Agigea, în plin soare, treizeci de zile singură, în timp ce la Eforie, Grig juca ziua cărți la Cazinou și dansa noaptea la buvetă… Uneori, când era marea liniștită, jazul se auzea până în cortul ei de la Agigea… În același timp, cineva trecea într-o noapte de iulie granița la Hergenrath, poate spre Bruxelles, poate spre un mic oraș de provincie, poate singur, poate cu o femeie, cineva care cinci luni mai târziu avea s-o ridice din zăpadă, pe o stradă din București, și s-o privească în ochi cu o indiferentă ridicare din umeri…</p>
                  <p>Ar fi vrut să poată retrăi acele zile, 23 iulie – 12 august, dar nu în cortul de la Agigea, ci undeva nevăzută, în umbra acestui necunoscut. Ar fi vrut să poată ști ce s-a întâmplat în acele 19 zile și să vadă mica gară de frontieră în noapte, chipul vameșului, ștampila imprimând cu tuș roșu pe hârtie o zi ce nu se va mai întoarce… „Hergenrath, 23 Juillet.” Cuvântul avea ceva misterios, indescifrabil pentru Nora.</p>
                  <p>Se cufundă în fotoliu, descurajată.</p>
                  <p>Ar fi trebuit să se dezbrace, să se culce, să doarmă dar simțea că nu ar avea putere să se ridice în picioare, să-și scoată rochia, să-și facă patul. Ar fi vrut să rămână nemișcată și să doarmă așa cum era, ca într-o sală de așteptare într-o gară. Gara de la Hergenrath…</p>
                  <p>Soneria sună deodată puternic, gălăgios. În primul moment, Nora nu-și dădu seama de ce se întâmpla. O lăsă să sune lung, ca și cum ar fi vrut să umple întreaga odaie cu chemarea ei. Pe urmă se îndreptă spre ușă, silindu-se să nu facă nicio presupunere. Deschise fără emoție. În prag era el, încărcat cu pachete.</p>
                  <p>Dopul zbură cu o detunătură puternică și șampania se revărsă peste gâtul sticlei, în timp ce Nora privea în sus, ca și cum ar fi urmărit traiectoria proiectilului.</p>
                  <p>— Lovit! strigă el victorios.</p>
                  <p>Sus, pe tavan, o pată albă, cât o monedă, indica punctul atins.</p>
                  <p>— Încă două lovituri ca asta, și mâine mă dă proprietarul afară, pentru avarii grave, glumi Nora, nu fără îngrijorare totuși.</p>
                  <p>— Două lovituri zici? Nu, scumpa mea prietenă. O sută una. Da, o sută una lovituri de tun. Ca la Bobotează, ca la 24 Ianuarie.</p>
                  <p>Și punând deoparte sticla deschisă, ca pe o armă descărcată, luă în mâini o nouă sticlă. De astă dată detunătura fu și mai puternică decât cea dintâi. Se priviră surprinși unul pe altul, fără să mai surâdă. Ferestrele vibrau cu un sunet subțire. Pe etajeră, cele două garoafe se clătinau trezite din somn. Detunătura părea că se răspândește până departe prin toată clădirea adormită, de la etaj la etaj.</p>
                  <p>— Lovit!</p>
                  <p>Pe tavan apăruse un nou semn alb, la o distanță foarte mică de primul.</p>
                  <p>— Sunt un trăgător formidabil! Ce siguranță! Ce precizie!</p>
                  <p>Avea în privire o lumină, pe care Nora o vedea pentru prima oară aprinzându-se. Aproape că nu-l mai recunoștea pe omul tăcut care plecase cu jumătate oră înainte, din camera ei. Unde era tăcerea lui grea, unde acel surâs de oboseală și de indiferență? Vorbea acum cu o însuflețire nervoasă străină parcă de el.</p>
                  <p>Șampania fierbea mărunt în pahare. Nora îl ridică pe al ei, cu oarecare gravitate.</p>
                  <p>— Pentru aniversarea dumitale. Pentru cei treizeci de ani pe care. Îi împlinești.</p>
                  <p>Băgă de seamă că vocea îi tremură și îi fu rușine de această copilăroasă emoție. El răspunse cu degajare, glumind:</p>
                  <p>— Pentru dumneata. Pentru tramvaiul 16. Pentru accidentul de astă-seară.</p>
                  <p>La al câtelea pahar era? Numărase până la al cincilea dar de acolo mai departe pierduse socoteala.</p>
                  <p>Era probabil târziu. Aparatul de radio (cine îl deschisese? când îl deschisese?) intona slab imnul englez. „Se termină emisiunea de la Droitwitch”.</p>
                  <p>Nora făcea eforturi să-și țină ochii mari, deschiși, dar lucrurile din cameră le vedea într-o pânză de fum.</p>
                  <p>Sus, pe tavan, grupate mărunt în jurul aceluiași punct, loviturile marcate i se păreau acum fără număr de multe.</p>
                  <p>În fața ei, când foarte aproape, când nemăsurat de departe, ca și cum l-ar fi privit prin lentilele întoarse ale unui ochean, era el. Vorbea, dar Nora deși auzea distinct fiecare cuvânt, nu înțelegea nimic din ce spune. Mereu glasul acesta surd, stins, cu subite străpungeri de lumină, care se pierd apoi în aceeași indiferență…</p>
                  <p>Lovit! Ce curios sună strigătul acesta scurt, de triumf, în vorbirea lui leneșă. Lovit! Lovit ce? Lovit unde? Lovit în inimă, da, da, am spus în inimă.</p>
                  <p>Nora își luă capul în mâini. Ar fi vrut să oprească șirul dezordonat de gânduri care o străbăteau, ar fi vrut să oprească bătaia tâmplelor.</p>
                  <p>„Dragă fată, să fim rezonabili, să nu ne pierdem capul. Domnul ăsta… cum îl cheamă?… vezi? ai și uitat cum îl cheamă… în sfârșit, cum l-o fi chemând, are să plece. E târziu, și are să plece… Afară dacă… afară dacă vrei să rămână. Vrei să rămână? Spune, mie poți să mi-o spui… ne cunoaștem doar de atâta vreme… vrei să rămână?”</p>
                  <p>El se ridicase probabil de la locul lui și venise lângă ea. Îi simțea răsuflarea în spate, foarte aproape. Nora se ridică brusc.</p>
                  <p>— Așteaptă-mă. Mă întorc îndată.</p>
                  <p>Intră în odaia de baie, fără să facă lumină, de teamă să nu-și surprindă în oglindă figura descompusă de nesomn și de vin, privirea tulbure, pe care și-o cunoștea de mult, din rarele ei nopți albe. Deschise robinetul și lăsă să curgă apă rece pe obraji, pe ochi. Pe urmă abia, îndrăzni să aprindă lumina: își regăsi cu încredere privirea ei cuminte, de zi. Se privi un timp, întrebându-se ce trebuie să facă. Ar fi atât de simplu să se întoarcă în cameră, să-i spună că e târziu, că e obosită și că-l roagă să plece! Dacă ar fi avut curajul să-i spună același lucru, pe vremuri, într-o noapte ca asta, lui Grig… Serviciul ăsta de ras n-ar mai fi aici – și câte lucruri, câte ar fi altfel de cum sunt!</p>
                  <p>Își desprinse rochia cu mișcări încete, întârziate, neștiind dacă până la urmă nu o va încheia la loc. Rămase goală, cu picioarele desculțe pe ciment, și răceala pietrei răspunse în toată ființa ei, cu ceva mângâietor, calmant, între pereții albi de faianță, strălucitori sub bătaia lămpii, corpul ei era palid, trist. Se privi cu o clătinare din cap: „Săraca mea Nora, ce singură ești!” Un val de tandrețe o cuprinse pentru singurătatea ei și un gust confuz de lacrimi neplânse.</p>
                  <p>La ce bun să se împotrivească? Va trece dincolo, va stinge lumina, se va culca și-l va aștepta să se dezbrace. Îl va săruta, ea cea dintâi, pe buze și va surprinde acolo surâsul lui amar. Poate că și el, da, poate că și el are unele lucruri pe care vrea să le uite…</p>
                  <p>Își îmbrăcă halatul alb și se mai uită încă o dată în oglindă, căci nu voia să-și evite privirea.</p>
                  <p>În prag se opri, neînțelegând ce se petrece. În odaie nu era nimeni. Privi lung fotoliul gol, țigara, care ardea singură în scrumieră, paharele deșarte. Ușa din vestibul era întredeschisă. Se îndreptă într-acolo, ieși pe culoar și ascultă un moment, fără curiozitate. I se părea că aude de jos, de la primele etaje, pași care coboară.</p>
                  <p>Se întoarse în odaie și din nou se uită cu un fel de atenție stupidă la fiecare din lucruri, ca și cum le-ar fi întrebat, ca și cum ar fi așteptat să-i răspundă.</p>
                  <p>Deschise fereastra. Jos, în stradă, pe trotuarul celălalt, un domn în palton gri se îndepărta cu pași mari, cu mâinile în buzunare. Nora își aminti numele citit pe pașaport. Îl strigă fără să-și dea seama ce face.</p>
                  <p>— Paul! Paul!</p>
                  <p>Pe urmă rămase peste fereastra deschisă, cu brațele căzute.</p>
               </div>
               <div type="div3">
                  <head>
                     <anchor xml:id="id_II4"/>II</head>
                  <p>PAUL SE AUZI STRIGAT, DAR NU întoarse capul. Glasul cădea de sus, înghețat, fără accent. Era pe toată strada o tăcere încremenită, Trebuia să fie foarte târziu. Pe tot bulevardul Dacia, o singură fereastră luminată: fereastra ei. O simțea în spate, între umeri, ca o privire. Nu se opri decât după ce trecu de colț, când simți că ochiul acela de lumină nu-l mai poate ajunge.</p>
                  <p>Avea un sentiment, de bruscă despovărare: „Liber și singur”.</p>
                  <p>Ce departe era de odaia din care fugise! Băuse mult, vorbise enorm, voise cu tot dinadinsul să fie tânăr și vesel, dar a fost de ajuns să rămână câteva clipe singur, pentru ca toată animația lui să se prăbușească. Nu avea nicio curiozitate pentru corpul tinerei femei, care se dezbrăca în odaia de alături. Se ridicase de la locul lui, își luase în grabă paltonul și pălăria, ieșise lăsând deschisă ușa, de teamă să nu fie auzit, coborâse treptele, sărindu-le câte două, câte trei. Liber și singur…</p>
                  <p>…Se trezi umblând de-a lungul trotuarului, drept la margine, cu pași foarte mărunți, unul după altul. Gheata se imprima adânc în zăpadă, lăsându-și tiparul bine desenat. Când ajungea în dreptul unui nou felinar, se oprea pentru a privi înapoi: sub bătaia lămpii, urmele pașilor se aliniau până departe, desenați parcă pe o nesfârșită pagină albă. Pe urmă, pornea mai departe, cu același pas atent.</p>
                  <p>Un taximetru trecu pe lângă el, încetinindu-și mersul și invitându-l pe acest trecător întârziat. Paul întâlni privirea șoferului, privire intrigată, poate puțin ironică, și tresări, de a fi fost surprins în stupidul său joc. Trecu drumul, spre celălalt trotuar, grăbind pasul, ca și cum și-ar fi amintit deodată că are de făcut o cursă, pe care o uitase.</p>
                  <p>Și acum?</p>
                  <p>Se jena să reînceapă jocul întrerupt, căci avea impresia că nu șoferul, ci el însuși se surprinsese adineauri. Mergea într-adins pe lângă case, pe unde zăpada era bătătorită, și pașii rămâneau fără urme.</p>
                  <p>Trecea prin fața unui gard lung de lemn, făcut din scânduri vopsite. „Soț ori făr’de?” Se decise pentru „soț” și începu să numere.</p>
                  <p>— Unu, doi, trei, patru…</p>
                  <p>Se oprea uneori, căci erau unele scânduri crăpate în două și n-ar fi vrut să numere aceeași scândură de două ori. Nu-i plăcea să trișeze cu propriile lui superstiții.</p>
                  <p>O lumină de faruri izbucni din spate, proiectându-i umbra departe, pe zăpadă. Era însă hotărât de astă dată să nu se mai lase intimidat și să-și continue cu orice preț jocul pe care îl începuse.</p>
                  <p>— Cincisprezece, șaisprezece…</p>
                  <p>Mașina trecu în viteză pe lângă el: „O mașină de casă sau un taxi ocupat”, gândi Paul, fără să-și întrerupă numărătoarea.</p>
                  <p>— Douăzeci și opt, douăzeci și nouă, treizeci…</p>
                  <p>Se opri în fața scândurii lângă care ajunsese, o măsură din creștet până jos, ca pe un om, și murmură de câteva ori: treizeci, treizeci.</p>
                  <p>Treizeci de ani! Iată, e inutil să fugi de singurul gând care te urmărește; e inutil să cauți uitarea în mici jocuri imbecile. Până la urmă, va trebui să-l privești în față, să-l accepți: treizeci de ani.</p>
                  <p>Se rezemă cu spatele de gard și închise ochii. Ar fi vrut să poată rămânea așa, fără gânduri, fără amintiri, în această nesimțire binefăcătoare. Se vedea ca și cum S-ar fi privit de pe trotuarul celălalt, singur pe strada pustie, rezemat de o poartă străină în această noapte în care împlinea treizeci de ani, treizeci de ani cu care nu știa ce să facă.</p>
                  <p>Dar simțea ridicându-se de undeva, din ființa lui, ca o ceață ușoară, un îndepărtat gust de tristețe, un vechi gust de cenușă. Știa bine ce amintiri prost închise, ce imagini inutil reprimate se ascundeau dincolo de această indiferență, pe care o simțea acum destrămându-se. Așa cum la munte, în diminețile de ceață, aștepți să apară peisajul dispărut și totuși prezent, întrevedea dincolo, de această melancolie imaginea iubitei, numele ei zadarnic alungat: Anna.</p>
                  <p>Repetă numele de câteva ori, cu glas tare, despărțind cele două silabe, cum ar fi desfăcut piesele unui mic mecanism pentru a-i surprinde resortul ascuns.</p>
                  <p>De câte zile nu o mai văzuse? Cineva răspunse pentru el: „23 de zile”, și Paul tresări îngrozit de preciziunea mecanică a răspunsului. Ultimele zile fuseseră destul de calme. Nu se gândise la ea, lucrase în liniște, o credea uitată. Totuși, s-ar fi spus că, în umbră, un nevăzut aparat sensibil îi cronometrase absența, înregistrând parcă pe un ecran interior, gata să se lumineze la întâia cerere, clipă cu clipă, timpul trecut fără ea: 23 de zile, 8 ore, 26 de minute…</p>
                  <p>Revăzu capul ei blond, ochii prea vii, mâinile vorbărețe și pe urmă acel surâs grav, care îi întrerupea uneori, pe neașteptate, agitația, surâs prea greu pentru ochii ei mici ce se dilatau exagerat într-un efort de atenție, ca și cum ar fi făcut tăcere ca să asculte un alt glas, pe care vorbele ei de până atunci îl acoperi seră.</p>
                  <p>…Trecu drumul spre Grădina Icoanei și nu recunoscu, în micul parc de iarnă, imaginea grădinii pe lângă care trecuse de atâtea ori ziua. Totul era străin: aleile înzăpezite, copaci negri, goi în nemișcarea lor de lemn, băncile rare, lămpile electrice care ardeau inutil, ca și cum cineva ar fi uitat să le stingă înainte de plecare.</p>
                  <p>Undeva, spre poarta din stânga, trebuia să mai fie banca pe care, într-o dimineață de octombrie 1932, îl așteptase Ann, cu un bloc de desen în mână, venită să ia câteva schițe de copii, pentru un proiect de afiș la care lucra pe atunci. Nu avu curajul să caute acea bancă și poate că nici n-ar fi găsit-o în grădina atât de schimbată acum.</p>
                  <p>Se uită la ceas și băgă de seamă că e totuși mai puțin târziu decât își închipuise: două fără zece.</p>
                  <p>La ora aceasta, Ann era poate la barul din bulevardul Basarab, ca de obicei. Ieșea mereu în ultima vreme, și de ce tocmai astăzi ar fi rămas acasă?</p>
                  <p>„Noaptea asta nu poate să treacă fără Ann”, își spune Paul, și gândul că o poate întâlni, dacă vrea, îl înfioră.</p>
                  <p>Vede barul din Basarab, pereții lui cu reflexe metalice, luminile albastre, puntea circulară de dans, ca o insulă de lumina. La masa lor de totdeauna, într-un grup de prieteni, trebuie să fie Ann. Se îndreaptă spre ea și îi spune, privind-o drept în ochi: „Ann, împlinesc în noaptea asta treizeci de ani. Nici eu nu știam; mi-am adus aminte întâmplător adineauri și am venit să ciocnim un pahar împreună. Știi bine cât sunt de superstițios”.</p>
                  <p>Ea îl privește surâzând. „Te așteptam, Paul. Știam că ai să vii. Noaptea asta nu putea trece fără tine.”</p>
                  <p>Totul este halucinant de viu: simte căldura cuvintelor ei, aburul lor pe obraz. Totul e atât de prezent, atât de aproape: rochia ei neagră, mica broșă de argint pe sânul stâng, poșeta de mătase strălucind pe masă, paharul cu whisky, pe care ea l-a dat cu un gest nervos deoparte, ca și cum ar fi vrut ca între ea și el să nu fie nimic care să-i despartă.</p>
                  <p>…Se trezi târziu, cu o tresărire de alarmă. Câtă vreme pierduse oare visând? Nu îndrăzni să se uite la ceas. Privi în jur și nu-și dădu seama unde se afla. Nu mai era în Grădina Icoanei, strada îi era necunoscută, casele străine. Dincolo de aceste clădiri, pe care nu le cunoștea, o slabă aureolă albastră: luminile bulevardului Brătianu. Alergă într-acolo, silindu-se să nu se gândească la nimic. La primul colț de stradă, găsi o stație de mașini. Șoferul era adormit, motorul înghețat porni greu – și ce departe, ce insuportabil de departe era barul din bulevardul Basarab!</p>
                  <p>Sări din mașină, trântind portiera, și strigă în trecere portarului: „Plătește-l dumneata”.</p>
                  <p>„Lume multă?” o întrebă pe fata de la garderobă, în timp ce-și dezbrăca paltonul, neîndrăznind să pună mai clar singura întrebare care îl interesa.</p>
                  <p>Cineva îl bătu pe umăr, și el se întoarse cu o tresărire disproporționată de spaimă. (“Ar trebui să mă controlez”, observă în gând.) Era un coleg de barou, avocat la o societate petroliferă.</p>
                  <p>— Bine că te găsesc, nene. Toată ziua te-am căutat cu telefonul. Ce facem mâine cu procesul nostru?</p>
                  <p>— Ce proces? întrebă Paul absent, în timp ce peste umăr încerca să surprindă o deschidere a draperiilor din fund, spre interiorul barului.</p>
                  <p>— Cum ce proces? Știi că-mi placi? Procesul de la comerț doi, cu „Steaua Română”. Nu știi? 3.623 pe 929. Vrei să te judeci mâine? Eu zic să-l amânăm. N-are niciun haz acuma, înainte de Crăciun. După vacanță oricând, la dispoziția dumitale. Ei! ce zici?</p>
                  <p>Paul răspunse vag, căci nu ascultase și nici un știa despre ce este vorba.</p>
                  <p>— Lasă, om vedea mâine… Scuză-mă acum, sunt grăbit, caut pe cineva…</p>
                  <p>— Pe cine cauți, că nu e nimeni înăuntru? O plictiseală de moarte. Mai bine vino cu mine la Zissu.</p>
                  <p>Paul se depărta de el, aproape fără să-l salute. „Nimeni, nimeni.” Repeta cuvântul automat, fără să-l înțeleagă. Dădu perdelele deoparte, cu un gest scurt. Departe, foarte departe parcă, în colțul opus al barului, la o distanță care dintr-o dată i se păru enormă, de nestrăbătut, masa lor obișnuită era goală.</p>
                  <p>Păși într-acolo mașinal și se sili să privească fix, mereu spre același punct, cu ochii deschiși mari, ca și cum ar fi vrut să rețină imaginea pe retină și să împiedice astfel să se transmită spre alți centri de durere oribila veste.</p>
                  <p>Totul se petrecu fără accident. Căzu pe scaun frânt, cu ceva de om uzat în această cădere, dar încă stăpân pe mișcările lui.</p>
                  <p>Pianistul îi trimise un salut de recunoaștere (“N-ați mai fost de mult pe la noi”), și el răspunse cu o ridicare de umăr, cu un gest vag, obosit, care răspundea la altceva, la cu totul altceva.</p>
                  <p>Barul era luminat slab, ca vagoanele de dormit noaptea. Regăsea totdeauna aici o atmosferă de călătorie, de plecare, și orașul i se părea că se depărtează, se pierde. Schițele de decorație le făcuse Ann, din prietenie pentru patron, fost pe vremuri maître d’hotel la Colonade. Cu ce entuziasm copilăros desenase ea fiecare detaliu, ce absorbită era de fiecare’ nouă descoperire!</p>
                  <p>— Are să fie superb, dragul meu Paul. Superb, înțelegi? Și uite aici (creionul ei se oprise pe hârtie, indicând un punct anumit), aici va fi masa noastră, a ta și a mea.</p>
                  <p>Ce farsă a memoriei îi reamintea cuvintele ei uitate, tocmai în acest moment, ca și cum vârful ei de creion ar fi indicat, cu luni înainte, locul exact în care într-o noapte viitoare, în noaptea aceasta, va avea să aștepte o umbră care nu mai vine?</p>
                  <p>Și dacă totuși vine?</p>
                  <p>Paul refuză această speranță, pe care o știa înșelătoare. Nu voia să primească noi așteptări inutile. Gândul stărui însă ispititor: „Și totuși nu e exclus să vie”.</p>
                  <p>Nu, exclus nu era, asta trebuia s-o recunoască și el. De atâtea ori, spre dimineață, când luminile se stingeau, când jazul tăcea obosit, când instrumentele de metal intrau în îmbrăcămintea lor de pânză și numai pianul continua să cânte pentru dansatoarele care se demachiau, pentru fetele de la garderobă sau pentru un client întârziat, de atâtea ori, dând deoparte perdelele din fund, albă, trează, strălucitoare, cu pasul ei decis, cu surâsul ei de dimineață, intra Ann.</p>
                  <p>Paul ridică scurt capul, strigat parcă de această arătare. Dar la capătul opus al sălii, perdelele erau nemișcate, și cu faldurile lor grele, cu roșul lor de cupru vechi, despărțeau parcă o lume de altă lume.</p>
                  <p>Nu-și putea lua acum privirea de la acel punct prin care totuși, dintr-un moment într-altul, putea să apară ea. Avea senzația că un punct de durere se deplasase acolo, ca o altă inimă desprinsă din el și trimisă înainte, în recunoaștere, ca să pândească și să aștepte.</p>
                  <p>Uneori, perdelele se mișcau, o mână apărea de dincolo, și atunci Paul, ca și cum n-ar mai fi putut suporta un nou grad de tensiune, avea o scurtă sincopă a conștiinței, care îi permitea să privească fără strigăt, cu un fel de stupoare resemnată, cum draperiile se deschideau într-adevăr, lăsând să treacă o dansatoare, o fată de la garderobă sau o florăreasă.</p>
                  <p>Și mai greu de suportat era când mâna ce apăruse o clipă se retrăgea fără ca perdelele să se deschidă și fără ca să se poată vedea cine anume era dincolo de ele, căci atunci nimeni nu l-ar fi putut convinge pe Paul că nu Ann se afla acolo, că nu ea venise până în pragul barului, pentru ca în ultimul moment (fiindcă era prea târziu, sau nu era destulă lume) să se răzgândească și să plece. Ar fi vrut să alerge după ea, s-o ajungă exact în momentul în care ieșea și să-i poată spune: rămâi! Dar se vedea întorcându-se singur printre perechile de dansatori, printre mesele cu clienți intrigați de ducerile și întoarcerile lui și nu se simțea în stare să suporte atâtea priviri indiscrete, atâtea semne cu subînțeles, atâtea șoapte…</p>
                  <p>Un chelner stingea lămpile cu abajur pe mesele rămase goale. De la o masă vecină, pianistul, care discuta cu o dansatoare din local, se întoarse spre Paul.</p>
                  <p>— Merge prost prăvălia. Semn rău. Începe să facă economii la lumină.</p>
                  <p>Numai în centru, puntea de dans rămase luminată, ca o planetă de argint plutind prin spații albastre de fum de țigară.</p>
                  <p>Patronul se apropie de masa lui Paul și îi ceru voie să ia loc lângă el. Era ora confidențelor, când între personalul localului și clienții cunoscuți se angajează conversații familiare.</p>
                  <p>— Nu știu ce să mai fac, se vaită patronul. Cred că am să lichidez. Așa nu mai merge. Trec nopți întregi cu un whisky și două citronade. Și nu că sunt superstițios, dar de când duduia Ann nu mai vrea să dea pe la noi, merge din rău în mai rău. Nu știți ce o fi având? de ce o fi supărată? Am vrut s-o întreb astă-noapte, dar…</p>
                  <p>— A fost pe aici?</p>
                  <p>— Da. Pe la unu.</p>
                  <p>— Singură?</p>
                  <p>— Cred că singură. Afară dacă n-o aștepta cineva în mașină. Nici n-a vrut să intre. „Nu rămâneți, duduie Ann?”</p>
                  <p>„Nu, căutam pe cineva.” Și s-a dus.</p>
                  <p>Paul îl privește pe omul din fața lui fără să-l vadă, îl aude fără să priceapă ce spune.</p>
                  <p>„Ann a fost aici și m-a căutat.” Gândul e de o simplitate care nu suferă răspuns. „A fost aici și m-a căutat.”</p>
                  <p>Nu, într-adevăr, ea nu putea lăsa să treacă noaptea aceasta fără să-l întâlnească. L-a căutat acasă, i-a telefonat la birou, a venit până aici… Și în timp ce ea alerga prin tot orașul după el, ca să pună capăt acestei stupide despărțiri, în timp ce alerga să-i aducă în dar sărutul ei de întoarcere, sărutul ei de împăcare, el se lăsa târât în cel mai ridicul accident de stradă.</p>
                  <p>Paul plătește paharul lui de whisky, pe care abia acum își dă seama că nici nu l-a băut, îl consolează pe patron (“Lasă, că se îndreaptă, barurile astea sunt ca femeile: nu știi nici de ce vin, nici de ce te lasă”). Aruncă un salut pianistului și trece printre mesele goale, ocolind puntea de dans, cu o lene, cu o întârziere de gesturi ce stă foarte bine unui client de bar, în zori. Nimeni nu va citi, pe obrazul lui palid, neașteptatul strigăt, nevăzuta lumină…</p>
                  <p>Se opri în fața telefonului și privi cu emoție pâlnia de ebonit, în care peste o clipă avea să vibreze glasul lui Ann, glasul ei trezit din somn, puțin tulbure la început, dar clarificat apoi de surpriză.</p>
                  <p>Mâna îi tremura formând pe discul aparatului numărul cunoscut, acel număr pe care și-l interzisese sub jurământ și pe care îl făcea totuși de sute de ori, mașinal, pe imaginare discuri, pe fereastră, pe birou, pe dosare.</p>
                  <p>Telefonul sună lung, de câteva ori, fără răspuns. „Greșeală probabil”, gândi Paul, și nici un era de mirare, în halul de nerăbdare în care se afla.</p>
                  <p>Reluă operația de la început și formă numărul cifră, cu cifră, încet, rar, ca un începător, cu acea grijă atentă pe care o recomandă indicatoarele din cabinele telefonice. Soneria își repetă chemarea ei regulată și, ca și cum la capătul celălalt al firului s-ar fi aprins o lumină, Paul văzu cu ochii închiși aparatul de telefon aproape de patul lui Ann, lucrurile cunoscute din jur, micul elefant de argint, scrumiera de lemn ars (“tek de Guyanne”, își aminti fără, rost numele lemnului), portretul din perete al lui Ingrid, fotoliul roșu, covorul, întreaga odaie în care soneria chema fără sens, fără răspuns.</p>
                  <p>— E stricat? întrebă fata de la garderobă, care aștepta, să-i dea paltonul, văzându-l că stă de atâta vreme cu receptorul în mână, fără să vorbească.</p>
                  <p>— Nu, nu, e stricat. Nu e acasă, răspunse el, fără să știe de ce, fără să știe cui.</p>
                  <p>Încercă să ridice din umeri, dar nu izbuti. Nici cele mai vechi gesturi nu-l ajutau.</p>
                  <p>Mașina cobora pe Calea Griviței, spre oraș. În dreptul Gării de Nord, Paul făcu semn șoferului să oprească.</p>
                  <p>— Pleacă vreun tren la ora asta?</p>
                  <p>Șoferul întoarse capul spre ciudatul său client.</p>
                  <p>— De ce?</p>
                  <p>— Întreb dacă pleacă vreun tren.</p>
                  <p>— La ora asta nu. Primul tren este la 5 și 40. Personalul de Timișoara.</p>
                  <p>Paul se vedea prăbușit într-un compartiment de clasa treia, legănat de zgomotul roților, amețit, călătorind fără țintă, o zi și o noapte, și încă o zi, și încă o noapte, coborând undeva la o gară fără nume. În plină câmpie, murdar, negru de funingine, descompus de nesomn și culcându-se pe pământul înghețat, ca să doarmă și să uite.</p>
                  <p>Șoferul porni mai departe, fără să întrebe. Avea obișnuința călătorilor pe care îi găsea noaptea, singuri la un colț de stradă, cu aerul nedecis dacă să oprească un taxi, sau să-și tragă un glonte în cap.</p>
                  <p>Paul nici nu-și dăduse seama că porniseră din nou și, întorcând capul, zări ca printr-o pânză de somn clădirea Teatrului Național, pe fereastra prin care privise o clipă înainte clădirea Gării de Nord.</p>
                  <p>Mașina alerga mai departe pe strada Regală, dar când ajunse la bulevardul Brătianu, șoferul se opri și el, neștiind încotro s-o mai ia.</p>
                  <p>— Să vă duc acasă?</p>
                  <p>— De ce acasă?</p>
                  <p>— Știu eu? Poate vă așteaptă cineva.</p>
                  <p>Paul tresări. „Poate vă așteaptă cineva.” Parcă a mai auzit în noaptea aceasta aceleași cuvinte. „E cineva care știe, e cineva care așteaptă.”</p>
                  <p>Gândul e absurd, și Paul simte că într-adevăr nu mai are puterea de a-l primi. În resemnarea lui de cenușă, nu mai e loc pentru această nouă așteptare, pentru această nouă inutilă speranță. Ar vrea s-o oprească undeva dincolo de conștiință, în camera obscură a memoriei, dar fulgerător cuvântul spus a developat o imagine mai vie, mai repede decât voința lui de a uita: „Sus, în cameră lui, Ann îl așteaptă”.</p>
                  <p>Îi e rușine să creadă, și totuși nu poate altfel. I-a spus șoferului adresa, încet, în șoapte, cu jenă – și totuși cu ce nerăbdare! Mașina zboară pe bulevardul pustiu, spre un miracol care devine cu fiecare secundă mai plauzibil, mai cald, mai convingător: Ann este la el acasă și îl așteaptă.</p>
                  <p>De atâtea ori, da, de atâtea ori, deși se despărțise de ea numai cu câteva ore înainte, o găsise în patul lui, dormind, într-una din pijamalele lui prea lungi pentru ea, în care se pierdea toată, ca un copil. De atâtea ori o găsise la biroul lui citind un roman, luat la întâmplare din cărțile lui, sau, când nu era niciun roman, o carte de drept comercial, o revistă de jurisprudență, în care părea cufundată cu toată seriozitatea. Își amintește, nu se poate opri să nu-și amintească, acea uitată seară de noiembrie 1932, când, rămas acasă să studieze dosarul unui proces pentru a doua zi, ea sunase noaptea la ușa lui și apăruse în prag cu o valiză mică, în care avea o cămașă de noapte, peria de dinți, o pereche de ciorapi: „Am venit să dorm la tine. Pe strada mea se repară linia de tramvai și e un scandal asurzitor. Te superi?”</p>
                  <p>Se opri în fața casei, îl plăti pe șofer și-l aștepta să plece. Își acorda câteva ultime minute de speranță. Nimic nu era încă decis, nimic nu era încă pierdut. Câtă vreme rămânea acolo, în fața porții, destinul era oprit în loc. Era încă posibil ca Ann să fie sus.</p>
                  <p>Își ridică privirea spre fereastra lui de la etajul al treilea, ca și cum ar fi vrut s-o întrebe, și tresări: fereastra era luminată.</p>
                  <p>Numără încă o dată etajele, numără încă o dată ferestrele – „a doua din dreapta” – și se întrebă dacă nu se înșală, dacă nu visează. Rămase cu ochii fixați spre acel ochi de lumină, care-l aștepta la sfârșitul acestei groaznice nopți.</p>
                  <p>„Așadar, e adevărat. Așadar, e aici.”</p>
                  <p>Simți o nesfârșită oboseală, ca și cum toată încordarea de până atunci ar fi plesnit într-o singură clipă. Un moment îi trecu prin minte gândul absurd de a pleca, de a rămânea singur. Ann era sus, și acest lucru îi aducea o liniște neașteptată, care închidea toate întrebările ca într-un somn.</p>
                  <p>Se scutură din această renunțare și porni nebunește pe scări, cu o bruscă, disperată nevoie să o vadă, să o strângă în brațe. Ann! Ann! Ann! Numele alerga înaintea lui ca un strigăt.</p>
                  <p>Găsi ușa deschisă și o împinse cu umărul. În vestibul, pe cuier, era un mantou de stofă pe care nu-l cunoștea.</p>
                  <p>Se opri în pragul biroului și cuprinse cu o singură privire întreaga încăpere. La birou era o femeie tânără, cu o carte deschisă înaintea ei. „Nu e Ann”, șopti el amețit.</p>
                  <p>Pe urmă abia o recunoscu pe Nora.</p>
               </div>
               <div type="div3">
                  <head>
                     <anchor xml:id="id_III4"/>III</head>
                  <p>SE PRIVIRĂ ÎN TĂCERE CÂTEVA clipe.</p>
                  <p>— Ce cauți dumneata aici?</p>
                  <p>Nora se ridicase în picioare, înclinată spre el, gata parcă să-i vie în ajutor.</p>
                  <p>Ca și cum ar mai fi fost nevoie să observe ciudățenia situației, el repetă întrebarea:</p>
                  <p>— Aici, la ora asta?</p>
                  <p>Nu-i recunoscu vocea, prea guturală, prea apăsată. Nu recunoștea nimic din figura lui nesigură.</p>
                  <p>„Cum s-a schimbat!” gândi Nora. Unde-i era surâsul care îl apăra aseară așa de bine, ca o vizieră? Avea acum trăsăturile devastate. Prin ce dezastru trecuse, ce anume se întâmplase în cele câteva ore de la despărțirea lor, pentru ca să ajungă în starea asta deplorabilă?</p>
                  <p>Îi arătă cu mâna fotoliul de lângă birou.</p>
                  <p>— Nu vrei să șezi?</p>
                  <p>— Ei, dar știi că ai haz dumneata! izbucni Paul. Te găsesc la patru dimineața în casa mea – de ce? Ca să-mi oferi un scaun?</p>
                  <p>Ea nu răspunse. Continua să-l privească cu aceeași privire mirată, căutând să descifreze pe acest obraz devastat ce se întâmplase. Rămăsese cu mâna întinsă, în gestul neterminat cu care îi indicase scaunul.</p>
                  <p>— Te rog să pleci, zise el.</p>
                  <p>Pe urmă trecu de partea cealaltă a biroului și o apucă de braț.</p>
                  <p>— Te rog pleacă. Nu mă sili să fac lucruri de care mâine îmi va fi rușine. Pleacă. Sunt obosit. Trebuie să rămân singur.</p>
                  <p>Dar pentru că ea tăcea mai departe și îl privea mereu cu aceeași privire, care nu punea întrebări, el cu o schimbare de ton, cu un efort de căldură, cu o voce care ar fi vrut să fie caldă și nu izbutea decât să fie surdă, o rugă încet, înăbușit:</p>
                  <p>— Știu, îți datorez o explicație. M-am purtat oribil cu dumneata. Ai avea dreptul să întrebi. Aș avea datoria să răspund. Dar nu acum. Te rog, nu acum. Mi-e imposibil să vorbesc. Ne vom întâlni altădată, oricând, mâine dacă vrei, dar acum pleacă.</p>
                  <p>Nora se desprinse de lângă el.</p>
                  <p>— Bine, plec. Dar nu imediat. Îți promit că peste cinci minute nu voi mai fi aici. Dar ascultă-mă aceste cinci minute. Cu ochii pe ceas.</p>
                  <p>Cu un gest loial, își desprinse ceasul de la mână și îl puse pe birou, între amândoi. Pe urmă, își ridică ochii asupra lui.</p>
                  <p>— Mi-a fost frică să nu faci o prostie… De aceea am venit.</p>
                  <p>El rămase cu privirea fixată pe micul ceas de pe birou, urmărind mișcarea secundarului pe cadran și așteptând parcă să treacă cele cinci minute, nimic altceva.</p>
                  <p>— Mi-a fost frică să nu te omori.</p>
                  <p>— De ce? întrebă el cu o ușoară tresărire și totuși fără să-și ridice privirea.</p>
                  <p>— Nu știu de ce. Privirea dumitale, care nu privește nimic. Surâsul dumitale pierdut. Ridicarea dumitale din umeri. Și pe urmă, fuga… fiindcă… ai fugit. Altă dată, când pleci dintr-o casă, nu uita să închizi cel puțin ușa după dumneata. Dacă ai ști ce frig s-a făcut în urma dumitale…</p>
                  <p>Se opri o clipă. Spusese ultimele cuvinte cu vocea scăzută. Ca și cum ar fi vorbit cu ea singură. Dar reveni imediat la felul ei de vorbă, clar.</p>
                  <p>— La început, n-am înțeles ce se petrece. Te priveam de la fereastra mea cum te îndepărtai, și totul mi se părea absurd, ca într-o glumă proastă. Cred că te-am strigat, dar nu-mi aduc aminte. Nu-mi aduc aminte nici cât am stat acolo, la fereastră. Mai ales aș vrea să crezi că nu eram jignită. Am treizeci și doi de ani și oarecare amintiri. E de ajuns ca o asemenea întâmplare să nu fie o catastrofă… Dar mi s-a părut că e în plecarea dumitale un gest de moarte. Am avut o prietenă care s-a sinucis acum patru ani. Avea surâsul dumitale. Asemenea lucruri sunt puțin ridicule înainte, dar sunt de nesuportat pe urmă… M-am decis să te caut, să te găsesc. Îmi ziceam că nu te pot lăsa singur într-o noapte ca asta… Ti-am găsit adresa în cartea de telefon, am venit până aici într-o suflare și am găsit ușa încuiată. Eram hotărâtă să cobor în stradă și să te aștept jos până te vei întoarce. Nu știu cum mi-a trecut prin minte să caut sub preș: acolo pun eu cheia dimineața când plec, ca s-o găsească femeia de serviciu, care vine să facă curat. Cel puțin într-asta ne asemănăm: cheia dumitale era acolo. Am deschis, am intrat, am așteptat. Eram decisă să aștept oricât.</p>
                  <p>Se opri din nou din vorbă și se uită la ceas.</p>
                  <p>— Mâi am două minute. Prea puțin pentru cât mi-a mai rămas. Totuși, vreau să-ți mai spun un singur lucru. Să știi că dacă am venit, dacă am făcut nebunia să vin, n-a fost numai pentru dumneata. A fost puțin și pentru mine.</p>
                  <p>Părea că mai are de spus ceva, se opri, ezită, dar pe urmă, cu un gest hotărât, își luă ceasul de pe masă și-l puse la loc pe mâna stângă.</p>
                  <p>— Asta e tot. Și acum, te las.</p>
                  <p>Se apropie de el, ca să-i întindă mâna, dar în acea clipă zări la butoniera hainei lui floarea de aseară, biată floare ofilită, înghețată. O scoase cu mare grijă, cu nesfârșite precauții, de teamă să nu-i rupă cotorul prea lung, și căută din ochi un vas de flori, dar nu era decât unul singur, prea larg pentru o singură floare. „Mai bine un pahar”, zise ea și trecu în sala de baie, ca să găsească apă, dar apa rece era prea înghețată, iar robinetul de apă caldă nu funcționa. (“Ce dezordine în casa asta! Cum se cunoaște că trăiește singur!”) Deschise o ușă ce da într-un oficiu și găsi acolo o sticlă cu apă de casă. Se întoarse în odaie, turnă apă, și pe urmă, punând floarea în pahar, îl depuse pe un mic taburet, lângă patul lui, îngenunchind și ținând cu grijă paharul între palme, ca și cum ar fi vrut să transmită palidei flori căldura mâinilor ei.</p>
                  <p>Apoi se ridică și se îndreptă spre vestibul.</p>
                  <p>În prag îl găsi pe Paul, cu brațele deschise larg, ca să-i baricadeze trecerea. Părea că vrea să-i spună ceva, dar era încurcat și nu știa cum.</p>
                  <p>— Îți mulțumesc că ai venit. Acuma… Dacă nu ar fi prea târziu… te-aș ruga să rămâi.</p>
                  <p>Ca și cum acest „prea târziu” s-ar fi referit la oră, și nu la cele întâmplate până atunci, ea se uită la ceas.</p>
                  <p>— Într-adevăr, e foarte târziu. Patru și zece. Totuși, dacă vrei, am putea să așteptăm împreună să se lumineze de zi. Nu mai e mult.</p>
                  <p>Pe birou era un calendar. Ea rupse foaia zilei ce trecuse și citi pe foaia zilei care venea: 19 decembrie. Răsăritul soarelui 7.41.</p>
                  <p>— Mai avem prin urmare 2 ore și 39 de minute.</p>
                  <p>Rămăsese în mână cu foaia ruptă a zilei ce se sfârșea și i-o întinse surâzând.</p>
                  <p>— Vezi? A trecut. A fost greu, dar a trecut.</p>
                  <p>Și pe urmă, cu o neobișnuită gravitate:</p>
                  <p>— Cred că nu mă vei uita niciodată. Voi fi totdeauna femeia pe care ai întâlnit-o în noaptea în care împlineai treizeci de ani.</p>
                  <p rend="color(#000000)">Stau unul în fața celuilalt, jumătate în întuneric. Au stins toate lămpile, afară de lampa cu abajur de pe birou. El este în fotoliu, unde l-a obligat ea, autoritară, să șadă; ea este în colțul de lângă divan, unde și-a îngrămădit câteva perne. Între ei, e masa de ceai cu cești albe, calde, ca niște globuri slabe de lumină.</p>
                  <p>„E frig în casa asta”, spuse Nora, și în câteva clipe apa clocotea, iar în toată casa era o aromă de ceai, de lămâie, de rom – toate găsite fără să-l întrebe pe el. Umbla printre lucrurile lui cu mâini ușoare, sigure, ca și cum ar fi mers spre ele din instinct sau dintr-o veche obișnuință.</p>
                  <p>Paul o ascultă vorbind, fără să fie prea atent la ce spune. Vorbește liniștit, rar, fără ridicări de voce, cu monotonie. Este un glas grav, exagerat de grav, fără mișcare, fără vioiciune, aproape inexpresiv.</p>
                  <p>Ce odihnitor este s-o asculți! I se pare că o cunoaște de mult. I se pare că nimic nu este între ei ascuns. Niciun mister. Nicio întrebare de pus. Nimic de aflat.</p>
                  <p>Îi ia mâna stângă în mâinile lui și o întoarce cu palma spre lumină.</p>
                  <p>— Știi să citești în palmă? întrebă Nora.</p>
                  <p>— Nu. Dar îmi place să privesc.</p>
                  <p>Este o mână simplă, cu câteva linii curgând regulat, ca fluviile pe o hartă. Paul o privește câtva timp, și pe urmă o închide, ca pe o carte citită.</p>
                  <p>— Nu-mi spui și mie ce ai aflat?</p>
                  <p>— Nu e nimic de aflat. E mâna dumitale. Îți seamănă. O mână gravă. Calmă… și totuși…</p>
                  <p>— Totuși?</p>
                  <p>— E un singur lucru care rămâne inexplicabil: faptul că ai venit. E o mică nebunie, pe care nu știu unde s-o citesc.</p>
                  <p>Ea își deschise din nou mâna stângă spre lumină.</p>
                  <p>— Poate că tot aici. Uită-te bine: poate că este undeva o încrucișare de linii, care arată întâlnirea noastră.</p>
                  <p>Spunea aceste cuvinte fără niciun surâs, fără niciun gest care să le atenueze neașteptata lor gravitate.</p>
                  <p>— Ce curios spui dumneata „întâlnirea noastră”. E o aventură?</p>
                  <p>— Ce?</p>
                  <p>— Această întâlnire.</p>
                  <p>— O aventură, nu. O întâmplare. E și asta destul de mult. Mie nu mi se întâmpla niciodată nimic.</p>
                  <p>S-a terminat apa caldă. Nora se ridicase de la locul ei, făcându-i semn că-i interzice să se miște.</p>
                  <p>O aude umblând prin casă. Ce liniștitor e acest pas! O aude respirând. Parcă ar fi de totdeauna aici.</p>
                  <p>Îi e recunoscător că se află în casa lui. Prezența ei oprește gândurile, ține în loc amintirile.</p>
                  <p>Și ce mână bună are, în care se poate odihni o frunte ostenită.</p>
                  <p>Îi vede umbra – când mare, când mică, după cum se apropie sau se depărtează de lampă – trecând peste lucruri. În rochia de stofă pe care o poartă, trupul ei este apărat, ca sub o mantie. Numai uneori, la o redresare a umerilor, se poate distinge linia sânilor, șoldul.</p>
                  <p>S-a oprit în fața lui, cu ceainicul în mână, aplecată deasupra mesei, și toarnă cu băgare de seamă apa fierbinte în cești. El se ridică în picioare și o privește lung. Ea îi suportă privirea fără mirare. Un miros de lavandă plutește slab între ei.</p>
                  <p>Paul își puse gura pe buzele ei care acceptau sărutul fără grabă, cu liniște. Mâna lui dreaptă era pe sânul stâng. Îi simțea bătăile inimii rare, distincte.</p>
                  <p>I se părea că aceste bătăi răspund departe, în marea lui singurătate.</p>
               </div>
               <div type="div3">
                  <head>
                     <anchor xml:id="id_IV4"/>IV</head>
                  <p>NORA SE TREZI DIMINEAȚA, mirată că nu-l găsește pe Paul lângă ea. Purtase în somn tot timpul greutatea trupului lui, un trup morocănos, primind fără gratitudine mângâieri, pe care nu le înapoia. Simțea încă pe sânul stâng mâna lui dreaptă, grea, cu toate degetele deschise. Dacă ar fi dat deoparte cuvertura, nu s-ar fi mirat să-i găsească urma imprimată pe sân, ca un tatuaj.</p>
                  <p>Din sala de baie se auzea apa curgând în chiuvetă. Îl strigă pe nume, dar nu primi niciun răspuns. „Să fi plecat?” Sări din pat, îmbrăcă în grabă un halat pe care îl găsi pe marginea patului, înfiorată de răceala țesutului (“Ar trebui să poarte un halat mai gros acuma, în decembrie”), și merse într-acolo.</p>
                  <p>Nu era nimeni. Robinetul fusese uitat deschis. Pe placa de sticlă, sub oglindă, pensula de ras era plină de săpun. „Cum s-a grăbit să plece!” clătină ea din cap.</p>
                  <p>Se întoarse în cameră și zări pe birou o hârtie, pe care erau scrise câteva cuvinte, întâi cu creion roșu și pe urmă cu creion albastru – probabil că în graba scrisului vârful se rupsese.</p>
                  <p>„Când pleci, cheia o pui afară, sub preș. La 11 vine femeia să facă curat.”</p>
                  <p>„Când pleci.” Era așa de sigur că va pleca! Și niciun cuvânt de revedere, niciunul de prietenie…</p>
                  <p>Se apropie de fereastră și aruncă o privire spre stradă, dar tresări nemairecunoscând priveliștea ei de fiecare dimineață, imaginea familiară a bulevardului Dacia, curtea maiorului de peste drum, farmacia din colț, stația de taximetre, lucruri, vechi care o întâmpinau în fiecare zi, la ridicarea oblonului, parcă pentru a-i spune, prin nemișcarea lor, că nimic nou nu s-a întâmplat de aseară în lume.</p>
                  <p>Ca și cum cineva ar fi schimbat în timpul nopții lentilele acestui ochean, prin care arunca dimineața întâia privire asupra lumii, avea acum înaintea ei alte imagini, ce se substituiseră parcă, peste noapte, vechiului peisaj cunoscut.</p>
                  <p>De unde răsărise, la distanțe cu care ochii ei nu erau obișnuiți, această mică lume necunoscută: piața rotundă de jos, firmele albastre ale băcăniei din colț, depoul de benzină, cu cele două pompe roșii, fixate la marginea trotuarului, ca două imense sifoane metalice, chioșcul de ziare, castanii cu ramurile subțiri, înghețate?</p>
                  <p>Totul era amețitor, și din cauza strălucirii albe a zăpezii, dar mai ales prin noutate, prin surpriză.</p>
                  <p>Rezemată de fereastră, Nora își dădea acum abia seama că ceva s-a schimbat într-adevăr în viața ei.</p>
                  <p>Se gândi că nu-l va găsi jos pe portarul cunoscut, care o saluta în fiecare dimineață, când pleca spre școală, și nici cutia de scrisori, spre care arunca în trecere, din obișnuință, o privire fără curiozitate, căci nu aștepta niciodată scrisori și nici nu avea de la cine. Se gândi că nu va face drumul ei obișnuit, pe care îl străbătea zilnic cu pași mașinali, până la strada Donici, de unde lua tramvaiul 16, spre școală.</p>
                  <p>Erau atâtea lucruri care începeau altfel în dimineața aceasta…</p>
                  <p>Se uită la ceas. Dacă se grăbea, mai putea ajunge la liceu, pentru ora treia și a patra, ora de franceză cu clasa a VIII-a și a IV-a B.</p>
                  <p>Își aminti de pasajul din Bossuet, pe care își propusese să-l dicteze fetelor dintr-a VIII-a înainte de a le da vacanță.</p>
                  <p>Dar nu se simțea în stare să plece în halul în care se afla. Îi era cu neputință să iasă în stradă îmbrăcată în grabă, cu cordonul prost încheiat, rău pieptănată, mici detalii pe care altcineva nici un le-ar fi băgat în seamă, dar care ei i-ar fi agravat sentimentul intim de dezordine.</p>
                  <p>Singurul lucru pe care se silise să-l impună, ca profesoară, elevelor ei fusese o grijă meticuloasă, aproape maniacă, de îmbrăcăminte. Dintr-un fel de solidaritate feminină cu fetele pe care le privea de pe catedră, le obliga să aibă totdeauna șorțul călcat, gulerul alb. Își spunea că vor avea ce inimă rănită să ascundă mai târziu sub o rochie bine făcută. Se temea de dezordinea morală, care începe de la un ciorap rupt, purtat cu indiferență.</p>
                  <p>Astăzi mai mult decât altădată, Nora simțea nevoia să-și controleze cu severitate ținuta.</p>
                  <p>Ridică receptorul și formă numărul școlii. Mai erau câteva minute până la recreația de la ora zece, așa încât nu risca să dea la telefon peste directoare. Într-adevăr, îi răspunse secretara. Nora îi spuse că nu poate veni la școală (o migrenă, o rudă bolnavă…) și o rugă să aibă grijă de clasele a IV-a B și a VIII-a, ca să fie liniște. Secretara însă îi aminti că era marți, că a doua zi urma să se ia vacanță de Crăciun, că nici un era sigur dacă se va mai ține curs și că directoarea va fi furioasă de lipsa ei. O sfătuia ca cel puțin de la ultima oră să nu lipsească.</p>
                  <p>— Da, poate că ai dreptate. Voi încerca să viu la ora a patra. Spune fetelor dintr-a VIII-a să fie liniștite. Voi trece în ultima recreație pe la ele să le dau lecția de vacanță.</p>
                  <p>Închise telefonul și rămase absentă lângă el. Lipsea, de la începutul anului, pentru prima oară de la școală, și acest lucru îi sporea senzația de neliniște, nu atât din corectitudine, cât pentru că îi tulbura vechi obișnuințe.</p>
                  <p>Se uită la halatul străin pe care îl purta, albastru cu mici buline albe, cu mânecile prea lungi pentru ea, cu reverele răscroite, cu buzunarul mic deasupra sânului stâng. Vedea în același timp clașa a VIII-a, unde era așteptată: fetele, în șorțuri negre, așezându-și cu gesturi mărunte cărțile, dicționarele, caietele liniate cu roșu pe margine, și aruncând priviri neliniștite spre ușa prin care așteptau să intre dintr-un moment într-altul „Domnișoara de franceză”.</p>
                  <p>I se părea Norei că ea însăși așteaptă cu teamă această apariție și că între tânără profesoară, care ar fi trebuit să intre în acel moment în clasă, și această Noră trezită în casa unui bărbat străin erau distanțe de netrecut. Ce ar fi putut să-i spună? Cum ar fi putut să-i explice?</p>
                  <p>Ieri, la această oră…</p>
                  <p>Ieri, la această oră, era o tânără femeie liniștită, care se ducea în fiecare dimineață la liceu, dejuna în fiecare zi la o pensiune ieftină de pe strada Cîmpineanu (cu figuri de funcționari indiferenți, pierduți în citirea ziarelor de amiază…), avea după-masă ore de franceză la un institut particular și se întorcea acasă, aducând în servieta ei mâncarea de seară și, uneori, un teanc de teze, pe care îi plăcea să le citească, fiindcă recunoștea scrisul fiecărei eleve cu întorsăturile obișnuite de frază și greșelile, mereu aceleași, de ortografie.</p>
                  <p>Se simțea bine în casa din bulevardul Dacia, în acea cameră albă de la al șaselea etaj, mobilată cu lucruri alese de ea și cumpărate cu răbdare din economii eroice. E adevărat că mai erau și banii trimiși de mama ei, măritată în a doua căsătorie la Cernăuți, cu un bancher, de unde îi trimitea din timp în timp cărți poștale indiferente, iar de Paști, de Crăciun, mici sume de bani, dar lucrurile pentru care Nora avea mai multă afecțiune erau cele cumpărate din leafa ei de profesoară, din ore suplimentare, din taxe de examen. Îi plăcea mai ales lampa cu abajur, sub care se refugia ca să citească seara, o lampă cu picior înalt, ca un mic felinar de interior, care arunca un cerc alb de lumină și lăsa tot restul casei într-o penumbră protectoare.</p>
                  <p>Numai joi seara se ducea uneori la Filarmonică, mai ales când venea un solist celebru sau când era în program mai mult Beethoven. Păstra din amintirile ei de fată de familie, care învățase pe vremuri să cânte la pian, un respect speriat pentru marile simfonii: a treia, a cincea. Își cumpăra biletul din timp, așteptând dimineața la Feder deschiderea ghișeului, ca un cumva să se termine biletele de stalul al treilea, singurele pe care cuteza să le cumpere, nu fără a se gândi însă de două ori ce cheltuieli va trebui să suprime din bugetul săptămânii pentru ca să acopere banii de concert.</p>
                  <p>Mai erau și serile când venea Grig, din ce în ce mai rare în ultima vreme, fără ca totuși ceea ce se numește o „ruptură” (cuvânt care o speria pe Nora, ca toate cuvintele fără întoarcere) să fi intervenit între ei.</p>
                  <p>Îl aștepta fără nerăbdare, îl primea fără surpriză, uneori după lungi absențe, după lungi despărțiri, dar erau între ei prea multe obișnuințe comune și un prea vechi acord senzual pentru ca revenirile lui neașteptate să nu-i facă plăcere.</p>
                  <p>„Tu ești o iubită conjugală; ești predestinată să fi nevastă”, glumea uneori Grig, știind că nu riscă să fie luat în serios. Chestiunea fusese pentru totdeauna limpezită între ei, încă din primele timpuri ale legăturii lor, când el întrebând-o, într-o zi, cu prudență și destul de vag, dacă vrea să-i fie soție, Nora îi dăduse, privindu-l în față, singurul răspuns pe care îl aștepta, un simplu și irevocabil „nu, niciodată”.</p>
                  <p>Dar dimineața când, plecând la școală, îl lăsa dormind, era bucuroasă că, privindu-l încă o dată din prag, își putea spune: „Totuși, nu sunt o fată bătrână”. Era singurul gând care o speria într-o viață de singurătate.</p>
                  <p>Altfel, zilele, serile, nopțile treceau neschimbate și calme între aceste lucruri cunoscute. Numai uneori, privind pe fereastra ei de la al șaselea etaj, se trezea din senin lăcrimând, și atunci își ștergea grăbită aceste neașteptate lacrimi, certându-se cum ar fi certat o elevă: „Ce-i asta, Nora? Nu ți-e rușine?”</p>
                  <p>Își spunea că într-o zi se va întâmpla ceva care să schimbe totul și să o facă a începe o viață nouă, nu știa bine ce: o scrisoare, o întâlnire, o veste, dar deocamdată era bucuroasă să poată amâna cât mai mult această schimbare și să îndepărteze, într-un viitor cât mai nesigur, aceste așteptări, ea continuând să rămână între vechile lucruri, de care se simțea apărată.</p>
                  <p>O viață nouă! Cuvântul avea ceva magic.</p>
                  <p>Dar dacă pentru a ajunge la această viață nouă n-ar fi trebuit decât să spună un cuvânt sau să întindă o mână, poate că n-ar fi întins-o, poate că nu l-ar fi spus.</p>
                  <p>„Și totuși, iată-mă aici”, își spuse Nora. Aici, în casa unui bărbat pe care nu-l cunoaște.</p>
                  <p>Pe un scaun sunt aruncate hainele lui de aseară, iar lângă ele, într-o ordine exagerată, lucrurile ei, rochia, cordonul, pantofii. O cravată verde a căzut pe covor. Nora o recunoaște. E singurul lucru pe care-l recunoaște, încolo totul e străin, biroul, cărțile, tablourile, obiectele mici, aruncate într-o dezordine care respiră grabă și indiferență. Nora le privește și le întreabă pe toate.</p>
                  <p>Știe atât de puține lucruri despre omul care, plecând după o noapte de iubire, a lăsat în urma lui patrusprezece cuvinte scrise pe o bucată de hârtie! Și ea însăși își dă seama că a rămas o necunoscută pentru el. Simte în ființa ei atâtea lucruri ce n-au fost spuse, atâtea rezistențe care n-au cedat…</p>
                  <p>Pe birou era o agendă de avocat, un carton cu numere de telefon și o fotografie de fată tânără. Nora o privi câtva timp. Era blondă și purta un pulover negru, cu mâneci lungi și cu o inițială albă, sus, în stângă, ca un buzunar mic: un A oblic, de tipar.</p>
               </div>
               <div type="div3">
                  <head>
                     <anchor xml:id="id_V3"/>V</head>
                  <p>PAUL ÎNCERCASE DE MULTE ori să-și amintească în ce împrejurări o cunoscuse pe Anna. Ar fi vrut să poată retrăi momentul exact în care cineva îi pusese față în față întrebându-i așa cum se întreabă de obicei: „Cum, nu vă cunoașteți?” Dar memoria lui nu reținuse acest moment și poate că lucrurile nici un se întâmplaseră așa. Anna se pierdea în mulțimea acelor figuri nesigure, pe care le cunoști „de pe stradă”, „din tren”, „de la Sinaia”, formule vagi care acoperă cu ceața lor prima strângere de mână, întâiul cuvânt schimbat.</p>
                  <p>Mai târziu, aflase dintr-un cuvânt aruncat la întâmplare că petrecuseră cândva o vacanță împreună, foarte aproape unul de altul, fără să se cunoască însă.</p>
                  <p>— Acum șase ani, când eram la Satu-Lung...</p>
                  <p>— Acum șase ani? Ești sigură?</p>
                  <p>— Da. În 1926. În august.</p>
                  <p>Paul revăzuse atunci, deodată, întreaga lui vacanță de la Cernatu, cele patru săptămâni de singurătate petrecute în micul sat brașovean, colțul de stradă de unde începea, fără tranziție, Satu-Lung și pe unde trecea, ca printr-un punct de frontieră, linia nevăzută dintre comune.</p>
                  <p>Revedea grupul de tinere fete și băieți, ce coborau dimineața dinspre Satu-Lung, dezordonați, gălăgioși, puțin provocatori, cu sentimentul că se află într-un oraș străin, în care nimeni nu-i cunoaște și nimic nu-i compromite: mâncau covrigi în plină stradă, se strigau pe nume în gura mare, se fugăreau de la un trotuar la altul, aruncau cu pietre în copacii de la marginea drumului – acei încântători meri de la Cernatu, cu trunchiul văruit până la jumătate și cu fructe verzi, lucioase.</p>
                  <p>Trecerea lor pe „promenadă”, un pod de lemn pardosind unul din trotuare, provoca în fiecare zi aceeași rumoare. Săsoaice scandalizate își făceau apariția la ferestre, copiii se opreau intimidați în fața porților, domnișoarele, de familie bună „din localitate”, care citeau sau lucrau pe bănci, abia îndrăzneau să ridice capul spre această bandă de nebuni, fetele desculțe, ciufulite, băieții fără haină, fără cravată…</p>
                  <p>Ostilitățile erau deschise între populația civilă din Cernatu și grupul din Satu-Lung în așa măsură, încât Paul, seara, când ieșea la plimbare, dacă o lua la stânga, pe lângă primărie, avea sentimentul de a păși într-o zonă de luptă, pe un teritoriu dușman.</p>
                  <p>Era de obicei ora de tenis a grupului. Terenul lor de tenis ajunsese celebru în întreaga regiune până la Dârste, până la Noua. Parii albi, dreptunghiurile de var, trase pe pământ, plasa bine întinsă la mijloc, gardul de sârmă ce înconjura întreg terenul, totul fusese făcut de ei, cu lucruri în parte aduse de la Brașov și în parte inventate pe loc, spre secreta vanitate a Satului-Lung și spre pizma mocnită a oamenilor din Cernatu.</p>
                  <p>Lui Paul îi plăcea să se oprească acolo, în fața gardului de sârmă, și să privească agitația rachetelor, bătaia regulată a mingii, rochiile albe ale jucătoarelor.</p>
                  <p>Într-o seară, o minge aruncată prea înalt trecuse peste gard și se oprise lângă el. O ridicase ca să o dea tinerei jucătoare care venise s-o caute.</p>
                  <p>— Poate că erai tu, Ann?</p>
                  <p>— Foarte posibil, dragul meu. Dintre toți, jucam cel mai mult. Jucam prost, abia atunci învățasem, dar mult.</p>
                  <p>Gândul că o zărise cu atâția ani în urmă, înainte de a o iubi, înainte măcar de a ști cine este gândul că fusese odată un moment în care se priviseră în ochi, în care își vorbiseră poate, el pentru a-i întinde mingea pierdută, ea pentru a-i mulțumi, gândul acesta îl înfiora. De la alba jucătoare înclinată un moment spre el cu racheta în mână, într-o seară de august 1926, ce distanțe fuseseră de străbătut până la această cunoscută, dureroasă Ann!</p>
                  <p>Vedea încă trenul municipal, care făcea curse regulate până la Satu-Lung, vagoanele galbene, locomotiva demodată, țipătul ei disproporționat în gările minuscule, trena de scântei, noaptea, când se întâmpla să întârzie la Brașov și să se întoarcă acasă cu ultima cursă…</p>
                  <p>Într-o astfel de noapte, trenul fusese oprit înainte de Noua, de grupul din Satu-Lung, care îi barase drumul, așezându-se pe șine și fluturând lanternele aprinse, hainele albe, eșarfele… Călătorii erau indignați, personalul de serviciu, lovit în demnitatea lui (“Un tren oprit ca o simplă căruță”), amenința cu procese-verbale și amenzi, toată lumea vocifera, dar ei parcă nici nu auzeau și poate că în realitate nici un auzeau. Veneau de la Râșnov, spunea unul din ei mai rezonabil, erau morți de oboseală și nu puteau pierde ultima cursă. Năvăliseră în vagoane, fără să țină seama de scandalul provocat.</p>
                  <p>Era târziu, călătorii erau somnoroși, trenul se golea, lumea coborâse la Dârste, la Turcheș, revolta se potolise… Dincolo de Turcheș nu se mai auzea decât tăcerea acelei nopți de august, acoperită rar de țipătul locomotivei. Atunci porniseră să cânte: era o romanță la modă, pe care o cântau lăutarii la Brașov, dar care acum, în acel ceas de noapte, în vocile lor tinere, căpăta o neașteptată melancolie.</p>
                  <p>Paul, aducându-și aminte de acel moment, ar fi vrut, așa cum un dirijor suspendă cu un singur gest toate instrumentele, lăsând să se audă doar vioara solistului, ar fi vrut să poată suprima în memoria lui vocile celorlalți, pentru a nu păstra decât, așa cum trebuie să fi fost în acea noapte de august 1926, vocea lui Ann.</p>
                  <p>„De ce nu te-am cunoscut atunci? spunea ea. De ce au trebuit să treacă atâția ani până să te întâlnesc? De ce n-a fost în seara aceea cineva care să-mi fi spus: Vezi domnul acela tânăr de lângă fereastră? Pe domnul acela ai să-l iubești într-o zi…</p>
                  <p>Și totuși, știu eu dacă nu a fost mai bine așa? Cred că nu m-ai fi iubit și cred că aș fi fost destul de proastă ca să nu-mi placi. Îmi plăceau bărbații care dansau bine, și tu dansezi atât de prost! Nu știi cât de mult m-am schimbat de atunci. Mă pieptănam prost, purtam rochii scurte, eram zăpăcită, eram nebună, eram… uite cum eram.”</p>
                  <p>Și luând de pe masă un creion de cărbune, desenă pe o hârtie de bloc o siluetă subțire de fată zăpăcită, cu picioarele în aer ca pentru o săritură, cu brațele deschise, cu părul fluturând în vânt. În câteva clipe, blocul era plin de imagini, care repetau aceeași siluetă de fată nebună, ce părea că-și transmite elanul săriturii de la imagine la imagine.</p>
                  <p>Din acest joc, ieși în câteva zile o întreagă serie de desene și acuarele, din care o parte fuseseră expuse în aceeași toamnă la salonul de Alb și Negru, iar celelalte aveau să ocupe mai târziu, în iarnă, un întreg perete din expoziția ei personală, toate purtând același titlu: august 1926.</p>
                  <p>Paul asistă cu stupoare la nașterea acestor imagini, pe care cărbunele ei părea că le înviază, le desprinde din propria lui memorie. Nu lipsea nimic: nici promenada de la Cernatu, nici terenul de tenis, nici trenul municipal, cu vagoanele lui galbene, nici acele minuscule gări pline de soare, în care aștepta câte o săsoaică tânără, cu o pălărie imensă de pai galben în cap și purtând o poșetă mare, lată, orășenească…</p>
                  <p>Multă vreme nu știuse nimic precis despre ea, deși o saluta pe stradă, ba de câteva ori se și întâmplase să schimbe câteva cuvinte împreună. Îl irita doar numele ei mic, acel pretențios Ann, când Anna ar fi fost un nume atât de liniștit.</p>
                  <p>Încerca acum, când iubirea lui devenise o așa de ascuțită suferință, să regăsească în amintire pe această Annă indiferentă și pierdută din primele timpuri, să fixeze în mici fapte din trecut apariția acelei tinere femei, pe care de-abia o cunoștea și care, pe atunci, nu-i putea face nici rău, nici bine.</p>
                  <p>Erau în memoria lui anumite teritorii calme, anumite zone de indiferență, spre care revenea, când imaginea de astăzi a iubitei i se părea intolerabilă. Se căznea să reconstituie fiecare detaliu al acestor vechi întâmplări și se întorcea spre ele cu îngrijorare, ca spre niște fotografii vechi, pe care i-ar fi fost frică să nu le găsească decolorate de timp.</p>
                  <p>Retrăia cu un sentiment de răzbunare anticipată ziua în care se întâlniseră la un cinematograf pe Bulevard. El era la casa de bilete, când cineva îl bătuse pe umăr. Era, spre mirarea lui, Anna, pe care nu o cunoștea destul de bine pentru un gest atât de familiar.</p>
                  <p>— Nu vrei să-mi cumperi și mie un bilet? ca să nu mai stau la rând.</p>
                  <p>Intraseră împreună în sală, dar el refuzase, aproape nepoliticos, rugămintea ei de a veni cu ea în primele rânduri, unde obișnuia să stea, din cauza ușoarei ei miopii.</p>
                  <p>— Iartă-mă, dar nu pot să stau prea aproape de ecran.</p>
                  <p>Și lăsând-o să-și continue drumul, se oprise pe la mijlocul sălii, bucuros că rămâne singur.</p>
                  <p>Ce departe, ce odihnitoare, ce neverosimilă era această întâmplare, acum, când, în orice sală ar fi intrat, gândul că și ea ar putea să fie acolo, însoțită poate de altcineva, îl tortura silindu-l să stea mereu la pândă pentru a recunoaște în obscuritate, în lungile șiruri de spectatori, capul ei blond, sclipind un moment sub lanterna unui plasator și pierzându-se pe urmă mai departe, în întunericul sălii…</p>
                  <p>Revedea de asemeni depărtata zi de ianuarie în care se întâlniseră în tren, venind de la Sinaia. El citea o carte, când Ann îi bătuse în geamul compartimentului.</p>
                  <p>— Ce surpriză! Mă credeam singură în tot trenul. Nu vii cu mine în vagonul-restaurant? Să luăm un ceai, să stăm de vorbă…</p>
                  <p>Refuzase plictisit, dând scuze vagi: prea multă lume în restaurant, preferă să rămână în compartiment, are de citit…</p>
                  <p>Pe vremea aceea nici un știa bine cum o cheamă.</p>
                  <p>Că este pictoriță nu aflase decât mult mai târziu și cu totul din întâmplare.</p>
                  <p>Era la un salon oficial (unul din primele saloane oficiale, organizate la Șosea), unde venise cu un prieten, și se opriseră în fața unui grup de acuarele în care îl surprindea un albastru strigător, puțin metalic, de „creion chimic”. Desenul era nesigur, nervos, încurcat în liniile lui capricioase, ca o scriere grăbită, dar cu neașteptate preciziuni de detaliu, ca și cam din când în când pensula s-ar fi oprit ca să pună un punct sau o virgulă într-o frază prea confuză. Aceste mici trăsături atente păreau să fie semnele ortografice ale unei misterioase scrieri.</p>
                  <p>Era un grup de „scene de stradă” – case, pomi, trăsuri – toate văzute de sus, și ceea ce părea mai curios în ele era tocmai punctul de vedere ridicat de la care fuseseră privite. Albastrul tare de anilină le dădea un aer de dimineață, cu mult soare, cu multă lumină.</p>
                  <p>— E amuzant și neserios, spuse Paul. De altfel am impresia că sunt lucruri pe care le-am mai văzut.</p>
                  <p>Se gândea la anumite tablouri de Raoul Duffy, câmpuri de curse, porturi pavoazate, imagini de aceeași dezordine copilăroasă.</p>
                  <p>Tocmai se pregăteau să treacă mai departe, când Anna, care era din întâmplare aproape de ei și pe care o și salutase în trecere, îl opri.</p>
                  <p>— Iartă-mă că sunt indiscretă, dar te-am auzit vorbind despre tablourile mele și aș vrea să-mi spui tot ce gândești.</p>
                  <p>— Cum tablourile dumitale? Pictezi?</p>
                  <p>— Nu știai?</p>
                  <p>Încercă să-și ceară scuze pentru dubla gafă de a-i fi arătat că o cunoaște atât de puțin, încât nici nu știe că e pictoriță, și de a fi spus, cu glas tare, lucruri neplăcute despre lucrările ei. Ar fi vrut să retracteze, să se explice, dar ea nu-l lăsă să termine.</p>
                  <p>— Te rog, nu continua. Mi-ai făcut o plăcere, și acum vrei să mi-o strici. Ești primul om pe care-l aud vorbind deschis despre lucrările mele. Aici toată lumea e drăguță cu mine și toată lumea îmi face complimente. E mai comod pentru ei, dar nu e deloc folositor pentru mine. Haide, spune-mi tot ce gândești. Și mai ales fii sever. Te rog să fii sever.</p>
                  <p>Vorbea fără cochetărie, cu ceva loial, serios în privire, ca o elevă care așteaptă să i se arate pe caietul ei de clasă unde anume a greșit.</p>
                  <p>Paul îi spuse încă o dată că el nu are nicio cădere să vorbească despre pictură, că de altfel tablourile ei îi plac, mai ales pentru acel albastru așa de curajos și pentru desenul ei spiritual, care are îndrăzneala să fie cu atâta nepăsare stângaci.</p>
                  <p>— E foarte frumos și îți mulțumesc, dar simt că păstrezi o rezervă, pe care nu vrei să mi-o spui. De ce? Ți-aș fi așa de recunoscătoare! Haide, încearcă să fi sincer.</p>
                  <p>El privi încă o dată, încurcat, acele tablouri, încercând să găsească un cuvânt just.</p>
                  <p>— Ei bine, pentru că insiști, uite: am impresia că sunt prea volubile.</p>
                  <p>Anna nu înțelese cuvântul, căci, desigur, dintre toate obiecțiile posibile, numai la aceasta nu s-ar fi putut aștepta.</p>
                  <p>— Nu-mi cere să-ți spun mai mult, se scuză Paul. Cred că n-aș putea. Am impresia că e ceva care gesticulează în tablourile dumitale. Sunt prea expansive, prea vorbărețe, prea familiare de la prima vedere… Dar, la urma urmelor, e ăsta un cusur?</p>
                  <p>Anna rămase o clipă pe gânduri. Pe urmă abia răspunse întrebării lui.</p>
                  <p>— Cred că da, și încă unul foarte grav. Știu eu dacă am să mă pot lecui vreodată? Sunt așa de vorbăreață, așa de neserioasă…</p>
                  <p>Abia atunci surâse, nu fără puțină tristețe.</p>
                  <p>Se întâlniră câteva luni mai târziu, în primăvară, într-o dimineață de duminică, la Snagov, unde Paul venise pentru câteva zile, invitat la vila unor prieteni. Se oprise cu ei, în treacăt, la mica mănăstire de pe malul lacului și o găsise acolo cu surprindere pe Ann, singură în biserica rece, cu un bloc de desen în mână.</p>
                  <p>— Nu te credeam atât de harnică.</p>
                  <p>— Nici un sunt. Am trecut cu totul întâmplător pe aici. Am venit la Snagov cu mai mulți prieteni, dar i-am lăsat pe lac, la pescuit, și eu m-am oprit un moment să revăd mănăstirea. Nu știu dacă o cunoști bine. Sunt unele lucruri fermecătoare.</p>
                  <p>Se îndreptase spre ieșire, și de acolo, din prag, întorcându-se cu fața spre interior, îi arătă pe peretele din față, la intrarea în naos, o frescă de culori stinse, dar cu un grup de femei admirabil. Prima femeie din dreapta era întoarsă spre celelalte cu o mișcare grațioasă, ce imprima stofei o cădere în falduri mângâietoare.</p>
                  <p>— Dar nu asta e tot ce îmi place mai mult aici. Vino, te rog, cu mine, să-ți arăt un lucru într-adevăr miraculos.</p>
                  <p>Îl luă de mână și-l duse după ea spre centrul bisericii, aproape de altar, de unde îi arătă, pe peretele advers, o altă frescă, o coborâre de pe cruce.</p>
                  <p>— Sunt aici câteva greșeli de perspectivă, care mă emoționează. Și uite, este în planul al doilea un bătrân care-și duce mâna la barbă, cu un gest – cum să-ți spun eu? — cu un gest de fiecare zi, familiar… E un gest laic și sunt atât de mirată că-l găsesc pe un perete de biserică!</p>
                  <p>Vorbea cu însuflețire, cu aprindere, deși în șoapte, căci între timp mica biserică se umpluse de vizitatori, dar străbătea prin cuvintele ei un accent de convingere, de emoție, pe care Paul nu i l-ar fi bănuit niciodată până atunci.</p>
                  <p>Se făcuse târziu, prietenii lui erau grăbiți să meargă la masă și, deși i-ar fi făcut plăcere să mai stea de vorbă cu ea, își ceru scuze că trebuie să plece.</p>
                  <p>— Mai rămâi, insistă ea. Peste douăzeci de minute trebuie să vie barca să mă ia pe mine și te conduc eu până la vilă.</p>
                  <p>Fu silit să refuze, dar se despărțiră cu promisiunea de a se revedea, promisiune politicoasă ca atâtea altele.</p>
                  <p>O revăzu totuși, nu multă vreme după aceea.</p>
                  <p>Paul ieșise de la tribunal, după o zi întreagă pierdută într-o sală mică, de ședințe, la o audiere de martori, într-un proces fără interes.</p>
                  <p>Ca pe vremuri la școală, zilele cele mai atroce din tribunal erau cele de primăvară. Îi făcea rău soarele tânăr care inunda străzile și pe care el îl privea ore întregi de la fereastra unei săli de ședință, îi făceau rău figurile șterse, livide, care se agitau pe culoare, oameni uzați care dormitau acolo pe bănci, într-o lumină galbenă, prăfuită de arhivă.</p>
                  <p>Se oprise pe stradă, buimăcit de soare, și închise un moment ochii. Se simțea murdar, hainele i se păreau grele, gulerul – moale, cravata – strâmbă. Ar fi vrut să se scuture ca de funingine după un drum lung cu trenul. Ducea cu el miros de arhivă, și pe buze – un gust de hârtii vechi, îngălbenite.</p>
                  <p>O luase încet, cu pași grei, prin dosul tribunalului. Se simțea bătrân, și toată lumea care trecea pe lângă el i se părea tânără. Servieta atârna greu, ca de plumb. Dacă nu s-ar fi jenat, ar fi lăsat-o un moment jos, cum lasă un hamal povara ca să se odihnească.</p>
                  <p>Pe Sfinții Apostoli, dincolo de Apolodor, tresărise, zărind la câțiva pași de el un lucru cu totul neașteptat: agățată băiețește de gratiile unei porți de fier, peste care treceau, înalte, câteva crengi de liliac, o fată se lupta să rupă o creangă.</p>
                  <p>Paul se opri locului, de teamă să nu o sperie, și se ascunse după un felinar, de unde putea privi fără să fie văzut.</p>
                  <p>Ar fi putut crede că e o școlăriță dacă n-ar fi fost îmbrăcată cu o eleganță de doamnă. Purta un taior gri, o pălărie gri cu boruri albastre, pantofi de antilopă albastră. Pe parapetul de piatră al porții, o poșetă din aceeași antilopă ca și pantofii fusese probabil lăsată jos, pentru a-i permite să aibă mâinile libere.</p>
                  <p>Paul o recunoscu fără greutate pe Ann, dar îi venea greu să creadă că este ea. Înălțată în vârful pantofilor pe parapetul de piatră, cu o mână agățată de gratiile porții, cu cealaltă se lupta să rețină creanga de liliac, prea înaltă. Foile taiorului se ridicau mai sus de genunchi, doi genunchi rotunzi, delicați, de adolescentă.</p>
                  <p>Strada era goală, dar dintr-o clipă într-alta putea trece cineva, dacă nu chiar proprietarul prădat. Creanga cedă în sfârșit, o creangă mare cu buchete dese, violete. Fata sări pe trotuar, fără grabă, fără emoție, se scutură ușor pe mâneci, își luă poșeta, privi în sus pe stradă, și pe urmă, cu creanga de liliac în brațe, cu capul ei blond ascuns în flori – doar fruntea ridicată puțin deasupra lor – porni în sus, bravă, cu pasul ei mic, decis.</p>
                  <p>Paul o privi cum se depărtează și i se părea că rămâne în urma ei o trenă de lumină. Se simțea și el mai tânăr, anotimpul, pe care îl uitase, era regăsit, mica nebunie a fetei aducea puțină inconștiență, puțină lumină în toată acea zi. Ar fi vrut să fugă după ea, să-i mulțumească, să-i sărute mâna, dar o lăsă să treacă netulburată colțul și să dispară.</p>
                  <p>Totuși, simțea nevoia să-i trimită un cuvânt de simpatie, primul de când o cunoștea. Își aminti că prin apropiere, în Piața Senatului, era o florărie. Intră acolo și cumpără tot liliacul, cât se găsea, spre stupoarea vânzătorului, care îl întreba, fără ironie desigur:</p>
                  <p>— Dacă mai aveți nevoie, vă mai putem aduce.</p>
                  <p>În mai era nespus de ieftin, și cu cele câteva sute de lei, pe care le avea la el, Paul cumpără o grădină întreagă, pe care i-o trimise lui Ann cu frunze cu tot și cu câteva cuvinte scrise în grabă, pe o carte de vizită.</p>
                  <p>„Altă dată când vrei liliac, fii mai prudentă. Dacă ai nevoie de avocat (articolul 306 și 308 codul penal: «Acela care va lua într-ascuns un lucru al altuia săvârșește un furt. Furtul se va pedepsi cu închisoare de la 15 zile până la 2 ani…»), îți stau la dispoziție.”</p>
                  <p>„Nu știi ce rușine mi-e de dumneata”, îi spunea Ann a doua zi, primindu-l la ea acasă. „Dacă aș fi știut că mă vezi, cred că aș fi înghețat acolo, cu mâinile pe poartă. Ești un om de care mi-a fost totdeauna puțin frică. Nu știu de ce, nu mă întreba de ce.”</p>
                  <p>Casa era plină de liliacul trimis în ajun. Cât nu încăpuse în vasele de flori, era pus în carafa de apă, în pahare, pe masă, pe etajere, la fereastră.</p>
                  <p>— Am să-l păstrez mereu, aici. Când s-o vesteji, am să pun altul în loc. Și poate că nici nu se vestejește.</p>
                  <p>Purta o rochie simplă, bleumarin, cu guler alb, ceea ce îi dădea un aer de școlăriță.</p>
                  <p>— Ești într-adevăr așa de tânără?</p>
                  <p>— Ești într-adevăr așa de bătrân? Mi-e frică de dumneata. Totdeauna mi-a fost frică de dumneata. Ești atât de încruntat, atât de absent! Când mă saluți pe stradă – și nici un mă saluți totdeauna – am impresia că nici un mă vezi.</p>
                  <p>Vorbea repede, temându-se, parcă, de tăcerea lui. Își dusese mâinile la piept, școlărește, ca să-și reprime gesturile, lucru care îi dădea, o dată mai mult, un aer de fată de școală.</p>
                  <p>— Mi-e greu să cred că ești aici. M-am gândit de atâtea ori că ai putea să vii, dar niciodată n-am îndrăznit să sper. Știu atâtea lucruri despre dumneata. Știu cărțile pe care le citești. Știu cu cine ai fost vara trecută la Balcic. Știu că joi seara ai fost la Filarmonică și ai plecat în pauză. Nu vrei să fim prieteni? Nu vrei să încercăm? De câte ori pictez ceva, mă întreb: lui i-ar plăcea? de câte ori citesc o carte, mă întreb: el ce ar crede? Aș vrea să te văd mai des. Mi-e necaz pe gesturile mele prea vii, pe felul meu de vorbă, așa de neserios. Aș vrea să crezi că sunt mai puțin zăpăcită decât par, mai puțin superficială… Îți promit că voi fi o prietenă cuminte, care nu întreabă, care nu cicălește. Vino când vrei. Sau mai bine, pentru început, hai să fixăm o zi pe săptămână în care să vii totdeauna. O să încercăm câtăva vreme. Dacă va merge – bine; dacă nu, renunțăm.</p>
                  <p>În amintirea acelei zile, liliacul rămăsese singura lor floare.</p>
                  <p>Mai târziu, în iarnă, Paul se oprise cu uimire, într-o zi de ianuarie, în fața unei vitrine de florărie, în care zărise câteva crengi albe de liliac. Nu știuse până atunci că se pot găsi în plină iarnă și i se păreau, dincolo de geamul înghețat, ireale.</p>
                  <p>Le mângâia totdeauna cu timiditate, temându-se, parcă, să nu se desfacă sub degetele lui. Liliacul alb de iarnă nu avea aroma violentă a celui de primăvară, ci un miros slab, stins, ca o răsuflare, ca un fum.</p>
                  <p>Dacă se întâmpla să fie certați, era de ajuns să trimită sau să primească o creangă de liliac, pentru ca, fără cuvinte și fără explicații, o despărțire de câteva zile să ia dintr-o dată sfârșit. Liliacul era pentru amândoi o superstiție, care îi dezarma, care îi ajuta să se regăsească.</p>
                  <p>Nu putea pe atunci bănui că va exista într-o zi o altă Ann, pentru care acele flori albe își vor fi pierdut întreg înțelesul, ca un obiect fără nume, fără amintiri.</p>
                  <p>Primele zile ale iubirii lor se petrecuseră la Sibiu, oraș pe care nu-l cunoștea niciunul din ei.</p>
                  <p>— Mi-e indiferent unde, dragul meu. Undeva unde să fiu singură cu tine, câteva zile. Pe urmă, oricum ai să mă lași.</p>
                  <p>— De ce?</p>
                  <p>— Pentru că nu mă iubești.</p>
                  <p>El nu răspunsese nici da, nici nu – și de altfel ea părea că nici nu așteaptă un răspuns.</p>
                  <p>Sibiul îl aleseseră în ultimul moment, în gară, pentru că primul tren care pleca era spre Sibiu.</p>
                  <p>Totul o încânta în orașul transilvănean: străzile largi, vitrinele prăvăliilor, firmele nemțești, dialectul săsesc, masa la restaurant, lista cu feluri de mâncare pe care nu le cunoștea și din care alegea la nimereală, închizând ochii și oprindu-și degetul pe listă: „Să vedem ce o fi asta”.</p>
                  <p>Dimineața, când se trezea din somn, îi plăcea să privească de la fereastra hotelului copiii care treceau spre școală cu ghiozdanele pe spate, săsoaicele opulente care se întorceau de la piață cu coșurile în mână și se opreau la un colț de stradă, câte trei-patru, vorbind cu aprindere, obloanele prăvăliilor, care se ridicau uruind… Totul i se părea onorabil și sever.</p>
                  <p>— Suntem singurii oameni care se iubesc în orașul ăsta, spunea ea.</p>
                  <p>Și pe urmă, ca și cum abia în acel moment și-ar fi dat seama că e goală, alerga cu o tresărire de alarmă înapoi în pat, ca să se ascundă, ca să se acopere. Era albă, așa de albă, încât, goală fiind, părul ei blond părea că se decolorează sub lumina trupului gol.</p>
                  <p>Când cobora în holul acelui mic hotel de provincie, o intimidau privirile respectuos intrigate ale oamenilor de serviciu și ale funcționarilor, căci tinerețea ei aducea acolo o undă de mister, poate chiar de scandal.</p>
                  <p>Era fericită de tot ce vedea. Se plimba toată ziua în acele delicioase tramvaie sibiene, de la „Orașul de sus” la „Orașul de jos”, și o amuzau chipiul taxatorilor, ca al ofițerilor austrieci în operetele vieneze, rochiile greoaie ale săsoaicelor, rochii de provincie, cu agrafe, cu flori, cu noduri. Dacă ar fi avut un bloc de hârtie cu ea, ar fi desenat, căci găsea pretutindeni motive de desen.</p>
                  <p>Cu un desen – cu unul singur – tot se întorsese de la Sibiu. Erau la o masă, pe trotuar, în fața unui restaurant, la ora prânzului, când tocmai ieșeau copiii de la școală. Trecea un grup de fetițe prin fața lor, și Ann o oprise pe una din ele, întrebând-o cum o cheamă.</p>
                  <p>„Ingrid“, răspunsese ea, puțin speriată, iar colegele ei adăugaseră cu mai mult curaj: „Ingrid Schreiber”.</p>
                  <p>Ingrid era blondă, avea cozi împletite pe spate, o șapcă albastră trasă băiețește pe frunte și doi ochi oblici, care dădeau figurii ei de înger saxon o ciudată grație de mică tătăroaică dobrogeană.</p>
                  <p>— Ingrid, ți-a spus cineva cât ești de frumoasă? Dă-mi o hârtie și un creion din ghiozdanul tău. Vreau să te desenez.</p>
                  <p>Ingrid era și speriată, și mândră, iar Ann prinsese acolo într-o schiță grăbită acest aer de copil uimit, schiță care la întoarcere avea să devină un portret în ulei, pus în camera lui Ann, deasupra patului, de unde ea avea să privească mai departe, cu aceeași privire nedumerită, lucruri încă neînțelese.</p>
                  <p>Unde era acum această Ann din primele timpuri ale iubirii lor?</p>
                  <p>Era pe atunci gata oricând să-l primească sau să vie la el, să accepte o chemare sau un refuz, să-și facă într-o clipă valizele când pe neașteptate el venea s-o ia într-o călătorie de câteva zile, sau, dimpotrivă, să și le desfacă, atunci când tot pe neașteptate, și fără s-o întrebe, el renunța la o plecare de mult plănuită și care între timp devenise pentru ea o copilăroasă bucurie.</p>
                  <p>— Tu nu întrebi niciodată nimic, Ann?</p>
                  <p>— Pentru că nu aș avea, dragul meu, decât o singură întrebare de pus – „de ce nu mă iubești?” – și pe asta, vezi, nu vreau s-o pun.</p>
                  <p>Cum dintr-o iubire, începută așa de ușor (căci, blondă cum era, fără mistere și fără secrete, Ann părea tipul predestinat al unei iubiri ușoare), avea să ajungă la această suferință era pentru el inexplicabil.</p>
                  <p>Ultimul ei surâs, ultimul ei gest îi erau cunoscute – și totuși trebuia să vie o zi în care fiece surâs să fie o enigmă, fiece cuvânt – o taină; trebuia să vie un timp în care simplul fapt de a o zări să devină un lucru greu, de multe ori imposibil, un timp în care avea să cutreiere nopți întregi din restaurant în restaurant, din bar în bar, cu speranța că o va găsi în sfârșit și o va vedea, fie numai o singură clipă.</p>
                  <p>Când o regăsea totuși pe vechea Ann, când se întâmpla să revină iubitoare spre el (“Ești un prost, și eu tot numai pe tine te iubesc”), când o vedea agitându-se goală prin casă, aruncându-și lucrurile și nemaiștiind unde să le găsească, o oprea într-una din pozele ei comice, ciufulită, cu părul căzându-i pe frunte, cu un ciorap pe braț și cu celălalt aruncat pe umeri ca o eșarfă și știind prea bine că fata aceasta zăpăcită și scumpă este totuși pierdută și că a doua zi va reîncepe aceeași suferință, o privea îndelung: „Lasă-mă, Ann, să văd cum arată o femeie fatală”.</p>
                  <p>Erau nenumărate lucruri pe care la început abia le vedea, cu un fel de nepăsare amuzată, dar pe care mai târziu – fără să știe exact când și de ce – începuse să le observe cu o chinuitoare neliniște. Îl irita cât de multă lume cunoaște Ann.</p>
                  <p>Intrarea ei într-un restaurant era salutată de zeci de priviri, care se întorceau în același timp spre ea, cu ceva indiscret, insistent.</p>
                  <p>— De unde cunoști tu atâta lume? Cine e tipul care a trecut?</p>
                  <p>Răspunsurile ei erau de obicei vagi, evazive. „Nu știu cine e. Vine pe la expoziții.” Paul vedea totdeauna dincolo de această impreciziune mari enigme de dezlegat.</p>
                  <p>Mai dureroase însă erau răspunsurile ei precise, spuse cu indiferență.</p>
                  <p>„L-am cunoscut acum trei ani, în tren spre Budapesta.”</p>
                  <p>Paul vedea vagonul de dormit, culoarul cu lumini albastre, Ann lângă fereastră stând de vorbă cu tovarășul ei întâmplător de călătorie; o auzea parcă râzând (căci râde, vai! atât de ușor…) când o zguduitură mai puternică o arunca în brațele lui. Vedea așternutul alb al paturilor, prin ușile rămase deschise, culoarul pustiu, trecerea ei dintr-un compartiment într-altul, în plină noapte… își amintea cu câtă ușurință îi cedase lui pe vremuri – și îl scandaliza în amintire. Ar fi vrut să-i fi rezistat mai mult atunci, pentru ca acum să poată crede că pentru ea a se culca sau nu cu un bărbat nu era deloc un lucru fără importanță.</p>
                  <p>În fiecare privire străină care se îndrepta spre Ann, în fiecare salut, i se părea că e o amintire, o chemare. Era furios că din politeță trebuie și el să răspundă acestor saluturi, semne ce treceau deasupra lui ca niște telegrame cifrate, pe care le interceptezi fără să le poți citi, căci nimeni nu-l putea asigura că fiecare nou salut nu purta un mesaj, o aluzie sau o propunere: „îți amintești?” sau „Te aștept”.</p>
                  <p>Vernisajele Annei aduceau în sălile de pictură o lume nouă: figuri de bar, figuri de curse, figuri de premieră, și a doua zi în ziare, la rubrica mondenă, se publicau fotografii și nume de la „cel mai strălucit vernisaj al anului”.</p>
                  <p>Tablourile ei se vindeau prea bine, lucru pe care la început Paul nu-l remarcase, dar care mai târziu, când, fără să vrea, începuse să cunoască mai de aproape „bursa” tablourilor, i se păru neliniștitor. Când un tablou de Margareta Sterian sau de Cornelia Babic se vindea cu trei sau patru mii de lei, când Iorgulescu-Yor, care avea totuși reputația de a „ține la preț”, vindea o pânză de 30/50 cu 5 000 de lei, iar una de 50/70 cu 8 000, tablourile lui Ann obțineau prețuri pe care numai un Iser sau un Petrașcu le puteau cere.</p>
                  <p>Rămăsese celebru între pictori un mic Balcic albastru, agreabil desigur, dar nu extraordinar nici față de celelalte lucrări ale ei – și pe care ea îl vânduse cu suma fabuloasă de 50 000 de lei.</p>
                  <p>Când se întâmpla să expună într-o expoziție colectivă, la Salon, la Grupul nostru, tablourile ei se distingeau ușor de celelalte, prin acel carton alb, care dă prestigiu și lumină unui tablou: „reținut”.</p>
                  <p>Paul se jena de repeziciunea cu care, din primele zile, aceste cartoane albe înfloreau în colțul pânzelor ei, în timp ce ceilalți pictori aveau atâtea greutăți până să-și plaseze tablourile, ba uneori rămâneau cu ele nevândute până la închiderea expoziției.</p>
                  <p>Ar fi vrut ca Ann să aibă puțină discreție în satisfacția ei, puțină nepăsare în succes, dar odată, când încercase să o facă a înțelege acest lucru, își atrăsese din partea ei un răspuns zdrobitor: „Ce? Vrei să-mi fie rușine că am succes?”</p>
                  <p>Cu atât mai zdrobitor răspuns, cu cât el tocmai acest lucru i-ar fi cerut: să-i fie puțin rușine de succesele pe care le are.</p>
                  <p>Ann își pierduse cu totul timiditatea ei de pe vremuri, îndoiala cu care începea un tablou, frica de școlăriță cu care aștepta o impresie. Avea acum o adevărată artă de a-și plasa tablourile, de a-și folosi relațiile, de a simți într-o nouă cunoștință un client posibil.</p>
                  <p>„Client” era cuvântul care revenea mai des în limbajul ei, și pe Paul îl îngrozea dublul înțeles al vorbei.</p>
                  <p>„Ce fel de client?” o întrebase odată cu brutalitate, privind-o drept în ochi. Ea se clătinase sub oribila injurie, ca pălmuită, și izbucnise într-un plâns zguduit, disperat, pe care el abia reuși să-l potolească, cerându-și iertare, plin de remușcări și totuși fericit că plânsul ei așa de sincer, așa de copilăros, dezmințea bănuielile și temerile lui.</p>
                  <p>Erau zile în care Ann devenea de negăsit. Toate insistențele lui de a o întâlni se loveau mereu de același cuvânt, pe care ea îl spunea puțin sentențios, ridicându-l ca pe un scut: „întâi pictura!”. Nimic n-o apăra mai bine, nimic n-o ascundea mai mult.</p>
                  <p>„Astă-seară nu sunt liberă. Am o întâlnire de afaceri: un client cu care tratez să-i vând florile albastre.”</p>
                  <p>Luase obiceiul de a-și întâlni clienții la ea acasă sau în oraș, la restaurant, la o masă de bar, și nu la expoziție, pe unde venea de altfel rar, numai în treacăt, ca să fumeze o țigară, ca să schimbe câteva cuvinte, în rochie de stradă, fără să-și scoată pălăria, în vizită.</p>
                  <p>Paul încercase să o convingă că prestigiul ei de artistă pierde prin acest exces de familiaritate cu publicul.</p>
                  <p>— Înțelege, dragă Ann, nu-ți vorbesc ca un om gelos, ci ca un prieten îngrijorat. Un artist nu are dreptul să facă publicului concesiile pe care le faci tu cumpărătorilor. Trebuie să fie mai puțin abordabil, mai mândru, mai orgolios, mai singuratec.</p>
                  <p>Ea asculta cu luare-aminte și părea că aprobă tot, că înțelege tot, dar când de la considerațiile de ordin general despre îndatoririle artistului „adevărat” el trecea la propuneri concrete (și aici prietenul dezinteresat nu-l mai ascundea prea bine pe amantul gelos) și când îi cerea să renunțe la întâlnirea fixată și să-i telefoneze amatorului că dacă ține cu adevărat să cumpere „florile albastre” n-are decât să treacă a doua zi dimineață pe la sala Dalles, între 11 și 12, ea nu mai era dispusă să-l asculte și îl întrerupea scurt:</p>
                  <p>— Ce? Vrei să-mi zdrobești cariera?</p>
                  <p>„A zdrobi cariera” era o expresie care apărea pentru prima oară în limbajul lui Ann. Paul cunoștea prea bine acest limbaj pentru ca schimbările de vocabular să nu-l neliniștească. De unde veneau aceste cuvinte noi, care răsăreau deodată în vorbirea ei, ca niște ecouri dintr-o viață pe care el nu o cunoștea și din care nu străbătea până la el decât un cuvânt scăpat din neatenție?</p>
                  <p>S-o asculte vorbind pe Ann fusese pentru el în primele timpuri o plăcere plină de surprize. I se păruse la început că e foarte vorbăreață, dar cu vremea observase că volubilitatea ei era făcută mai mult din gesturi și zâmbete, dintr-o alternanță de scurte exclamații și scurte tăceri, care dădeau vorbirii ei un aer de agitație continuă.</p>
                  <p>„Ce sintaxă curioasă ai tu, dragă fată!” spunea el, amuzat de construcțiile ei de frază. Ceva dintr-o veche manie de latinist se trezea în el ca să studieze gramatical micile ei discursuri.</p>
                  <p>Vorbea cu fraze simple, pe care însă le complica o ploaie de interjecții și întrebări – da? nu? vezi? știi? vrei? — ca o serie de bemoli și diezi într-o gamă cu variațiuni, ceea ce făcea din cea mai simplă povestire a ei un lucru palpitant, cu ridicări și scăderi de ton, cu inflexiuni de voce cu întoarceri subite în privire. Ceva mirat, ceva surprins era în toată vorbirea ei, ca și cum s-ar fi luptat cu replici pe care numai ea le auzea și cărora, trebuia să le răspundă pe rând, ca un jucător de șah angajat în mai multe partide deodată. Și tot ca un jucător de șah care în anumite situații confuze recurge la unele mișcări tip, de așteptare – a deplasa fără utilitate un pion, sau a mișca un turn pe o linie moartă – avea și ea unele expresii uniforme, pe care le repeta aproape mecanic, fiindcă nu spuneau nimic și îi erau la îndemână, ca niște vechi gesturi obișnuite, care de mult își pierduseră sensul lor de la început: „Asta e cu totul altceva”, „Totul e posibil”, „Știu și eu ce să mai cred?”.</p>
                  <p>Ann primea cu ușurință cuvinte și expresii pe care le auzea uneori întâmplător și care pe urmă rămâneau în vorbirea ei obișnuită, la început în glumă poate, pe urmă însă dintr-o adevărată neputință de a le uita, până ce se stabileau definitiv în argoul ei personal.</p>
                  <p>La Sibiu, opriseră într-o dimineață pe un trecător ca să-l întrebe dacă muzeul Bruckenthal, unde voiau să meargă, era departe. „Departe, da’ nu cine știe ce”, fusese răspunsul – și acest fel de aproximație o amuzase pe Ann atât de mult, încât o repetă câteva zile în șir, cu toate prilejurile posibile: mâncarea era bună, „da’ nu cine știe ce”, apa în baie era fierbinte, „da’ nu cine știe ce”, noaptea era înstelată, „da’ nu cine știe ce”. La început spunea acest lucru râzând, ca și cum ar fi subliniat cuvintele, dar cu vremea intenția ironică se șterse, ba chiar dispăru de tot, iar acest „da’ nu cine știe ce”, care câtva timp avusese ceva comemorativ (ca și cum i-ar îi spus indirect lui Paul: „Îți aduci aminte, la Sibiu”), deveni nu numai una din locuțiunile ei cele mai întrebuințate, dar modul ei preferat de a nuanța o opinie, de a exprima o rezervă.</p>
                  <p>Fusese la început, în primele timpuri ale iubirii lor, una din bucuriile lor reciproce să-și descopere unul altuia anumite ticuri de gest sau de vorbă, care pentru cealaltă lume, care îi cunoștea mai demult, deveniseră poate prin repetare și obișnuință imperceptibile, dar care, remarcate pentru prima oară, aveau ceva eu totul neașteptat.</p>
                  <p>„Ce curios te încrunți tu!” observase din primele zile Ann și încercase să-l imite, lăsând sprânceana stângă în jos și ridicând-o pe cea dreaptă, foarte arcuită, lucru pe care la început nu-l reușea decât trișând puțin și deschizându-și mare ochiul drept, cu două degete, ca și cum ar fi vrut să fixeze în arcada lui un monoclu.</p>
                  <p>Erau o sumă de gesturi mărunte, pe care mai întâi le observase la el, în glumă, cu tandrețe ironică și le imita râzând, ca și cum ar fi vrut să-l dezvețe de ele, dar care, cu trecerea timpului, intrau pe nesimțite în propriile ei deprinderi. Paul asistase, la început indiferent, sau cel mult amuzat, dar mai târziu cu o emoționată mirare, la această insensibilă transmisiune de gesturi și cuvinte pe care le regăsea în limbajul lui Ann, puțin modificate de mișcările sau de pronunțarea ei, ca și cum ar fi fost adaptate la registrul ei vocal, ca o arie de bărbat retranscrisă pentru voce de soprană. Erau aceleași cuvinte, aceleași gesturi, dar de își păstrau multă vreme un aer particular, de parcă ar fi fost imprimate în vorbirea lui Ann cu litere speciale, detașându-se în frază ca un citat dintr-o limbă străină, ca un proverb pus între ghilimele, până ce aceste ultime rezistențe cădeau și ele, iar gestul sau cuvântul care fusese până atunci pentru Ann un fel de neologism era pentru totdeauna încorporat în vocabularul ei curent.</p>
                  <p>Ea îl făcuse pe Paul pentru prima oară atent asupra obișnuinței lui de a repeta, două câte două, expresiile de afirmație sau negație: „evident - evident”, „în niciun caz - în niciun caz”, „absolut exclus - absolut exclus”.</p>
                  <p>„Cât de puțin mă supraveghez, gândise atunci Paul, dacă ani de zile am putut vorbi în felul acesta fără măcar să bag de seamă! A trebuit să vie Ann ca să observe.”</p>
                  <p>De câte ori într-o frază a lui revenea acel dublu „evident - evident”: ea îl sublinia cu o explozie de râs.</p>
                  <p>„Nu te supăra, dragul meu Paul, că râd. Ți-am spus că mi-e puțin frică de tine și – ce vrei? — când descopăr o copilărie ca asta, parcă mă tem mai puțin, parcă mă apropiu mai mult. Aș vrea să ai o mie de defecte mici, aș vrea să vorbești cu r, aș vrea să nu-l poți pronunța pe s. Aș vrea să pot râde de tine, dragul meu, înțelegi?”</p>
                  <p>Dar fără să știe cum, ea însăși se deprinse mai târziu să vorbească în felul lui, și printre primele lucruri pe care le împrumutase de la el fusese tocmai această manieră de a întări, prin repetare, anumite cuvinte și exclamații, confirmând sau negând ceva. Vorbirea ei era acum plină de</p>
                  <p>„evident - evident”, „nici vorbă - nici vorbă”, „imposibil – imposibil”, pe care dacă el le spunea oarecum mașinal, din neatenție, ea le pronunța cu un accent bătăios, de convingere, de intransigență, ceea ce le sublinia și mai mult.</p>
                  <p>Erau unele cuvinte care dispăreau uneori din expresiile lui curente și care, după o trecere de timp, apăreau din nou, dar de astă dată nu în vocabularul lui, ci al ei, așa cum la munte un izvor poate intra sub pământ, pentru ca după un lung drum subteran să iasă din nou la suprafață, cu totul în altă parte însă. Pe buzele lui Ann, cuvinte uitate de el căpătau o nouă viață, iar în mâinile ei vioaie, gesturi pe care el le părăsise cândva reînviau cu un fel de fidelitate automată, care mai târziu avea să supraviețuiască poate iubirii lor sfârșite.</p>
                  <p>„Cu niciun preț, cu niciun preț nu mai vreau să te văd”, îi scrisese ea odată, după o ceartă, dar acel dublu „cu niciun preț” purta parcă în el însuși propria lui dezmințire, căci în timp ce Ann era convinsă că se vor despărți, limbajul ei păstra, ca pe un gaj de fidelitate, acel tic de a repeta două câte două cuvintele și în care, fără voia ei, stăruia amintirea lui Paul.</p>
                  <p>Dar apăreau alteori cuvinte și expresii noi, pe care el le auzea pentru întâia dată și pe care le reținea alarmat, întrebându-se de unde vin și bănuind că dincolo de de se ascunde o întreagă lume de întâmplări, de aventuri, de taine, pe care ar fi vrut să le descifreze.</p>
                  <p>În ultima vreme mai ales, vocabularul lui Ann suferise nenumărate mici inovații, și după fiecare despărțire mai lungă – fie că erau certați, fie că el trebuia să plece în provincie pentru diverse procese, fie, în sfârșit, că ea era prea ocupată cu lucrul – când se regăseau, el descoperea cu dezolare noi schimbări în felul ei de vorbă, noi gesturi sau noi cuvinte.</p>
                  <p>„E rulant”, spunea Ann de la un timp când ceva i se părea excesiv de comic, și atunci dădea capul pe ceafă, râzând zgomotos, cu toată gura deschisă. Și cu insistența ei copilăroasă de a repeta un cuvânt nou, pentru că o amuza să-l audă, așa cum ar fi amuzat-o să deschidă și să închidă de nenumărate ori o brichetă sau o pudrieră nouă, spunea de zeci de ori pe zi, despre orice lucru, despre orice prostie, „e rulant”, „e rulant”, „e rulant”… De fiecare dată, Paul tresărea străpuns, căci i se părea că dincolo de această vorbă e o privire de bărbat, bărbatul de la care Ann va fi deprins noul ei cuvânt preferat. Era tentat s-o întrebe, ca și cum ar fi văzut în degetul ei un inel necunoscut: „Spune! De unde îl ai? Cine ți l-a dat?”</p>
                  <p>Era în argoul ei de pictoriță o expresie care la început îl încântase, dar care mai târziu, printr-o secretă deviere de sens, îi devenise de nesuportat: „Mă duc la motiv”.</p>
                  <p>„A se duce la motiv” însemna pentru Ann a regăsi un anumit loc, unde să-și fixeze șevaletul, a regăsi un anumit punct dinainte fixat – un pom, o casa, o piatră - care îi delimita „pe teren” peisajul pe care începuse să-l picteze.</p>
                  <p>„Motivele” Annei erau de nepătruns. Uneori, primăvara mai ales, sau spre sfârșitul toamnei, la începutul lui martie sau la sfârșit de octombrie, când era prea devreme sau prea târziu ca să plece la Balcic, îl ruga pe Paul, dar asta cu totul în primele timpuri ale dragostei lor, când ea avea sentimentul că-i cere astfel o mare favoare, îl ruga să iasă cu ea afară din oraș, dincolo de Herăstrău, sau și mai des, pentru că locurile erau mai puțin cunoscute, dincolo de Filaret, dincolo de moara lui Ciurel, în căutare de „motive”.</p>
                  <p>— M-am săturat să lucrez în casă. Vreau să ies la câmp. Vino cu mine, să găsim ceva de pictat.</p>
                  <p>Erau lungi plimbări de recunoaștere, dincolo de calea ferată, dincolo de ultimele bordeie ale Bucureștilor, pe câmpul abia dezghețat de martie, sau negru-ruginit de octombrie. Ținutul părea cu totul necunoscut, și dacă n-ar fi fost avioanele care se ridicau și coborau dinspre Băneasa, zburând jos, aproape de pământ, cu motorul uruind ca o uzină, ar fi putut crede că sunt undeva, foarte departe de București.</p>
                  <p>Câțiva salcâmi strânși laolaltă făceau un început de pădure, o apă răsărită nu se știe de unde – poate din ultimele zăpezi topite, poate din ultimele ploi de toamnă - părea un afluent rătăcit pe drum.</p>
                  <p>Paul nu izbutise niciodată să înțeleagă pentru ce rațiuni ascunse Ann alegea un loc și nu altul, pentru ce acolo unde el nu vedea nimic deosebit ea se oprea deodată din mers, privind eu un fel de atenție îngrijorată un punct pentru el invizibil, pe care îl indica cu un gest decis: „Aici”.</p>
                  <p>— Ce e aici, Ann?</p>
                  <p>— Noul meu motiv.</p>
                  <p>Revenea în zilele următoare singură, cu instrumentele de lucru, dar spre seară Paul venea să o ia acasă, căci se făcea întuneric devreme și, cum ar fi fost prea scump să țină toată după-masa cu ea pe câmp un taximetru, trebuia să se întoarcă o bună bucată de drum pe jos. Trecerea lor seara prin mahalale producea oarecare senzație și, ca pe vremuri la Cernatu, gospodinele ieșeau în prag, și copiii se opreau din joc, ca s-o privească pe această fată blondă, cu pantaloni băiețești (căci purta șort și bluză de sport sau, când era frig, un trening albastru de lână), care își ducea în spinare șevaletul, cutia de culori, scaunul de pânză, lăsându-l pe Paul să-i ducă cel mult un pled, un termos cu ceai cald sau o pungă cu fructe. Uneori, pentru că nu găseau în drum o mașină liberă – sau pur și simplu pentru că-i plăcea lui Ann să braveze lumea, să simtă în jurul ei o mică rumoare scandalizată – îl convingea pe Paul să se întoarcă până în centru cu tramvaiul sau cu autobuzul, ba chiar, pentru ca scandalul să fie întreg, luau bilete de corespondență și așteptau pe trotuar, la una din stațiile din centru, la Carpați, la strada Regală, să le vină tramvaiul.</p>
                  <p>„Vreau să te compromit, vreau să știe toată lumea că ne iubim, vreau să nu mai poți scoate capul în lume”, spunea Ann când îl vedea pe Paul jenat, neobișnuit să înfrunte privirile intrigate ale trecătorilor, pe care ea, dimpotrivă, le suporta cu bravură, ba chiar le și provoca puțin.</p>
                  <p>E adevărat însă că mai târziu, printr-o totală schimbare de idei asupra lucrurilor care se cuvin sau nu se cuvin și printr-o subită grijă de onorabilitate, Ann suprimase cu totul asemenea aventuri și nu numai că i s-ar fi părut de prost gust să meargă cu șevaletul în tramvai, dar îi și interzicea lui Paul să mai vină seara pe câmp, ca să o ia de la lucru, fiindcă – spunea ea – e la urma urmelor penibil să umble mereu cu el, pe străzi mărginașe, mai ales că ar putea să o vadă camarazi de ai ei, care întâmplător s-ar fi întors de la lucru prin același cartier.</p>
                  <p>Astfel, „a merge la motiv” încetase a fi, ca altădată, un prilej fericit de întâlnire, ba chiar devenise un obstacol, cu atât mai greu de înlăturat, cu cât Ann obișnuia să invoce acum munca ei, arta ei și argument ultim: „cariera” ei.</p>
                  <p>„Mâine nu te pot vedea: mă duc la motiv” sau „Iartă-mă că n-am fost ieri: am fost la motiv” erau explicații fără replică posibilă.</p>
                  <p>Paul încerca să afle pe unde se găseau acum „motivele” Annei, dar ea nu-i dădea decât foarte vagi indicații (“Știi? nu sunt încă decisă, ezit, o să văd…”), și chiar dacă uneori, din neatenție sau indiferență, îi spunea cu oarecare preciziune locul unde se afla actualul ei motiv (“Uite, spre Filaret, dincolo de casa galbenă, unde am căzut eu — ții minte? — toamna trecută, când mi-am rupt catarama de la pantoful de antilopă”), el știa prea bine că ar fi inutil s-o caute, pentru că nu o va găsi și pentru că a doua zi ea se va mira foarte sinceră: „Cum? ai fost? Vai, ce prost ești… m-a durut capul… m-am răzgândit în ultimul moment… nu m-am putut duce… nu ți-am spus să nu vii?”</p>
                  <p>Motivele Annei deveniseră pretexte, și „a merge la motiv”, era acum forma ei cea mai comodă de a minți.</p>
                  <p>Nu o văzuse de o săptămână, când, într-o dimineață aruncându-și ochii pe un ziar, numele ei, deși tipărit cu litere mici, la o rubrică de informații, se desprinse singur din toată pagina. Era o notă despre pavilionul românesc la expoziția din Liege din 1934, un fel de comunicat oficial al Comisariatului Expoziției, prin care se anunța că pictorii și sculptorii însărcinați cu decorarea interioară a pavilionului vor pleca, cinci zile, „sâmbătă, 12 mai a.c., orele 9.50”, spre Bruxelles. Intre cei câțiva decoratori aleși era și Ann.</p>
                  <p>Paul crezuse că era o greșeală, căci nu-și putea imagina că Ann l-ar fi lăsat să afle un lucru atât de important din ziare și nici că în preajma unei plecări atât de apropiate ar fi lăsat să treacă o întreagă săptămână fără să-l vadă, chiar dacă din cine știe ce prostie se considerau de câtva timp certați.</p>
                  <p>„E adevărat? Pleci?” o întrebase la telefon, ținând încă ziarul în mână, cu ochii ațintiți spre uluitoarea veste.</p>
                  <p>„A, nu știu – răspunse evaziv Ann –, nu e încă nimic sigur, s-ar putea, dar deocamdată nu e nimic fixat. Dacă o fi ceva, te anunț. Uite, să ne întâlnim diseară… adică nu, diseară nu, că tocmai mă întâlnesc cu arhitecții pavilionului, dar mâine dimineață telefonează, sau mai bine lasă, că te chem eu… te chem sigur, m-auzi?…”</p>
                  <p>Cele cinci zile până la plecare trecuseră încet, într-o așteptare de fiecare secundă, cu răsuflarea tăiată, la fiecare pas pe scară, la fiecare zgomot de ascensor, la fiecare sonerie de telefon, căci întrebarea nu mai era dacă Ann va pleca sau nu la Liege, ci – mai simplu, mai urgent și mai dureros – dacă va veni să-l vadă, dacă-l va chema, dacă-i va trimite cel puțin un cuvânt, sau un semn. Îi era teamă să plece de acasă sau de la birou – singurele două locuri unde ea i-ar fi putut telefona – ca nu cumva tocmai în lipsa lui să vină în sfârșit apelul ei atât de așteptat, și când totuși era silit să iasă în oraș, îi înnebunea pe șoferi grăbindu-i spre casă, unde reîncepea aceeași așteptare, aceeași pândă. De sute de ori ridicase receptorul, ca să o cheme el pe Ann, de sute de ori începuse să formeze acel număr care îl obseda ca un nume, dar nu îndrăznise niciodată să-l ducă până la capăt. Ce ar fi putut să-i spună acestei Ann, care se ascundea și care își pregătea plecarea ca pe o fugă?</p>
                  <p>Uneori telefonul suna totuși, și el nu-și putea reprima o tresărire nervoasă de spaimă și de speranță, care pe urmă i se părea cu atât mai ridiculă, cu cât nu era decât o greșeală sau cine știe ce comunicare fără importanță — de altfel toate erau fără importanță.</p>
                  <p>„E absurd, e de neiertat, parcă aș fi un licean, parcă aș avea douăzeci de ani, trebuie să înțeleg că așa nu mai merge, nu, nu mai merge, ceva trebuie să se schimbe…” Își promitea să fie calm și într-adevăr dacă telefonul sau soneria de la intrare sunau din nou, le lăsa câtva timp să sune, înainte de a ridica receptorul sau de a deschide ușa, pentru că de o parte voia să-și dea astfel o probă de stăpânire de sine, dar pentru că de altă parte, câteva secunde, își putea spune copilărește: poate că e ea… ar putea să fie ea…</p>
                  <p>Ba, câteodată, din superstiție, din necaz sau numai din teama de a nu suferi încă o deziluzie, nu răspundea deloc și lăsa soneria telefonului să sune fără răspuns, până cel care chema renunța. Dar în momentul în care auzea acel declic ce întrerupea contactul, în momentul în care telefonul tăcea definitiv, gândul că totuși în clipa aceea fusese Ann, că nu i-a răspuns și că a pierdut astfel poate singura șansă de a-i vorbi și de a o vedea îi dădea un intolerabil sentiment de nenoroc, ca unui jucător pasionat care, după ce, din superstiție, a spus „pas” pe nevăzute, tresare la gândul insuportabil că poate cărțile pe care le-a aruncat fără să le privească erau tocmai careul sau chinta regală ce i-ar fi permis să se refacă la capătul unei nopți de joc din care iese ruinat.</p>
                  <p>Plecările lui Ann! Le cunoștea atât de bine, trăise de atâtea ori în agitația lor, în zăpăceala lor! Valizele care se deschid și se închid zgomotos, dulapul cu ușile date larg de perete, rochiile întinse pe fotolii, pe pat, cordoanele, eșarfele aruncate pe unde, se nimerea, biletele multicolore de călătorie răsfoite cu febrilitate, cu neliniște (“Astea sunt toate? Crezi că n-am uitat nimic?”), cumpărăturile de ultim moment, cursele alarmate în oraș, pachetele cu care se întorcea acasă și pe care nu mai știa unde să le pună, de unde să le ia, ce să facă cu ele…</p>
                  <p>O vedea parcă alergând pe străzi, sărind dintr-un taxi într-altul, oprindu-se la o vitrină, intrând într-un magazin, uitând de ce a intrat, zăpăcită, entuziastă, obosită, plină de neliniște, de curiozitate, de așteptare… Ar fi fost așa de ușor, ar fi fost așa de normal ca într-una din aceste curse să-și aducă deodată aminte de el, cu acea tresărire speriată pe care o avea când își amintea ceva închizând ochii și ducându-și mâna copilărește la frunte — „Vai, ce zăpăcită sunt” – și de la primul telefon public (“Orașul ăsta e plin de telefoane, ce Dumnezeu!”) să-l cheme și să-i spună în sfârșit: așteaptă-mă, viu.</p>
                  <p>Cu fiecare ceas care trecea și făcea deci plecarea mai amenințătoare, acel „sâmbătă, 12 mai a.c. orele 9.50” citit în ziare, care fusese la început o dată abstractă, ceva inform, depărtat, neprobabil, prindea realitate și devenea un punct viu, un punct dureros, greu de privit în față. Cu fiecare ceas, cu fiecare zi, așteptării lui Paul i se adăuga un sentiment de stupoare, ca în fața unui fapt cu desăvârșire absurd, și pe care totuși îl vezi împlinindu-se sub privirea ta înmărmurită.</p>
                  <p>Urmărise în dimineața plecării, pe cadranul ceasului său de mână, rotirea lentă a minutarelor, mișcarea măruntă, dințată a secundarului – așa cum aștepți să se facă 12 precis ca să stingi luminile în noaptea Anului Nou – și când cele două minutare se suprapuseseră exact, arătând ora zece fără zece, ridică receptorul și chemă biroul de informații al Gării de Nord, ca să întrebe dacă Simplonul a plecat.</p>
                  <p>„Da, a plecat, chiar în momentul ăsta s-a pus în mișcare”, răspunse un funcționar.</p>
                  <p>O absurdă liniște îl cuprinse, ca și cum toată febra lui din ultimele zile n-ar fi fost provocată decât de îndoiala dacă în ziua de „sâmbătă, 12 mai 1934” trenul Simplon va pleca sau nu la ora reglementară de 9.50, iar acum, de vreme ce aflase în sfârșit ceea ce voia să știe, putea să doarmă și să uite.</p>
                  <p>Într-un ziar de după-amiază văzu o fotografie luată dimineața pe peronul Gării de Nord: „Grupul de artiști români plecați în Belgia pentru lucrările pavilionului nostru de la Liege”.</p>
                  <p>Ann purta un taior de voiaj și avea pe cap un fel de caschetă albă, pusă băiețește, puțin oblic pe frunte. Paul o privi câtva timp liniștit: i se părea că nu are nimic să-i spună, nimic s-o întrebe.</p>
                  <p>Un București din care lipsea Ann devenea un oraș calm, puțin provincial. Era ca și cum, deodată, zgomotele s-ar fi îndepărtat, străzile ar fi tăcut. Paul avea impresia că se află undeva în provincie, la Craiova, la Râmnicu-Sărat, la Roman, unul din acele mici orașe pe unde se ducea uneori pentru un proces și unde știa bine că nu i se poate întâmpla nicio surpriză, nicio întâlnire.</p>
                  <p>Plecarea lui Ann îi aducea o neașteptată liniște, un sentiment de toropeală, de indiferență. Totul era decolorat, cenușiu și suportabil. Odihna de a nu aștepta nimic avea poate ceva amar, dar o primea ca pe un somn.</p>
                  <p>La birou îl așteptau scrisori nerezolvate, la tribunal — lucrări rămase în întârziere. Revenea spre ele cu o totală indiferență, dar decis să se lase prins într-un orar mecanic de lucru. Redacta lungi scrisori de afaceri, pe care le bătea singur la mașină: îi plăcea să asculte zgomotul sec al clapelor, bătaia lor scurtă.</p>
                  <p>Întâlnea uneori în ziare fotografii și dări de seamă despre lucrările de la Liege și le citea fără curiozitate, fără neliniște. Într-un număr din Illustration apăruseră câteva schițe și planșe în culori despre pavilionul românesc, care era aproape gata, de altfel, data inaugurării se apropia, și Paul, găsind revista într-o seară la restaurant, uitată pe un scaun, o răsfoise liniștit, ca și cum nici n-ar fi fost vorba despre Ann.</p>
                  <p>— Ei, îți place ce fac dumnealor? îl întrerupse din lectură o voce indignată.</p>
                  <p>Era un pictor destul de cunoscut, retras de câțiva ani la lași, profesor la școala de belle-arte de acolo și care expunea din ce în ce mai rar la București, de unde fugise</p>
                  <p>— Spunea el – pentru că nu se mai găsea nici vin bun, nici pictură bună. Paul îl cunoștea vag, de la un vernisaj, unde apariția lui de urs îmbufnat fusese primită de pictorii tineri cu un val de simpatie și de spaimă, căci se cunoștea mania lui de a se opri în fața tablourilor și de a vorbi tare, aproape vociferând, și de a arunca „verde în față” ori laude enorme, de necrezut, ori, mult mai des, înjurături și invective cutremurătoare.</p>
                  <p>Se așezase la masa lui Paul fără să-l întrebe și, luându-i revista din mână, o răsfoia nervos.</p>
                  <p>— Te întreb, îți place? Zi-i și dumneata, asta-i pictură? Astea-s panouri? Au înnebunit de tot. Dau cu bidineaua în neștire, și uite că peste noapte pavilionul e gata. Au venit, domnule, și la mine de m-au întrebat: nu vii, coane Fănică, la Liege să ne faci un panou, până-n zece zile, de opt pe șase, uite bani, uite bilet de tren… M-am uitat la bani – buni bani, n-am ce zice! — m-am uitat la ei, și-mi venea să mă crucesc: păi bine, mă, știți voi ce e aia un panou, mă? De opt pe șase? Zece zile? Dar nicio sută nu-s destule. Dați-mi un an, și vi-l fac. Asta-i treabă grea, mă, asta-i treabă subțire: te dai cu capul de toți pereții până o termini, și nici atunci parcă n-ai lăsa-o din mâini, că parcă ai vrea s-o mai dregi și s-o mai ștergi și s-o mai schimbi. Cum ziceau latinii ăia, de cică ne-au fost strămoși: ars longa, cucoane, ars longa.</p>
                  <p>Paul îl asculta fără curiozitate – ce străine îi erau toate aceste povești de pictură! — dar cu oarecare plăcere de a auzi un glas jovial, care înjură, bruftuiește, se indignează, singur își dă replica, singur se contrazice sau se aprobă. Era oricum un om, acolo lângă el, un om care îl privea în ochi și îl îndemna să bea. De atâtea zile nu întâlnise pe nimeni, de atâtea zile nu schimbase cu nimeni un cuvânt. Și decât să umble năuc pe străzi, parcă tot mai bine era în acea grădină de restaurant, cu sticlele de vin care se adunau goale, jos pe pietriș, sub masă, cu taraful de lăutari care din când în când se trezea din somn, cu cele câteva femei elegante, în rochii deschise, imprimate - era la început de iunie – care aduceau în noaptea de vară bucureșteană o vagă fluturare de plajă, de mare… Pictorul ieșean vorbea mereu, și după fiecare pahar golit, indignarea lui, care între timp obosise, urca cu un nou semiton, refăcută, pornită pe noi bătălii. Arunca mereu numărul din lllustration și pe urmă iar îl lua în mâini, iar îl redeschidea, în căutare de noi argumente.</p>
                  <p>— … Uite, fata asta – și arătă spre o schiță pe care Paul abia atunci observă că era semnată de Ann – are talent, domnule, să știi că are talent… Mi se pare că o cunoști… ba v-am și văzut împreună la Balcic… amor mare, ai?</p>
                  <p>Paul protestă plictisit.</p>
                  <p>— Nu, nu e ce crezi dumneata. Ne salutăm, ne cunoaștem, dar nu e nimic…</p>
                  <p>— Ei lasă, dragă, că dacă o fi și dacă n-o fi, tot acolo iese ea cu socoteala. Unde merge mia, merge și suta. Nu ești primul, n-o să fi ultimul. La îmbulzeală mare, nu se cunoaște.</p>
                  <p>Paul privi lung paharul cu vin pe care îl avea în mâna dreaptă și observă că mâna nu-i tremură. Departe, în adânc, aproape de inimă, ceva se oprea în loc și aștepta să se rupă sau să se dezlege. Era ca sub un profund anestezic: simți rana, simți rezistența țesutului sub tăiș, e ca o sfâșiere foarte precisă, foarte exactă și, totuși, nu doare, nu doare…</p>
                  <p>— Da, domnule, are talent, dar la ce-i servește? Talentul e ca banul, îl găsești pe toate drumurile totul e să știi ce să faci cu el. Uite, îmi pare rău de fata asta, că mi-a plăcut de la început și are mâna subțire. Nu se omora ea desenând, dar când punea o linie pe hârtie, înțelegeai ceva… Numai că trebuia să muncească, să aștepte și mai ales să-i fie frică, mă-nțelegi? Să-i fie frică de ce face, și să nu știi niciodată dacă e rău sau dacă e bine… Eu credeam că vrea să facă pictură – și putea, mă auzi? putea, numa să fi vrut – dar ea voia carieră. Ei, uite c-a făcut-o. Vopsește acum la Liege pentru cinci mii de lei pe zi. Cinci mii! Pe mine nu m-a plătit nimeni, niciodată, nici cu cinci sute, și uite, o să am la Sfântu Anton patruzeci și nouă de ani, și ea nici douăzeci și cinci n-are, și se grăbește să ia cinci mii de lei pe zi, că dacă ar afla bietu Luchian, d-acolo de unde este, s-ar trezi din morți de mânie. Cinci mii de lei pe zi! Uite așa, se duce de râpă breasla asta, care avea pe vremuri boieria ei, țâfna ei, că nu putea fitecine să mă cumpere, și dacă nu-mi plăcea mie mutra dumitale, nu-ți vindeam un tablou, nu ți-l vindeam și pace bună, măcar că mi-ai fi dat de zece ori atâta aur cât făcea el. Da’ acuma, nu te uiți la dezmățatele astea, de se-mbulzesc și se-nghiontesc pentru o comandă, doar că nu se trag de păr? Fata asta, domnule, a intrat în pictură ca o șanteză, ca o teatralistă, de-alea de aleargă pentru un rol pe la directori, pe la ministere, pe la rude, pe la țiitori și se culcă-n dreapta, și se culcă-n stângă, și cu directoru, și cu șefu de cabinet, ba și cu portaru, dacă e nevoie, da’ nu se lasă până nu ajunge. Păi să facem noi socoteala cu creionu-n mână cu câți s-a culcat ea, la fiecare expoziție, la fiecare comandă, la fiecare premiu, ne-apucă dimineața, și tot n-ajungem să-i numărăm pe toți. Dinspre mine, culcă-se cu cine vrea, dacă-i face plăcere, că e tânără și, bat-o Dumnezeu, nici urâtă nu-i, da’ să nu amestece – mă-nțelegi? — culcatu și pictura, să nu le amestece, că e altceva, ehei, cu totul și cu totul altceva…</p>
                  <p>Paul încercase de câteva ori să-l oprească din vorbă, dar gestul lui slab de protest era luat de torentul de vorbe al pictorului și înecat sub un nou val de indignări, exclamații și înjurături. De câteva ori ar fi vrut să se ridice de la masă, să fugă, dar o dureroasă plăcere îl ținea pe loc: vechi îndoieli, vechi torturi, toate întrebările lui din nopțile fără somn, toată stupida lui zbatere între a crede și a nu crede, toată acea pândă de om gelos care vede peste tot indicii și nicăieri o certitudine, toate, toate căpătau în noaptea aceea un răspuns.</p>
                  <p>Se întorsese acasă, în zori, pe străzile albe și deșarte de dimineață, singur, golit de orice amintire, de orice speranță.</p>
                  <p>Era într-o zi, pe Calea Victoriei, în față la Corso, când i se păruse că de pe celălalt trotuar o privire cunoscută o căuta pe a lui. Trecu drumul, chemat parcă, și descoperi într-o vitrină de fotograf, între mai multe portrete de femei frumoase, o fotografie a lui Ann. „A făcut-o, probabil, înainte de plecare”, își spuse. O privise îndelung, ca și cum într-adevăr ar fi revăzut-o după lunga lor despărțire. Purta în fotografie un pulover negru, cu mâneci lungi și închis complet la gât, ca o tunică, iar în stânga, ținând loc de buzunar, o inițială albă, nu suprapusă, ci lucrată chiar din țesătura puloverului, un A triunghiular, ca o inițială de club sportiv. În contrast cu puloverul negru și cu țesătura lui aspră, părul ei părea de două ori mai blond, ca sub o puternică lumină de dimineață. Era prima fotografie, din câte văzuse el, în care Ann nu râdea. Un surâs aproape stins îi deschidea foarte ușor buzele. Capul era puțin înclinat, cu un gest de atenție și de întrebare.</p>
                  <p>Plecase de acolo cu pași rari și mersese fără țintă în sus spre Nestor, oprindu-se din obișnuință la vitrinele librăriilor, în care însă nu vedea nimic, niciun titlu de carte, nicio revistă, ci mereu același cap blond înclinat, același A imprimat pe sânul stâng, ca un cuvânt adresat lui, ca o șoaptă pe care numai el o putea distinge. Își spunea că nu era deloc exclus ca în preziua plecării Ann să fi făcut această fotografie anume pentru el și să o fi lăsat ca să fie expusă, poate cu gândul secret că el va trece pe acolo și o va zări, atât de mult regăsea în acea fotografie o Ann din alte vremuri, atât de mult i se părea că acel surâs descurajat e pentru el. Dar refuză să se lase cucerit de acest gând, care îl învăluia, și își întrerupse brutal reveria. „Sunt un dobitoc fără leac. Uite-mă acuma sedus și de pozele din vitrine.”</p>
                  <p>Totuși, revenise în zilele următoare să o vadă. Ceva se schimbase de când știa că fotografia aceea din vitrină e acolo. Avea sentimentul că e mai puțin singur în acest oraș, care i se păruse atât de pustiu până atunci. Dimineața, plecând la lucru, ducea cu el acea confuză senzație de nerăbdare, din zilele în care avea fixate o întâlnire, o plecare sau un concert de mult așteptat. Trecea prin fața vitrinei de câteva ori pe zi, uneori fără curajul de a arunca mai mult decât o privire grăbită spre fotografia lui Ann, căci se temea să nu se observe insistențele lui - mai ales la orele de seară, când cafeneaua de peste drum era plină de oameni, iar la mesele de pe trotuar erau atâția cunoscuți, actori, pictori și scriitori – dar alteori, oprindu-se din mers, ca și cum abia în clipa aceea ar fi descoperit-o, cu, totul din întâmplare, și rămânea multă vreme să o privească. Recurgea la tot felul de trucuri, care să-i mascheze neliniștea și să-i dea opririi lui în fața aceleiași vitrine un aer întâmplător, un aer normal, și niciunul din aceste trucuri nu i se părea prea naiv, nici banul pe care simulezi că l-ai pierdut și te oprești să-l cauți, nici carnetul scos din buzunar pentru a însemna în el un lucru pe care tocmai ți l-ai amintit, nici privirea vagă cu care aștepți la un colț de stradă să treacă o trăsură goală.</p>
                  <p>Revenea de fiecare dată cu puțină teamă, teama că între timp fotografia a fost scoasă din vitrină și înlocuită cu o fotografie străină, și era aceeași teamă, aceeași emoție cu care, când Ann era în București, urca scările spre apartamentul ei, întrebându-se dacă o va găsi sau nu acasă.</p>
                  <p>Surâsul din vitrină îl chema însă de departe, liniștitor, neschimbat. Era un surâs aburit, trist, care parcă nu avea curajul să se deschidă mai mult. Era o Ann care îl privea cu o clătinare obosită din cap, cu o ridicare descurajată din umeri, parcă i-ar fi spus: „La ce bun să-ți spun: tot n-ai să crezi, tot n-ai să înțelegi…”</p>
                  <p>Într-o dimineață, Paul rămăsese încremenit pe trotuar: fotografia nu mai era în vitrină. Cu o seară înainte fusese încă acolo – o văzuse el – dar peste noapte totul se schimbase. O nouă serie de poze apăruseră dincolo de geam, câteva fotografii de mireasă, un tânăr ofițer în mare ținută, mai mulți copii bucălați, tot felul de figuri necunoscute, care schimbau între ei priviri, zâmbete și saluturi. Paul le privea întrebător, jenat, cu expresia de căutare încurcată, pe care o ai când deschizi ușa unui compartiment de tren și întrerupi, cu intrarea ta neașteptată, atmosfera de familie ce s-a creat acolo după câteva ceasuri de voiaj în comun.</p>
                  <p>„Nu mai e niciun loc liber”, spune tăcerea ostilă care deodată se face în jurul tău – și parcă același lucru îl spuneau acum fotografiile din vitrină, surprinse de privirea lui, care insista. Era gata parcă să-și ceară scuze (iertați-mă, e o greșeală, căutam pe cineva), era gata să se desprindă de acolo, deși îi era atât de greu să renunțe, când din dreapta vitrinei, ca și cum până atunci s-ar fi ascuns de el, abia ținându-și râsul, și acum i-ar fi sărit de gât cu o explozie de veselie și de tandrețe, răsări chipul lui Ann, un nou chip al ei, atât de diferit de cel pe care îl lăsase acolo în ajun, încât nu era de mirare că nu-l recunoscuse din primul moment.</p>
                  <p>Tot astfel i se întâmpla mai demult să vină la ea acasă și, sunând, ușa să se deschidă singură, trasă parcă de o mână nevăzută; trecea pragul, o striga pe Ann, o căuta în toate odăile, și abia târziu de tot ea izbucnea cu o săritură din colțul în care până atunci se ascunsese, mai ales în zilele în care purta o rochie nouă și voia să-i facă surpriza de a i-o arăta lui cel dintâi.</p>
                  <p>Purta și acum, în fotografie, o rochie nouă, de mătase imprimată, cu un desen de floare mică, iar pe cap avea o pălărie de pai deschis, aproape alb, care se confunda cu blondul părului, pălărie cu boruri mari, ca pentru soare, la câmp. Totul era foarte tânăr, foarte de dimineață, dar era ceva senzual în brațele ei albe, în gâtul ei gol, dezgolit și mai mult de mișcarea capului lăsat puțin pe spate, parcă pentru a râde în voie, căci în noua fotografie râdea, cu un râs deschis, liber.</p>
                  <p>Era o Ann cu totul deosebită de cea din ajun, care în puloverul negru semăna cu un băiat rămas pe gânduri. De multe ori îl neliniștise pe Paul prin ușurința ei de a deveni o nouă ființă.</p>
                  <p>Era de ajuns să-și schimbe coafura sau să se îmbrace într-o culoare nouă pentru ca ceva să pară adânc schimbat în ea, până departe în privire. Erau nenumărate Ann posibile, și în fața fiecăreia din ele Paul rămânea o clipă intimidat, neștiind cum s-o regăsească în această străină pe fata iubită de care s-a despărțit aseară.</p>
                  <p>Se obișnuise greu cu noua fotografie din vitrină. Nu-i plăcea această Ann care râdea și mai ales nu-i plăcea capul lăsat pe spate, cu acel gest recent al ei de ilaritate, ce părea că spune: „E rulant, e rulant”.</p>
                  <p>Trecea însă ca de obicei de câteva ori pe zi pe acolo și, încetul cu încetul, se familiarizase cu noul obraz al lui Ann, cu rochia ei, cu pălăria ei largă de pai și în cele din urmă cu acel râs, care nu i se mai părea străin, ba chiar avea impresia că vine din cele mai vechi amintiri ale dragostei lor, râsul lui Ann în zilele fericite de la Sibiu.</p>
                  <p>Vitrina fotografului se schimba în fiecare săptămână, și acum Paul aștepta cu o dublă neliniște sfârșitul ei, căci trebuia să se despartă de o Ann cu care între timp se împrietenise și trebuia în același timp să aștepte o nouă Ann, pe care nu o cunoștea încă și care nici nu era sigur că va veni.</p>
                  <p>Sâmbătă noaptea, rămânea târziu în oraș pentru ca să o mai poată privi încă o dată și, cum nu mai erau pe stradă decât foarte rari trecători, cum la Corso se închidea după ora 2, el putea rămâne în voie, în fața vitrinei, să-și ia rămas bun de la această Ann, care a doua zi dimineață nu va mai fi. Luminile erau stinse, și în semiobscuritatea din vitrină ea părea că-l așteaptă și îi răspunde.</p>
                  <p>Duminică dimineața, un nou surâs, o rochie nouă, o eșarfă, o pălărie, un gest îl salutau dintr-o nouă fotografie expusă. Câte fotografii făcuse Ann? Și de ce atât de multe? Paul nu-i cunoscuse până atunci pasiunea de a se fotografia, și în afara câtorva poze de amator, făcute mai ales în excursii, și a câtorva mici poze de legitimație, făcute pentru pașaport, nu avea de la ea nicio fotografie.</p>
                  <p>Era desigur o pasiune nouă, un capriciu recent și, poate mai mult decât atâta, o socoteală, o măsură de prevedere cu prilejul plecării. Într-adevăr, Ann devenise în ultima vreme o „figură” în viața Bucureștiului, o „apariție”. Era văzută peste tot, la teatru, la curse, la meciurile de fotbal; rochiile ei erau remarcate, se vorbea despre ea și îi plăcea să se vorbească.</p>
                  <p>Plecând din București pentru mai multă vreme, ea risca poate să iasă din atenția lumii și să piardă mica notorietate mondenă, pe care și-o câștigase cu greu. Poate că fotografiile lăsate în urma ei nu aveau alt rost decât să-i mențină această notorietate și să împiedice uitarea. Era o vitrină care lansa cu atât mai sigur un portret, cu cât nu avea nimic ostentativ; niciodată nu se expuneau acolo poze de actualitate sau fotografii politice, din acelea care atrag grupuri îmbulzite de privitori curioși, ci numai fotografii de artă, portrete care păreau expuse nu atât pentru numele lor, cât pentru calitatea clișeului și finețea desenului, ceea ce nu le împiedica totuși să poarte nume bucureștene din cele mai strălucite, principese, mari artiste, soții de industriași celebri.</p>
                  <p>În această varietate de „capete de expresie”, Ann își făcea loc cu simplitate, cu oarecare neglijență parcă, dar pozele ei erau atât de numeroase și apariția ei în fiecare nouă vitrină, atât de regulată, încât Paul se întreba cu dezolare dacă nu intra puțin cabotinaj în insistența ei de a se arăta și de a fi văzută. I se părea uneori că gesturile ei, păstrate atât de vii, atât de vorbitoare în fotografii, devin atitudini de mică vedetă, și o privea atunci cu necaz, cu ostilitate – necaz ce trecea însă repede, căci se obișnuia cu noua fotografie și simțea cum, zi de zi, se leagă între el și ea o caldă intimitate.</p>
                  <p>Altădată, în vară, n-ar fi lăsat niciun sfârșit de săptămână fără să plece din București, la mare sau în munți, dar acum refuza orice invitație, căci avea sentimentul că duminică dimineața avea o întâlnire de la care nu poate lipsi, și într-adevăr primul lui drum în oraș era spre acea vitrină, unde trebuia să găsească – cu câtă teamă! cu câtă neliniște! o nouă Ann pentru săptămâna care începea.</p>
                  <p>Uneori venea prea devreme, vitrina încă nu era gata, și o perdea de pânză era trasă până jos, ca o cortină, dincolo de care se aranjau noile fotografii. Paul se plimba atunci pe trotuar, în lung și în lat, cu un sentiment de nerăbdare și de securitate, cum s-ar fi plimbat în fața casei lui Ann, în timp ce ea, sus în camera ei, s-ar fi îmbrăcat și l-ar fi trimis pe el s-o aștepte în stradă: sentiment de securitate, fiindcă era sigur că va veni și în privința aceasta nimic nu-l amenința, dar sentiment de nerăbdare, totuși, fiindcă se întreba cum va coborî ea, ce rochie va purta, cât va fi de frumoasă.</p>
                  <p>Într-o dimineață cortina de pânză se ridicase zadarnic: Ann lipsea din vitrină. Paul o căută cu răbdare, la început fără neliniște, cercetând portret cu portret, pe urmă alarmat, înspăimântat că ar putea într-adevăr să nu mai fie, să n-o găsească. Ar fi vrut să creadă că e o greșeală sau o glumă, că se ascundea și că va apărea brusc înaintea lui. Ar fi vrut să-i spună ca altădată: „Haide, Ann, încetează, ai glumit destul...”</p>
                  <p>Rămăsese pironit acolo cu un sentiment de surpare: i se părea că o pierde încă o dată, că o privește încă o dată plecând, poate într-adevăr pentru totdeauna.</p>
                  <p>„Trebuie s-o văd, își spuse cu glas tare. Trebuie neapărat s-o văd.”</p>
                  <p>Trei zile mai târziu era la Liege.</p>
                  <p>Plecase nebunește în câteva ceasuri, cu puținii bani pe care-i găsise în grabă, cu un pașaport făcut în ultimul moment, pe ruta cea mai lungă și mai ieftină, prin Polonia și Germania, cu clasa treia, schimbând de câteva ori trenul, așteptând prin diverse gări legături complicate pentru Berlin, Koln și Hergenrath și ajuns în sfârșit în plină noapte la Liege, amețit de nesomn și încordare.</p>
                  <p>Tot timpul își spusese că face o nebunie, că se aruncă în plin ridicul. Că femeia pe care o caută e definitiv pierdută și că în orice caz o pierde acum pentru totdeauna, alergând după ea, dar nimic nu-l putea opri din această cursă absurdă, în care se angajase cu ochii închiși.</p>
                  <p>Avusese un singur moment de ezitare, în dimineața plecării. Era la Ministerul de Interne, în cabinetul unui subsecretar de stat, pe care-l cunoștea și pe care venise să-l roage pentru pașaport. Pe perete; deasupra biroului, era un tablou de Ann, un Balcic nisipos, cu câteva plante aspre, prăfuite, aproape albicioase și cu un singur colț de mare, intens, albastru.</p>
                  <p>Paul rămăsese cu privirea spre tablou. Ce căuta în biroul acesta? Cine îl cumpărase și de ce? Tânăr încă, subsecretarul era cunoscut prin câteva legături amoroase în lumea teatrului, despre care se vorbea destul de deschis, și pe care de altfel nici el nu se silea să le ascundă prea mult.</p>
                  <p>— De ce ai rămas gânditor? îl întrebă pe Paul, luându-i din mână cererea.</p>
                  <p>Paul nu răspunsese nimic. Îi era însă greu să-și ia ochii de la semnătura lui Ann, din colțul de jos al tabloului, aproape acoperită de ramă, semnătura ei oblică, măruntă.</p>
                  <p>Primi înapoi hârtia rezolvată și se întrebă ce să mai facă acum cu ea: totul i se părea inutil, fără sens.</p>
                  <p>— Te duci la prefectura de poliție. Dau eu între timp un telefon. În jumătate oră, până ajungi acolo, pașaportul ți-e gata.</p>
                  <p>Și cum el continua să tacă, privind mereu în sus spre acel Balcic neașteptat din perete, ministrul întoarse și el capul spre tablou, îl măsură cu oarecare surpriză, ca și cum atunci l-ar fi privit întâia oară cu atenție, și pe urmă, revenit din nou spre Paul, îi zâmbi: „Dulce fată, nu?”</p>
                  <p>Toată călătoria avusese ceva buimăcit: trecea prin țări pe care nu le cunoștea, aștepta legătura trenurilor în mici orașe de frontieră, privea noaptea de la fereastra deschisă a vagonului, lunga, dezolata câmpie poloneză, tristă și parcă stearpă în plină vară, citea în trecere nume de gări nemțești, cum le-ar fi citit pe cadranul aparatului de radio: Beuthen, Gleiwitz, Breslau. Toate treceau pe lângă el, jumătate în vis, nesigure, stranii și totuși indiferente: undeva departe la capătul drumului, era Ann.</p>
                  <p>Se oprise în zori într-un Berlin adormit, deșert, cu străzi largi, depopulate, cu clădiri cufundate în tăcere, cu statui pompoase, care în lumina de dimineață aveau ceva ireal, de decor părăsit – un oraș de ipsos, un oraș care părea să fie propria lui machetă, în mărime naturală, și în care pașii lui Paul răsunau pe asfalt, rari, unul câte unul.</p>
                  <p>Seara o petrecuse la Koln, în așteptarea ultimului tren, care trebuia să-l ducă în sfârșit la Liege. Era obosit, cu ochii adânciți de nesomn, neras, cu hainele în dezordine. „Ce aer de om fugărit”, își spusese, privindu-se într-o oglindă din gară. Avea de altfel impresia că e suspectat din toate părțile, iar peroanele i se păreau înțesate de agenți și patrule.</p>
                  <p>Era în iulie 1934, puțin timp după gravele tulburări ce avuseseră loc de curând în toată Germania, și, în halul deplorabil în care se afla, putea foarte bine să fie luat drept un evadat politic. Întreg orașul era de altfel într-o tăcere încordată de asediu. Trupele de asalt erau de câteva zile în concediu silit, iar portul uniformelor – interzis, și acest Koln dezarmat, fără cizme, fără chipiuri, fără drapele, părea un oraș care se preda.</p>
                  <p>Până la graniță îl însoțise aceeași atmosferă de panică surdă. Pe culoare se auzeau voci înăbușite, ușa compartimentului se deschidea mereu pentru interminabile controluri și verificări, ieșirile din vagon erau păzite de sentinele. La Aachen, ultimul punct german de oprire, trenul fusese oprit înainte de gară, și călătorii – coborâți într-un dublu cerc de agenți și vameși. Semnale luminoase, șuierături, comenzi scurte, răstite se încrucișau în noapte. Cineva îi luase pașaportul și i-l cerceta cu de-amănuntul, pagină cu pagină.</p>
                  <p>— De ce vă duceți la Liege?</p>
                  <p>Întrebarea îl surprindea.</p>
                  <p>Nici el nu știa bine de ce se duce acolo. Pentru prima oară, de când plecase, era pus în fața acestei întrebări fără răspuns. Ridică încurcat din umeri, gest cu care nu răspundea agentului de poliție, ci propriei lui nedumeriri. Dar tăcerea lui era probabil suspectă, căci agentul aprinse brusc lampa de buzunar și o ridică spre fruntea lui Paul, ca pe o țeavă de revolver. În bătaia luminii. Paul întâlni o privire rece, tăioasă, care îl sfredelea. „Sunt pierdut!”, își zise. Se vedea oprit acolo, în gara de frontieră, pus sub escortă, trimis poate înapoi la Koln pentru cercetări. Auzise că se fac zilnic sute de arestări la toate punctele de frontieră, pe unde foștii soldați din batalioanele de asalt, scăpați din măcelul de la Munchen, încercau să fugă în haine civile de împrumut, cu pașapoarte false.</p>
                  <p>Omul continua să țină lampa lui orbitoare, fixată spre Paul.</p>
                  <p>„Ar trebui să vorbesc, ar trebui să răspund, tăcerea asta mă va pierde”, gândi Paul, dar în același timp se simțea incapabil să articuleze o vorbă, să găsească o explicație.</p>
                  <p>„Mă duc la Liege ca să văd o femeie pe care o iubesc”, gândea el, dar cuvintele rămâneau nerostite, ca în acele groaznice vise în care îți simți gura încleștată, deși ai vrea să strigi în ajutor, să chemi. Era acum așa de aproape de Ann (58 de kilometri până la Liege, își aminti înfiorat), și totuși mai departe ca niciodată.</p>
                  <p>— Es geht, schon 10, mormăi agentul și, cu un gest cu totul neașteptat, stinse lampa și îi înapoie pașaportul, trecând mai departe.</p>
                  <p>Abia mai târziu, când zări primul chipiu de vameș belgian și auzi primele cuvinte franțuzești, Paul își reveni din tensiunea acelei teribile clipe.</p>
                  <p>De afară se auzeau voci cordiale, pași calmi, puțin somnoroși, pe peron. „Sunt în Belgia”, își zise ca la capătul unui coșmar din care se trezea. Se uită lung la dreptunghiul de tuș roșu, umed încă, pe care-l imprimase pe pașaportul lui un funcționar: „Hergenrath, 23 Juillet 1934. Controle des Passagers.”</p>
                  <p>Ann nu era la Liege. Plecase de câteva zile, nu se știa bine unde. La pavilionul românesc nimeni nu-i putea da o informație sigură.</p>
                  <p>„În ziua de 15 am inaugurat pavilionul, în ziua de 16 ea a plecat”, îi spusese lui Paul unul din colegii lui Ann, rămas la Liege să supravegheze câteva lucrări întârziate.</p>
                  <p>„Unde a plecat? Cine știe? Poate la Bruxelles, poate undeva la mare. Era moartă de oboseală. În ultimul timp, muncise zi și noapte. Întreabă oricum la hotel.”</p>
                  <p>Nici la hotel nu se știa mai mult. Ann plecase fără adresă.</p>
                  <p>„Se întoarce sigur, îl asigură portarul pe Paul. Mi-a spus să-i păstrez corespondența. De altfel a lăsat aici o valiză și o cutie întreagă cu tuburi și culori.”</p>
                  <p>Nici bani nu mai avea destui, pentru a pleca mai departe, la Bruxelles, să o caute și nici nu i se părea posibil să o găsească acolo, într-un mare oraș necunoscut, unde de altfel era cu totul neprobabil că se află. Singurul lucru cuminte era să aștepte pe loc, la Liege, unde cel puțin era sigur că va reveni și unde, în așteptarea ei, erau atâtea lucruri de văzut, în acest oraș în care Ann trăise câteva săptămâni și care îi păstra poate în nenumărate lucruri mici amintirea. Erau străzi pe care se plimbase ea, erau vitrine la care se oprise, emoționante vitrine de provincie belgiană cu vagi ambiții de lux – Parisul nu e departe! - dar cu ceva onest, greoi, puțin stângaci, în lipsa lor de fantezie.</p>
                  <p>Desigur, în serile de ploaie, de-a lungul acestei Meuse domolite, care curge prin mijlocul orașului, Ann se plimbase singură, cum îi plăcea să facă altădată la București, în trench-coat, cu capul gol, cu mâinile în buzunar.</p>
                  <p>După o astfel de ploaie, Paul zări într-o zi pe un zid, de pe care apa dezlipise ultimele afișe de spectacole, un afiș mai vechi, îngălbenit, pe jumătate rupt: „Salle Communale, 26 Juin 1934, Clothilde et Alexandre Sacharojf, grand recital de danse” 11. Fără îndoială, Ann fusese la acest recital, ea care, nepăsătoare pentru muzică, păstra în schimb pentru dans mai mult decât o pasiune de spectator, un fel de nostalgie ascunsă, care o făcea să regrete că în loc de pictură n-a avut curajul, să se apuce la timp de dans. Era ceva în ea care o chema spre scena deschisă, spre lumina de rampă, spre aplauze… Fără îndoială, Ann fusese la acel recital, și Paul rămăsese multă vreme, gânditor în fața afișului care deschidea deodată viziunea unei seri de spectacol, și nu o seară abstractă, nesigură, pierdută între altele o mie, ci o seară precisă, care purta un nume, o dată – miercuri 26 iunie 1934, la orele 8,30 precis, seară pe care o putea desprinde din timpul petrecut de Ann departe de el și o putea retrăi după atâta vreme.</p>
                  <p>Jurnalele de actualități care rulau în săptămâna aceea la cinematografele din Liege erau în cea mai mare parte dedicate expoziției și mai ales serbărilor de inaugurare. Paul le văzu pe fiecare, de câteva ori, cu aviditate, căci erau în ele câteva scurte apariții ale lui Ann, prinsă în trecere de obiectivul reporterului, apariții atât de repezi însă, încât, abia zărită, Ann se și pierdea, ca și cum s-ar fi rătăcit în mulțime. Într-unul din aceste jurnale – căci Fox, Paramount, Pathe prezentau fiecare în mod diferit ceremonia de inaugurare – silueta lui Ann rămânea totuși câteva clipe destul de distinct în primul plan, dar cu capul întors în altă parte, în așa fel încât Paul era tentat să o strige, să-i facă semn, ca și cum ar fi fost posibil ca ea să-l audă, să întoarcă deodată privirea spre el și să-l vadă. De departe se vedeau venind, într-un grup de uniforme de fracuri, regele Leopold și regina Astrid și, pe măsură ce grupul regal se apropia, Ann ridicându-se pe vârfuri întorcea și mai mult capul spre dreapta, probabil ca să vadă mai bine.</p>
                  <p>Peste câteva zile, sosi cu întârziere jurnalul Eclair în care din întâmplare vizita regelui și a reginei la pavilionul românesc era mai lung filmată. Aici Ann se vedea destul de bine, rezemată de panoul ei, gata parcă să dea explicații. Regina Astrid se oprea puțin în trecere în fața panoului și părea că-i zâmbește lui Ann: rochiile lor albe, una lângă alta, luminau întreg ecranul. Totul nu ținea mai mult de câteva secunde, dar imaginile erau atât de clare și luate în plin, din față, încât Paul avea timp să o privească drept în ochi.</p>
                  <p>Panoul pictat de Ann acoperea aproape în întregime peretele din fund al pavilionului. Fusese lucrat de-a dreptul pe zid, pe tencuiala udă, lucru pe care, după câte știa Paul, ea nu-l mai încercase niciodată până atunci. Erau două peisaje, un peisaj de sonde și un peisaj de câmp, despărțite de o apă ce curgea la mijloc, ca o linie de hotar.</p>
                  <p>— A avut noroc, îi spunea lui Paul pictorul pe care-l găsise la pavilion și care-l conducea prin expoziție. A avut mare noroc. Să pictezi o apă în frescă e curată nebunie. Și uite că ei i-a reușit. Vezi ce adâncime are, ce claritate!</p>
                  <p>Într-adevăr, totul era în lucrarea lui Ann mai sigur, mai decis decât în maniera ei obișnuită. Câteva detalii de peisaj, niște flori de câmp, un grup minuscul de vite, în depărtare, aminteau încă desenul ei mărunt ca un joc glumeț de peniță, dar liniile mari ale panoului, sondele negre, țărăncile din primul plan erau pictate robust, cu o liniște potolită. Culorile lui Ann, care în tablourile ei aveau ceva violent metalic, se stingeau pe zid și, fără să devină palide, erau calme.</p>
                  <p>Paul venea în fiecare zi la pavilion, în speranța că va găsi vești. Era acolo un birou de recepție, un fel de sală de lectură unde se primeau ziare din țară și corespondența. Într-o zi recunoscu pe o carte poștală scrisul lui Ann: era o ilustrată trimisă colectiv „băieților” de la pavilion, cu salutări de la Ostenda. „Suntem în trecere, vreme splendidă, ce se mai aude pe la voi?” Lângă semnătura lui Ann mai era o semnătură indescifrabilă, dar vizibil bărbătească.</p>
                  <p>— Cine e? întrebase Paul.</p>
                  <p>— Dănulescu, arhitectul, nu-l cunoști? A plecat cu el. Mi se pare că ți-am spus. Cu mașina lui.</p>
                  <p>Nu avu curajul să întrebe mai mult. Ce însemna „a plecat cu el”?</p>
                  <p>Formula era oribilă. I se părea totuna cu „trăiește cu el”, „se culcă cu el”.</p>
                  <p>Nu avu curajul să întrebe și de altfel nu mai era nimic de întrebat. Totul era în sfârșit clar. Înțelegea acum și plecarea ei din București fără niciun cuvânt de rămas bun, ba înțelegea și simplul fapt al participării ei la expoziția de la Liege, unde desigur n-ar fi fost chemată și nu i s-ar fi încredințat o lucrare de așa de mare răspundere – era prea tânără și prea lipsită de experiență - dacă n-ar fi fost „protejata” lui Dănulescu, arhitectul, care se ocupase și condusese decorația interioară a pavilionului.</p>
                  <p>Acum, privind din nou, dar cu alți ochi, panoul semnat de Ann, își dădea seama de unde venea marea diferență față de stilul ei obișnuit.</p>
                  <p>Într-adevăr, nu agitata Ann pe care o cunoștea el pictase acest panou. Dacă desenul era ferm, și culorile calme, era pentru că un bărbat intervenise acolo și luase în mâna lui puternică mâna ei grăbită, conducând-o atent pe toată întinderea peisajului, cum ar fi condus pe o hârtie de caiet o mână de copil care ține strâns între degete creionul, dar nu știe să scrie.</p>
                  <p>Și ca și cum ar fi lipsit un ultim indiciu pentru evidența lucrurilor, Paul găsi în aceeași sală de lectură, într-o revistă belgiană de artă, apărută în număr festiv, cu prilejul expoziției, un articol al lui Dănulescu despre Pictura murală în mănăstirile românești, cu câteva planșe și reproduceri, în care cele mai insistent prezentate erau frescele de la Snagov și cu deosebire acea „coborâre de pe cruce”, pe care, cu ani în urmă, i-o arătase Ann în mica mănăstire de pe malul lacului. Într-o fotografie mărită, de detaliu, era reprodus bătrânul din planul al doilea, care își mângâia barba cu acel gest îngrijorat, pe care Ann îl numise un gest „laic” și pe care acum Dănulescu îl remarca și el în articolul său.</p>
                  <p>Era imposibil să fie o coincidență și era cu atât mai puțin posibil ca Ann să-i fi revelat ea arhitectului, specialist reputat în pictură murală, acest detaliu. Mult mai de crezut era că el i-l arătase cel dintâi, dar în acest caz Ann și Dănulescu se cunoșteau de foarte multă vreme, și legătura lor era probabil veche, mai veche decât ceea ce până atunci crezuse că fusese dragostea lui cu Ann.</p>
                  <p>Se simțea trădat, mințit până departe, în cele mai vechi amintiri., în aceeași zi plecă din Liege înapoi spre țară.</p>
                  <p>Venise toamna, ultimii întârziați se întorceau din călătorie. Bucureștii căpătau un aer înfrigurat de început de stagiune, teatrele, concertele, expozițiile de pictură se deschideau pe rând, Ann însă nu se arăta pe nicăieri. Desigur, se afla în București mai ales acum, după ce expoziția de la Liege se închisese, dar Paul n-o întâlnise niciodată. E adevărat că el ieșea rar, și serile mai ales, obosit de tribunal, le petrecea în casă, citind, ascultând muzică, fără niciun entuziasm nici pentru lectură, nici pentru muzică, dar bucuros că avea astfel un pretext să nu iasă din casă și să nu vadă pe nimeni. Avea uneori nostalgia unei vieți de profesor, la un liceu de provincie, undeva, într-un târg depărtat, fără drum de fier, fără ziare, jucând cel mult șah cu profesorul de fizico-chimice, un fel de celibatar înrăit de singurătate.</p>
                  <p>Trecuse într-o seară din întâmplare prin fața casei lui Ann și, mai mult din obișnuință decât din curiozitate, ridicase privirea spre ferestrele ei: erau luminate. „E acasă”, gândise Paul, dar liniștit, fără emoție și fără dorința de a o vedea, cum ar fi spus „plouă” sau „e târziu”.</p>
                  <p>Treceau zile întregi fără niciun gând pentru ea, fără nicio amintire, totul i se părea depărtat, stins, căzut pentru totdeauna în uitare. La birou, telefonista îi spunea uneori: „A întrebat cineva de dumneata; o voce de doamnă; n-a vrut să spună cine e”, și el nici măcar nu se ostenea să facă presupuneri. „Poate Ann? Da, poate Ann. Ei și?”</p>
                  <p>Totuși, i se întâmpla să se trezească noaptea din somn, cu numele ei pe buze – și simțea atunci, ca o durere ascuțită, nevoia să o vadă nu pentru a-i vorbi, căci nu mai avea nimic să-i spună și simțea că orice reîntoarcere spre trecut e imposibilă, dar pentru a o privi, fie chiar fără știrea ei, ca de la o fereastră, ca pe o trecătoare.</p>
                  <p>Primise odată la birou vizita unui director de casă de filme și, în timp ce discutau un apel fiscal ce trebuia introdus, Paul îl întrerupse deodată, străfulgerat de un gând;</p>
                  <p>— Ce faceți dumneavoastră cu jurnalele sonore vechi?</p>
                  <p>Omul, fără să înțeleagă ce legătură avea această întrebare cu procesul lui, răspunse nedumerit:</p>
                  <p>— Pe unele le trimitem înapoi la centrală. Cele mai multe rămân la noi în depozit. După un an, doi, le distrugem.</p>
                  <p>— Ai putea. Dumneata să-mi găsești un jurnal Eclair de astă-vară, din iulie? Cel cu expoziția de la Liege? Și dacă-l găsești, ai putea să-l proiectezi pentru mine, undeva, într-o sală?</p>
                  <p>— Asta e foarte ușor. Avem sala noastră de proiecție. Numai să găsim filmul în depozit. Dacă e din iulie, s-ar putea să fie pe undeva prin provincie. Sunt unele târguri în care trimitem, pe nimica toată, se înțelege, jurnale vechi de câteva luni, ba chiar de un an…</p>
                  <p>Paul rămase pe gânduri; dacă filmul era în București o putea revedea în chiar acea zi pe Ann, dar dacă era trimis în provincie, planul lui cădea. Fusese așa de aproape de a-l realiza, încât acum, când nu mai era sigur de el, avea senzația că pierde o întâlnire de mult fixată cu Ann.</p>
                  <p>— Uite ce te rog, îi spuse clientului său. Telefonează imediat la depozit să se caute filmul. Dacă se găsește, aș vrea să-l văd chiar astăzi. Dar dacă e în provincie, să se cerceteze în ce oraș anume și la ce cinematograf. Iartă-mă, e un lucru pe care nu ți-l pot explica, dar trebuie neapărat să văd filmul ăsta, oriunde ar fi.</p>
                  <p>Era într-adevăr hotărât să plece în provincie, oriunde, și într-o clipă își și făcuse în gând pregătirile de plecare (un proces de amânat a doua zi, două scrisori de dictat în grabă dactilografei…), dar i se telefonase peste un sfert de oră că jurnalul care-l interesa fusese găsit în depozit și că poate să-l vadă după-masă la ora 4.</p>
                  <p>Sala de proiecție era în piața Sfântul Gheorghe, într-o cameră mică de la etajul al cincilea, cu ferestrele astupate și cu tavanul scund, o adevărată cutie cubică, în care aparatul de proiecție făcea un zgomot exagerat de uzină sau de avion. Paul trebuise să vadă mai întâi sfârșitul unui film care era proiectat pentru câțiva proprietari de cinematografe din provincie, veniți la București ca să angajeze filme pentru „stagiunea de iarnă” 1934-1935. Era o comedie de aventuri, Bolero, cu Carole Lombard și George Raft, din care nu înțelese nimic. Când se facu lumină, cei câțiva spectatori îl priviră bănuitori ca pe un nou concurent, și suspiciunea lor deveni și mai îngrijorată când, fiind chemați în biroul directorului, ca sa discute condițiunile contractului, îl lăsară pe el acolo, poate – se temeau ei – ca să vadă un film special, o „bombă a stagiunii”, care nu era arătat decât, în mare taină, cumpărătorilor cu protecție.</p>
                  <p>Paul rămase singur numai cu operatorul, luminile se stinseră din nou, și după câteva tremurături imaginea se fixă în sfârșit pe ecran, și vechiul jurnal de actualități, văzut în iulie la Liege, reapăru pe pânză, parcă mai puțin fastuos ca atunci, căci pelicula era uzată, imaginea neclară și mai ales ecranul mult mai mic, aproape jumătate cât un ecran normal de spectacol. Scenele jurnalului se succedau uitate; Sir John Simon, ministrul de externe al Marii Britanii, întâmpină în gara Londra pe domnul Louis Barthou, ministrul de externe al Franței… Greva din San Francisco ia proporții. Majoritatea uzinelor și fabricilor sunt închise. Numărul total al greviștilor este de 150 000… Funeraliile ambasadorului Dogvalevski la Paris. Rămășițele pământești ale diplomatului sovietic sunt incinerate la crematoriul Pere Lachaise… Cancelarul Dolfuss formează un nou guvern, larg remaniat… Inaugurarea expoziției de la Liege… O vedere generală a pavilioanelor, poarta principală de intrare, sosirea cortegiului regal, trecerea pe aleea principală, pe urmă deodată Ann, Ann rezemată de panoul ei, Ann primind zâmbetul reginei Astrid, rochiile lor albe, una lângă alta.</p>
                  <p>Singur în sala de proiecție, foarte aproape de acel ecran, nu mai mare decât o fereastră, Paul o privea pe Ann în ochi, fără emoție însă. Dacă i-ar fi putut vorbi, dacă l-ar fi putut auzi, i-ar fi spus liniștit: Te voi uita, Ann, te voi uita, vreau să te uit.</p>
                  <p>În noiembrie, în sala Dalles, se deschidea expoziția de pictură a lui Ann. Afișe albe, sobru tipărite, dar răspândite peste tot, anunțau cu mult înainte vernisajul. Pe toate zidurile, pe toate placardele de publicitate era numele lui Ann: „10 noiembrie – 10 decembrie. Expoziție de pictură. Ulei, acuarelă, guașe”.</p>
                  <p>Paul trecea pe lângă acele afișe silindu-se să nu le vadă. I se părea că fiecare din ele îl cheamă. Altădată avea o copilăroasă mândrie să vadă numele acela iubit în jurnale, în vitrine, pe ziduri. Acum i se părea o indiscreție, un abuz – și într-adevăr niciodată poate nu se făcuse pentru o expoziție de pictură atâta reclamă.</p>
                  <p>Cu câteva zile înainte, primise acasă prin poștă o invitație pentru vernisaj. Textul tipărit anunța vernisajul pentru ora 11, dar Ann adăugase cu mâna ei: „dar nu e interzis să se vină mai devreme”. Erau, după atâtea luni de tăcere, primele cuvinte pe care le primea din partea ei.</p>
                  <p>Era hotărât să nu se ducă la expoziție și în niciun caz la vernisaj. Un moment, se gândise chiar să plece din București, dar se răzgândi: nu voia să-și dea lui însuși impresia că fuge.</p>
                  <p>În dimineața vernisajului, rămase în casă să studieze un dosar, pe care într-adins îl luase cu el de la birou. Era o zi de noiembrie, udă, plumburie, care trăgea la lene. Minutele treceau încet, desfăcute. Deschise fereastra și lăsase să intre în odaie aerul acelei reci dimineți, ploaia, mirosul de frunze căzute…</p>
                  <p>Telefonul sună, și Paul îl lăsă să sune câtăva vreme.</p>
                  <p>Îi era lene să răspundă: nu aștepta pe nimeni. Ridică târziu receptorul și rămase înmărmurit: era vocea lui Ann.</p>
                  <p>— Nu vii? Nu vrei să vii? Te rog, vino. Nu pot pleca de aici, e atâta lume, dar te aștept, Paul, te aștept, înțelegi? Tu îmi aduci noroc dacă vii…</p>
                  <p>Paul ridică descurajat din umeri. Ann făcea apel la vechile lor superstiții, la tot ce era mai dezarmat în el, mai puțin pregătit să reziste: „Tu îmi aduci noroc dacă vii…”</p>
                  <p>La Dalles, se oprise în pragul primei săli, căutând-o din ochi pe Ann. El venea din ploaie, cu trench-coatul pe el, cu pălăria în mână și se jena să intre: o rumoare de voci, de râsete, de exclamații, un foșnet de rochii și blănuri îl ținea acolo în prag, puțin amețit, puțin încurcat, întrebându-se dacă nu mai e timp să se întoarcă.</p>
                  <p>Ann îl zărise însă din fundul sălii și îi făcuse semn cu mâna s-o aștepte. Venea spre el făcându-și loc cu greu între grupurile care îi barau drumul, fără să ceară scuze celor de care în trecere se lovea, și uitându-se mereu înainte, spre Paul, cu o sclipire intensă în ochi, ca și cum ar fi vrut să-l strige.</p>
                  <p>— De ce-ți sunt mâinile ude? Ai venit prin ploaie? Ai venit pe jos? De asta ai întârziat, nu? Credeam că n-ai să vii. Mereu mă uitam spre ușă. Mi-a fost așa de frică, Paul, că n-ai să vii! S-ar fi putut, spune, s-ar fi putut să nu vii?</p>
                  <p>El o privea fără să răspundă: o privire grea, care nu punea întrebări. „E aici, e lângă mine”, își repeta în gând, mirat că nimic în el nu tresare.</p>
                  <p>Ar fi vrut parcă să transmită vestea întoarcerii până departe, spre toate oribilele lui amintiri de până atunci și pe care, deși Ann era acolo, lângă el, le simțea încă vii, ca acele avanposturi pierdute, care multă vreme, după ce bătălia a luat sfârșit, continuă să rămână treze, la pândă, pentru că vestea n-a ajuns încă până la ele.</p>
                  <p>Ann îl luă de braț și îl trase după ea, în vestibul.</p>
                  <p>— Să plecăm de aici, Paul. E prea multă lume. Să mergem afară, în ploaie, vrei?</p>
                  <p>— Știi bine că nu se poate, Ann. Tu trebuie să rămâi aici. E vernisajul tău.</p>
                  <p>— O! vernisajul meu! spuse ea cu un gest de nepăsare. Ce vrei să fac eu aici? Eu vreau să fiu cu tine, numai cu tine, înțelegi?</p>
                  <p>Fugi prin ploaie, cu capul gol, până la marginea trotuarului, unde se opri în fața unui mic automobil albastru, cu caroseria joasă, pe care-l deschise cu un gest familiar și iritat, căci cheia intra greu în broască, din cauza ploii probabil. De la volan îl strigă pe Paul, care rămăsese pe treptele de piatră de la intrare, urmărind-o nedumerit cu privirea.</p>
                  <p>— Nu vii?</p>
                  <p>Dinăuntru, prin ferestrele mari ale sălii Dalles, câțiva privitori urmăreau scena intrigați. „Totul durează prea mult”, își spuse Paul, gândindu-se la câte se vor spune în urma lor. Într-o clipă fu lângă Ann, trăgând cu putere portiera după el.</p>
                  <p>— Ce e cu mașina asta?</p>
                  <p>— Ea mea. O rablă.</p>
                  <p>— De unde o ai?</p>
                  <p>Ann întoarse capul spre el, fără să piardă însă controlul volanului. Alergau în sus, spre Piața Romană, pe bulevardul aproape pustiu în acea duminică urâtă de noiembrie.</p>
                  <p>— Asta e singura ta întrebare? E prima pe care mi-o pui, Paul.</p>
                  <p>— Și ultima. Nu am nimic să te întreb.</p>
                  <p>Ann frână scurt. Mașina se opri greu, patinând pe pavajul ud, și se lovi cu aripa dreaptă de marginea trotuarului. Ann își luase descurajată mâinile de pe volan. Privea drept înainte prin parbrizul, pe care picăturile de ploaie alunecau în mici fluvii grăbite. Câteva clipe nu se auzi între ei decât zgomotul ritmat al ștergătorului de ploaie, pe geam. Pe urmă, Ann își ridică ochii spre Paul, cu acea întoarcere decisă de privire pe care o avea în momentele ei grave.</p>
                  <p>— Poate că am făcut rău că te-am chemat, Paul. Poate că într-adevăr totul s-a sfârșit. Dar pentru că ai venit, pentru că ești aici, te rog să rămâi și să taci. Vreau să te știu lângă mine. Mâine, dacă vrei, peste un ceas, dacă vrei, ne vom despărți. Dar acum, taci…</p>
                  <p>Pornise mai departe. Bătea prin geamul deschis de lângă volan un vânt rece, umed, care-i arunca lui Ann în față rare picături de ploaie; ea le lăsa să se prelingă pe obraji, pe frunte, fără să le șteargă, poate fără să le simtă. Mâinile erau amândouă încordate pe volan, cu o tensiune exagerată de mare cursă. Acele indicatoarelor oscilau nervos, neliniștit. Indicatorul de viteză se zbătea pe cadran între 80 și 90 de kilometri. În dreapta și in stânga, teii desfrunziți de pe șosea goneau fumurii, cețoși. Departe, dincolo de Băneasa, era un miros de câmp răvășit de ierburi ude, de pământ răscolit până în rădăcini. Ploaia se lărgea acolo, mai puțin grăbită ca în oraș, mai calmă, răbdătoare. Zgomotul motorului nu acoperea cu totul foșnetul ei mărunt, ca o voce apropiată de pădure.</p>
                  <p>Lăsaseră de mult în urmă aeroportul adormit, cu hangarele oblonite, stațiunea de radiodifuziune, pădurea de la Otopeni, drumul spre Snagov. Șoseaua se desfășura lucioasă înaintea lor, în plin câmp. Aburi albicioși pluteau jos pe pământul negru, ca niște nori căzuți, încercând inutil să se ridice… În zare, griul acelei zile de noiembrie cobora spre un albastru fumuriu, fără transparență.</p>
                  <p>Paul întoarse capul spre Ann. Uitase că e lângă el. Toată acea cursă prin ploaie avea un gust de trezire tulbure din somn.</p>
                  <p>Ann își mușca buza de jos, cu un gest de încordare pe care Paul nu-l recunoștea. „E un gest recent – gândi el – un gest de volan”. Nicio tresărire pe obrazul ei: ochii, doar, puțin dilatați de atenție, fruntea înclinată înainte, ceva intens și totuși absent în figura ei palidă.</p>
                  <p>Abia atunci observă că era fără mantou pe ea, cu capul gol, cu gâtul deschis, așa cum plecase din sala de expoziție, într-un taior maro (“De când se îmbracă în maro?”), cu o vagă eșarfă care-i flutura pe umeri, udă de ploaie.</p>
                  <p>— Ar fi timpul să ne întoarcem, Ann.</p>
                  <p>Ea încetini mersul, mai înaintă nedecisă câtva timp, și pe urmă opri. Își culcă fruntea pe volan și rămase așa, cu brațele căzute, cu părul resfirat în vântul rece, care continua să bată domolit, acum, când se opriseră pe loc.</p>
                  <p>Paul o ridică cu greu, îi luă Capul în mâini și-l întoarse spre el: Ann avea ochii închiși pe jumătate, cu o privire stinsă, buzele vinete, mâinile reci.</p>
                  <p>— Ce e cu tine? Ți-e Irig? Ți-e rău?</p>
                  <p>— Nu, spuse ea șoptit. Aș vrea să plâng.</p>
                  <p>— Ei bine, plângi, o încurajă el și o trase mai aproape culcând-o pe pieptul lui și acoperind-o cu brațul drept, cum i-ar fi pus pe umeri un șal. Plângi dacă vrei, hai, plângi.</p>
                  <p>În mica mașină albastră, oprită singură pe șosea, în plin câmp, Ann plângea zguduit, copilărește, cu sughițuri.</p>
                  <p>De fapt nu se schimbase nimic, și revenirea lui Ann nu era o revenire. Un capriciu, o mică nebunie, poate și mai puțin decât atât… „Fugită în dimineața vernisajului, ca o mireasă în noaptea nunții”, se glumea printre pictori. Adevărul e că lăsase în urma ei o sală plină cu invitați și că brusca ei plecare provocase acolo nesfârșite comentarii intrigate. Într-o cronică mondenă de a doua zi, se spunea că lipsa lui Ann de la propriul ei vernisaj era o „încântătoare fantezie, pe care un artist sigur de simpatiile publicului poate în definitiv să și-o permită”. „Cu atât mai mult – adăuga malițios cronicarul — cu cât majoritatea lucrărilor expuse au fost reținute din primul moment.”</p>
                  <p>Tot ce făcea Ann acum – observă Paul – era menit să devină subiect de publicitate. „Și nici măcar nu-i displace”, clătina el din cap. Avea groaznica bănuială că acea plecare din plin vernisaj, ea o pregătise din timp, ca să intrige lumea, ca să deștepte curiozitatea, ca să aducă o „notă originală” în programul prea banal al unei deschideri de expoziție.</p>
                  <p>Regăsită o clipă, o pierdea din nou în atâtea secrete și mistere, peste care ea trecea grăbită, eu un gest neglijent: „Lasă, o să-ți explic”.</p>
                  <p>Cât era de departe de el, cât de străină devenise în cele câteva luni de despărțire, tablourile ei din noua expoziție îi arătau prea bine. Chiar dacă n-ar fi fost cele patru sau cinci portrete și schițe de portret ale lui Dănulescu, expuse ostentativ, ca și cum ar fi vrut să prevină sau dimpotrivă să înfrunte tot ce se vorbea despre legătura lor (și pe Paul îl irita mai ales titlul acelor portrete în catalogul expoziției; Portretul arhitectului D., inițială care, în loc să i se pară un semn de discreție i se părea unul de intimitate), chiar dacă n-ar fi fost aceste portrete, totul în pictura lui Ann îi era acum necunoscut, totul respira amintiri, întâmplări, emoții trăite fără el, departe de el.</p>
                  <p>Cele mai multe peisaje erau de la Sainte-Maxime, sat belgian de pescari, unde paleta lui Ann se încărcase cu ceva plumburiu, vânăt, de mare înnourată. Câtă vreme fusese la Sainte-Maxime, cu cine, ce făcuse acolo — erau lucruri pe care amâna mereu să le spună: „Lasă, am să-ți povestesc într-o zi”. Zi cu atât mai greu de fixat cu cât o vedea rar, totdeauna grăbită, totdeauna în trecere, mai ales acum, de când avea acel automobil albastru – cumpărat? căpătat? nici ea părea că nu știe prea bine – cu care făcea nenumărate curse, toate urgente și toate fără explicații.</p>
                  <p>Era pentru Paul o nouă suferință să întâlnească, alergând pe străzi, acel mic automobil, pe care îl recunoștea de departe după culoare – un albastru-deschis, marin — și care se făcea nevăzut după un colț, la o încrucișare de drumuri, spre ce necunoscute ținte? spre ce tainice întâlniri?</p>
                  <p>Se întâmpla să-l găsească cu portierele închise și cu farurile stinse, în cartiere lăturalnice, la câte un colț de stradă necunoscută, oprit cine știe de cât timp acolo. Se apropia de el și se uita pe fereastra portierei: Ann își lăsase înăuntru mănușile, sau o carte, sau un pachet. Rezemat cu fruntea de geam, privea lung acele fleacuri uitate. Uneori, rămânea acolo lângă botul mașinii: „Poate că vine”. Nu venea niciodată. Ceasuri întregi s-o fi așteptat, și tot nu venea.</p>
                  <p>Se uita cu de-amănuntul la casele din jur. Poate că e undeva pe aici, la o vizită sau la un rendez-vous, poate că e la una din aceste ferestre luminate și-l privește de după perdea, nevoind să coboare tocmai pentru că l-a văzut pe el în stradă, așteptând.</p>
                  <p>Într-o seară, era în parcul Filipescu, pe o mică stradă în semicerc, desprinsă din strada Sofia, ca un fel de curte interioară – Paul găsise automobilul albastru în fața unei case cu obloanele trase, dar prin care străbăteau dungi striate de lumină. Trecuse din întâmplare pe acolo, venind de la sanatoriul Saint-Vincent, unde avea un prieten bolnav, dar automobilul lui Ann îl oprise din drum. Mai bine de două ore rămăsese fixat acolo, rezemat de botul mașinii. Avea impresia că dincolo de ferestrele acelei case. Sunt umbre care se mișcă. I se părea că aude pași, șoapte, râsete chiar – și că pe urmă se depărtau. Era ca și cum din când în când, cam la un sfert de oră, cineva venea la fereastră să vadă dacă el mai e acolo, dacă n-a plecat încă. Într-un târziu, îi trecu prin minte un lucru absurd: să sune și să întrebe de Ann.</p>
                  <p>Ușa se deschise cu întârziere, după o lungă așteptare și după ce el sunase de câteva ori: în prag era un domn cărunt, în halat de casă, care îl întrebă pe cine caută și îl obligă sa repete de două ori numele lui Ann, ca și cum nu l-ar fi auzit bine.</p>
                  <p>„Nu, domnule, e o eroare: nu locuiește aici.” Și închise ușa, lăsându-l pe Paul pe treapta de piatră, dezorientat, bâiguind scuze pe care nu le auzea nimeni.</p>
                  <p>În astfel de seri, își jura să nu o mai vadă niciodată.</p>
                  <p>„Trebuie să te uit, Ann, trebuie neapărat să te uit.”</p>
               </div>
               <div type="div3">
                  <head>
                     <anchor xml:id="id_VI3"/>VI</head>
                  <p>ERA O SALĂ MICĂ, ÎNGUSTĂ, CU tavanul negru de fum, cu bănci de lemn, cu o ușă ce se deschidea și se închidea mereu. În prag apăreau aceleași figuri agitate, aruncau o privire grăbită înăuntru și dispăreau. Dacă n-ar fi fost magistrații și grefierul în robe negre, Nora n-ar fi crezut că se află cu adevărat într-o sală de tribunal.</p>
                  <p>Pe bănci era lume de tot felul, fețe îngrijorate, priviri somnoroase, un amestec de buimăceală și indiferență. Era o rumoare continuă de șoapte, chemări surde, hârtii răsfoite. Când și când, se auzea un clopot pe care prezidentul îl agita fără convingere, din obișnuință probabil. Se făcea un moment tăcere, și atunci nu se mai auzea decât glasul avocatului care vorbea.</p>
                  <p>Nora găsise un loc, în fundul sălii, lângă fereastră. Afară ningea liniștit. Se vedea Piața Senatului, albă ca într-o carte poștală de iarnă.</p>
                  <p>Paul era în față de tot, în prima bancă, aplecat probabil peste un dosar. Pentru a-l zări, Nora trebuia să se ridice în picioare, și atunci nu-l vedea decât din spate, cu umerii înclinați spre pupitrul din față.</p>
                  <p>„Numai de n-ar întoarce capul”, își spunea, speriata la gândul că ar putea s-o vadă – și se făcea mică lângă fereastră, ascunzându-se cât putea mai bine.</p>
                  <p>Paul se ridicase de la locul lui. Nora avu impresia că o zărise și că vine spre ea. Încremenise ca o elevă care simte că profesorul a văzut-o de pe catedră copiind, și acum aștepta să izbucnească scandalul inevitabil.</p>
                  <p>Nu. S-a speriat prostește, fără motiv. Paul n-a văzut-o și de altfel nici nu se uită încoace. S-a dus doar spre masa grefierului, a luat de acolo un dosar, și acum, cu dosarul în mână, vorbește.</p>
                  <p>Nora nu aude decât frânturi de frază, din care nu înțelege nimic. Repetă după el, în gând, cuvintele și e mirată că Paul le poate spune cu atâta convingere. De nerecunoscut vocea lui de aseară: este o voce fermă, sigură, cu ceva indiferent poate în adâncul ei, dar nu e indiferența leneșă, tărăgănată, pe care i-o cunoaște Nora.</p>
                  <p>„… simpla depunere a motivelor de apel la dosar nu numai că e insuficientă, dar e neavenită… Tribunalul va trebui să considere acest apel nemotivat… Un singur mod de a motiva valabil… indicat de articolul 98 din legea judecătoriilor de ocoale… Implicit și fără ca jurnalul anterior să specifice… Procedural vorbind, de nu există… Se opune în termeni absoluți articolul 69 din procedura civilă litera d, aliniatul 2…”</p>
                  <p>Nora ascultă cu încordare. Ar vrea să înțeleagă despre ce e vorba. Ar vrea mai ales să-l poată privi pe Paul din față, în timp ce vorbește. S-ar zice că lucrurile pe care le spune el pasionează. Se întâmplă să întoarcă uneori capul spre un avocat de pe banca adversă, care îl întrerupe, și atunci Nora poate citi în ochii lui indiferenți o sclipire de convingere, poate chiar de luptă.</p>
                  <p>Se uită la ceas: patru și douăzeci. „Ieri, la ora asta, nu-l întâlnisem încă.” Tot ce s-a întâmplat de atunci i se pare acum depărtat și neînțeles. Bărbatul acesta care vorbește cu o voce necunoscută și pe care, dacă închide ochii, nici nu și-l poate bine aminti, bărbatul acesta este „amantul” ei. Sunt încă vorbe pe care, la vârsta ei, Nora nu le poate gândi fără anumită spaimă. În orașul lor de provincie, demult, „amant” era un cuvânt care se spunea în șoapte.</p>
                  <p>Președintele spune câteva cuvinte, care nu se aud până în fundul sălii, și scrie ceva într-o condică. Grefierul strigă un alt dosar, iar Paul își strânge cărțile și hârtiile, pe care le așază fără grabă în servietă.</p>
                  <p>Nora îl va lăsa să iasă din sală, va mai rămânea câtva timp aici, ca să fie sigură că nu-l va întâlni, și pe urmă va pleca și ea. „Un bărbat cu care te-ai culcat într-o noapte din întâmplare și pe care, pe urmă, nu-l mai vezi niciodată.” își spune în gând lucruri oribile, care o înspăimântă și pe care totuși încearcă să le gândească cu indiferență.</p>
                  <p>— Mai rămâi aici?</p>
                  <p>Poartă o cravată roșie, cu un desen negru și cu nodul tot prost făcut. E primul lucru pe care îl vede Nora. „De ce n-o fi știind omul ăsta să-și facă cravata?”</p>
                  <p>Paul o ia de braț și o duce spre ușă. Ea îl urmează fără să-l privească. „Ce bine era acolo, lângă fereastră! Cum de m-a zărit? De ce a venit spre mine?” Îi e frică de el, ar vrea să fie singură, ar vrea din toată inima să fie singură.</p>
                  <p>„… O acțiune cambială rău introdusă nu poate să înlocuiască, onorat tribunal…”, aude Nora din prag câteva cuvinte pe care cineva le spune la bară, agitând un dosar, dar sfârșitul frazei se pierde, căci între timp au ieșit afară, pe un culoar îngust cu și mai multă lume decât era-înăuntru.</p>
                  <p>„O acțiune cambială rău introdusă… o acțiune cambială rău introdusă…” repetă ea mecanic, încercând să alunge gândurile, să amâne explicația care se apropie.</p>
                  <p>„Cât de mult știe omul ăsta să tacă”, își spune Nora pe stradă, mergând alături de Paul. Nimic pe figura lui ștearsă nu arată nici curiozitate, nici bucurie, nici necaz. Îi fusese teamă că venirea ei îl va supăra. „Nici măcar atât, nu, nici măcar atât. E ca și cum n-aș fi…”</p>
                  <p>Se înserează, ninsoarea a încetat, dar e foarte frig.</p>
                  <p>— Nu trebuie să crezi că am venit să te caut, începe tot ea să vorbească. Trec pe aici, prin fața tribunalului, în fiecare după-masă. Am câteva ore de franceză, la un institut particular din apropiere. Poate că nu ți-am spus că sunt profesoară. N-am avut când…</p>
                  <p>Se opri din vorbă, surprinsă de propriul ei cuvânt. N-a avut când să-i spună cele mai simple lucruri despre ea – poate că dacă nu i-ar fi fost numele gravat pe placa de alamă, de acasă, nici cum o cheamă nu i-ar fi spus – dar a avut când să devină, în câteva ore, amanta lui. „Ce stupidă ești, Nora!” Ar vrea să tacă, dar acum, după ce a început să vorbească și s-a întrerupt deodată, fără motiv, tăcerea e mai grea decât înainte.</p>
                  <p>— Te rog să mă ierți că m-am uitat azi prin hârtiile dumitale de pe birou. Ți-am răsfoit agenda, și de acolo am văzut că azi după-masă trebuia să fi în tribunal. La început nici n-am înțeles ce scria acolo. Ai un scris încurcat, dar eu sunt obișnuită cu toate caligrafiile… Ți-am spus că sunt profesoară… Mi-am închipuit în cele din urmă că T.c. II trebuie să fie Tribunalul de comerț, secția doua. Nu credeam că am să viu. Nici n-aș fi putut. Marți după-masă, de la trei la cinci, de obicei sunt în clasă. Azi am luat însă vacanță… Mă întorceam spre casă, și nu știu cum, trecând prin fața tribunalului, mi-am spus că aș putea să intru… Nu știi cât am rătăcit prin tot felul de săli și culoare… Credeam că n-ai să mă vezi. Aș fi vrut să nu mă vezi…</p>
                  <p>S-au oprit de câtăva vreme, în fața unei vitrine de florărie, în Piața Senatului. Nora vorbește și își dă foarte bine seama că el nu ascultă. Ce o fi privind oare cu atâta atenție? În vitrină sunt câteva crengi de liliac alb, ce par ninse de zăpada abia căzută. Foarte tinere și foarte obosite, crengile sunt subțiri, verzi, înclinate sub greutatea buchetelor albe. Privirea lui Paul e oprită acolo, la fel de absentă ca și până acum, dar cu un început de zâmbet cețos, care vine greu, de departe.</p>
                  <p>„Dacă aș pleca acum, cred că nici n-ar băga de seamă că nu mai sunt lângă el”, se gândește Nora. E poate și cel mai cuminte lucru pe care-l poate face. Nu e supărată, nu e jignită, dar își dă seama că omul ăsta e un străin și că nimic nu-l poate smulge din tăcerea lui. „Orice aș spune, orice aș face, privirea asta n-am să i-o schimb.”</p>
                  <p>Se desprinse încet, eu băgare de seamă, ca și cum ar fi vrut să nu-l trezească din somn, și trecu linia de tramvai spre Podul Senatului.</p>
                  <p>— Nora!</p>
                  <p>O striga pentru întâia dată pe nume. Era lângă ea, o ținea strâns de braț și o privea drept în ochi, cu o privire care în sfârșit o vedea.</p>
                  <p>— Nora, te rog, iartă-mă. Sunt nebun, sunt prost-crescut.</p>
                  <p>— Nu, Paul. Nici nebun, nici prost-crescut. Poate nefericit.</p>
                  <p>El ridică din umeri. (“Dacă mi-ar da timp, gândi Nora, l-aș dezvăța de gestul ăsta.”)</p>
                  <p>— Să nu zicem nefericit. E o vorbă care nu-mi place. Și cred că nici nu sunt, mai degrabă obosit… da… foarte obosit…</p>
                  <p>O ținea mereu de braț, cu mâna lui grea, cu degetele strânse, gest prea apăsat, dar în care era – în sfârșit! - puțină intimitate. Mergeau pe chei în sus, de-a lungul unei Dâmbovițe de decembrie, pe care amurgul, frigul, iarna o făceau mai puțin murdară. Se aprindeau primele felinare de seară, și umbrele lor pe apă erau albastre la acel ceas încă nedecis.</p>
                  <p>— Ai putea să mă detești, Nora. Oameni ca mine n-au dreptul să se amestece în accidente de stradă. Nu eu trebuia să te ridic aseară din zăpadă.</p>
                  <p>— Oameni ca dumneata… De ce spui lucruri care sperie? Eu mă sperii greu, să știi. Ce fel de om ești dumneata?</p>
                  <p>Un om despre care azi-noapte ai putut crede ca se va sinucide. Nu e destul?</p>
                  <p>Trecuseră de Podul Schitu Măgureanu: trecătorii erau mai rari, cheiurile pustii.</p>
                  <p>Acuma de ce tace? Are tăceri care s-ar spune că nu se vor termina niciodată. În ce depărtări e plecat? Cum să-l chemi înapoi? Numai mâna lui e aici, grea, pe brațul drept.</p>
                  <p>Și când îl crezi cu totul pierdut, iată, vocea lui revine, fără nicio ridicare de ton, egală, ștearsă, la fel de închisă ca și tăcerea din care se desprinde.</p>
                  <p>— Eu n-am nimic de spus nimănui și n-am nimic de aflat de la nimeni. Înțelegi, Nora? înțelegi de ce am vrut să fug aseară? Azi-dimineață încă un mi se părea prea târziu pentru a fugi. Și acum, uite, acum, încă mai e timp. De ce m-ai căutat? Ar trebui să uiți că ne-am întâlnit. Ar trebui să ștergi din amintirea dumitale ziua de ieri.</p>
                  <p>— Și noaptea? întrebă Nora, mai mult pentru ea.</p>
                  <p>— Da, și noaptea. Suntem destul de serioși amândoi pentru ca să nu luăm în tragic o astfel de întâmplare. Nu vreau să te jignesc, crede-mă, dar aș prefera să te jignesc decât să te înșel. Dumitale îți trebuie puțină prietenie, puțină intimitate. Faci rău dacă mi le ceri mie. Eu n-am nimic să dau nimănui.</p>
                  <p>Privea mereu înainte, fără să întoarcă o clipă capul spre ea, avea mereu aceeași vagă amărăciune pe buze.</p>
                  <p>„Cu privirea asta care nu se uită nicăieri, cu glasul ăsta surd, care nici un coboară, nici un urcă, se pot probabil spune, fără să bagi de seamă, cele mai groaznice lucruri din lume”, se gândește Nora.</p>
                  <p>— Zici că te-ai uitat în agenda mea de pe birou. Ai observat desigur că toate foile câte au mai rămas până la sfârșitul anului sunt albe. Asta se cheamă o vacanță… Câte foi albe, atâtea zile pustii. Ce vrei să fac cu ele?</p>
                  <p>— Încearcă să le dai.</p>
                  <p>— Nu înțeleg.</p>
                  <p>— Spuneai adineauri că nu ai nimic de dat. Totuși, îți rămân câteva zile libere… dumneata le zici pustii… Dă-le cuiva… Poate se va găsi un om care să le primească și să facă ceva din ele…</p>
                  <p>El se opri din mers, și sub bătaia felinarului sub care se aflau o privi pe Nora, probabil ca să-i citească în ochi tot ce i se părea neclar în vorbele ei.</p>
                  <p>— Dacă e o invitație, e mai bine să-ți spun că nu o pot primi.</p>
                  <p>— Nu e o invitație. E un sfat. Pleacă. Vei fi mai puțin singur. Vei uita, poate…</p>
                  <p>— Ce?</p>
                  <p>— Nu știu. Lucrurile pe care trebuie să le uiți.</p>
                  <p>El ridică iar din umeri, cu același gest de negație, de îndoială, de inutilitate.</p>
                  <p>— Să plec… M-am gândit și eu la asta. Ieri, am și intrat într-un birou de voiaj să cer informații… Luasem de dimineață pașaportul cu mine, pentru vize. De asta l-am și avut aseară în buzunar.</p>
                  <p>Nora revăzu pașaportul albastru, fotografia, semnalmentele, pagina de vize, Hergenrath, 23 Juillet. Încă o dată i se păru că în numele acela de frontieră, în ziua aceea pierdută, 23 iulie 1934, era poate întreaga lui taină.</p>
                  <p>— Pe urmă, am renunțat. La ce bun? Mi-e prea lene, e prea complicat și simt mai ales că e inutil. Cred că nici n-am bani destui.</p>
                  <p>Erau pe Podul Elefterie. Se rezemaseră de parapetul podului și priveau înainte spre cele două mari artere ce se deschideau în unghi în fața lor; la stânga, bulevardul Elisabeta, luminat, cu depărtate firme albastre de reclamă, cu ochiul roșu al tramvaielor 14, ce coborau spre Cotroceni, și, la dreapta, Splaiul Independenței, înzăpezit, tăcut, nebucureștean parcă. Pe parapetul de piatră zăpada era crescută rotund, spumoasă, fragilă. Nora își scoase mănușile și luă în amândouă mâinile zăpadă, ținând-o în palmele deschise, cu băgare de seamă, ca pe o pulbere fină.</p>
                  <p>— Ai fost vreodată, iarna, în munți?</p>
                  <p>Întrebarea Norei părea că-l readuce din cine știe ce gânduri pierdute, căci răspunse târziu, după o tăcere prea lungă.</p>
                  <p>— Nu, iarna niciodată. Vara am urcat de câteva ori, la Peșteră și pe Omul, dar iarna niciodată.</p>
                  <p>— Păcat! E așa de frumos! Vezi, acolo ar trebui să pleci. În munți.</p>
                  <p>Nici un se osteni să-i răspundă. Cu o ridicare din umeri, totul devenea inutil. Nora insistă.</p>
                  <p>— Ai făcut vreodată schi?</p>
                  <p>— Nu.</p>
                  <p>— Ar trebui să încerci.</p>
                  <p>Și pe urmă, deodată, luându-i de mână și silindu-l să se întoarcă spre ea, îi spuse privindu-l în ochi:</p>
                  <p>— Vino cu mine în munți, să facem schi.</p>
                  <p>Îl privea prea fix pentru ca el să-i poată și de astă dată răspunde cu o tăcere.</p>
                  <p>— E o copilărie, Nora.</p>
                  <p>— De asta ți-o și propun: pentru că e o copilărie. Ascultă-mă, Paul: dă-mi mie vacanța dumitale. Adineauri, crede-mă, nu ți-am cerut-o, dar acuma ți-o cer: dă-mi-o mie.</p>
                  <p>El nu răspunse. „Cel puțin n-a zis nu”, se consolă Nora în gând. Pe pod, vântul de seară bătea redeșteptat din calmul de până atunci. Castanii albi se scuturau pe trotuar de zăpadă ca de o prea fragilă floare.</p>
                  <p>Coborau spre centru, pe bulevardul Elisabeta. Luminile, primele vitrine, lumea grăbită de ger îi dădeau Norei o impresie de întoarcere în oraș. Vorbea tot ea, mulțumită acum că tăcerea lui întârzie răspunsul.</p>
                  <p>— Nici eu nu știam prea bine ce să fac cu vacanța mea. Voiam doar să n-o petrec aici, în București. Sus, în bulevardul Dacia, mă simt foarte bine, dar nu în zilele de sărbătoare, când am impresia că toată lumea pleacă și numai eu rămân singură. Mai rău decât singură: abandonată…</p>
                  <p>Încercă să spună ultimul cuvânt cu puțină ironie, dar glasul n-o ajuta. „Abandonată” era un cuvânt care îi dădea copilărește lacrimi. Din fericire, el e prea obosit sau prea neatent, ca să observe.</p>
                  <p>— Mă gândeam și eu să plec, dar nu știam unde… Poate la Predeal, la tabăra de schi de la Onef… Dacă aș fi găsit tovarăși de drum, aș fi preferat să urc în grup mic la o cabană… La Ialomicioara, sau pe Postăvar, sau la Bâlea… În sfârșit, undeva departe… De ce nu vrei să fi dumneata tovarășul meu? Înțelege bine: ce s-a întâmplat între noi până acum…</p>
                  <p>Nora ezită un moment. Ar fi vrut să spună „astă-noapte”, dar era o preciziune care o speria.</p>
                  <p>— … e șters, e uitat. E „neavenit”, cum spuneai dumneata la tribunal. Eu îți fac o propunere de camarad. Plecăm cu bocanci în picioare, cu sacul de drum în spate.</p>
                  <p>— Plecăm… repetă el șters. Când plecăm?</p>
                  <p>— Astă-seară, răspunse Nora și abia atunci își dădu seama că întrebarea lui putea să fie o acceptare, deși era pusă vag, cu aceeași eternă ridicare din umeri.</p>
                  <p>— E adevărat? Primești? Vrei să plecăm?</p>
                  <p>— Nu, Nora. De ce insiști? E inutil. Totul e inutil.</p>
                  <p>Glasul lui o descuraja. Era ceva definitiv căzut, definitiv frânt, în oboseala cu care vorbea el. Și totuși, un moment, plecarea i se păruse posibilă…</p>
                  <p>— De ce te încăpățânezi, Paul? Ești un om care ai pierdut la toate jocurile. Singur spuneai adineauri: „Eu n-am nimic să dau, nimic să pierd”. Ei bine, pentru că în niciun caz nu mai poți pierde, pentru că nu mai ai ce risca, primește plecarea asta ca pe un joc și lasă-mă să joc eu pentru dumneata…</p>
                  <p>Se oprise într-adins în fața unei vitrine cu articole de sport, pe bulevardul Elisabeta, în colțul Căii Victoriei. Erau expuse schiuri, patine, bastoane cu vârful de fier, bocanci, un întreg arsenal de instrumente de lemn și de metal, care străluceau în vitrină pe o zăpadă artificială de vată și paiete albe. Un manechin îmbrăcat în schior, cu echipamentul complet, gata de drum, surâdea cu un surâs fericit de cinematograf. Paul privea, aproape fără să le vadă, toate acele instrumente care i se păreau complicate și mai ales fără interes.</p>
                  <p>— Te rog, să nu râzi de mine, Paul, dar eu când sunt foarte nefericită… fiindcă mi se întâmplă și mie să fiu uneori…</p>
                  <p>Nu putu să sfârșească fraza. Îi veniseră din nou neașteptate lacrimi în ochi. Abandonată… nefericită… câte cuvinte greu de spus! încercă să se corecteze:</p>
                  <p>— … când îmi merge rău, când totul iese prost, când mi se pare că sunt urmărită de ghinion… ei bine, atunci îmi cumpăr ceva nou… o rochie, sau, dacă n-am bani destui, o eșarfă, un fleac… Nu din cochetărie și nici din frivolitate. Mai mult din superstiție. Ca să conjur soarta. Ca s-o păcălesc. Mi se pare că, îmbrăcată altfel, n-o să mă recunoască, o să mă confunde cu altcineva, o să treacă pe lângă mine fără să mă vadă… Dumneata, care ești un om superstițios, de ce nu ai superstiția de a începe ceva din nou? De ce nu vrei să faci un lucru pe care nu l-ai mai făcut niciodată până acum?</p>
                  <p>…Intrase înăuntru neconvins. Nora vorbea pentru el, lua informații, cerceta cu atenție lucrurile care i se arătau. Era o librărie invadată de sportivi. Etalajele cu cărți erau părăsite, și toată lumea se îmbulzea la raionul de sport. În ajun de vacanță, era acolo un freamăt de plecare, un clinchet de patine, o febrilitate continuă. Bocanci enormi, cu talpa prinsă pe margine într-un clește de metal, miroseau a piele groasă, de curând tăbăcită. Schiuri negre, rezemate de perete cu botul în sus, semănau cu niște luntri subțiri de pescar, trase la mal, pe uscat. Totul avea un miros aspru de pielărie, de lemn ceruit, de pânză impermeabilă. Cămăși și sweatere de culori tari dădeau întregului magazin un aer festiv, pavoazat.</p>
                  <p>Un aparat de radio, deschis, transmitea buletinul sportiv de la ora 6: „Predeal, grosimea stratului de zăpadă 46 centimetri… Sinaia, grosimea stratului de zăpadă 30 centimetri… zăpadă favorabilă…” Vocea speakerului se amesteca cu întrebările clienților, cu răspunsurile vânzătorilor.</p>
                  <p>— Ridică mâna dreaptă în sus, vrei? îl rugă Nora.</p>
                  <p>El se supuse cu bunăvoie, dar cu oarecare stângăcie.</p>
                  <p>Se vedea în oglindă măsurându-se cu lungimea schiurilor, mult mai înalte decât el. Botul schiului îi ajungea în podul palmei. „Trebuie să fie cu cel puțin 40 de centimetri mai înalt decât înălțimea omului”, îi explică ea absorbită.</p>
                  <p>Uneori, ridica îngrijorată ochii spre el, mai mult pe furiș, ca și cum i-ar fi cerut un semn de aprobare, un consimțământ.</p>
                  <p>„E intimidat”, gândi ea, văzându-l rămas cu schiurile în mână și neștiind ce să facă cu ele. „Intimidat” i se păru un progres: era oricum altceva decât indiferent.</p>
                  <p>— Asta la ce servește? o întrebă Paul, văzând-o că ține în mână niște arcuri de oțel, pe care se silea să le înșurubeze singură pe un suport plat, ca o talpă de patină.</p>
                  <p>Părea să pună întrebarea cu oarecare interes, în orice caz cu puțină nedumerire. Privea toate acele stranii obiecte încurcat, ca în fața unui motor cu piesele demontate. Nora se grăbi să-i dea explicații, pe care el nu le înțelegea prea bine.</p>
                  <p>— Sunt două feluri de legături. Diagonale și drepte, eu am mai multă încredere în legătura diagonală. Nu e prea flexibilă, dar e solidă. Te împiedică puțin la telemark, dar n-o să începi din primele zile să faci exerciții de telemark. Principalul e să ai bocanca bine angrenată pe schi…</p>
                  <p>Un vânzător îl chemă pe Paul într-o cabină de probă ca să încerce costumul de schi și bocancii.</p>
                  <p>— Mă chemi când ești gata, îi spuse Nora. Îi era teamă să-l lase singur. Licărul acesta slab de curiozitate, pe care începe să-l citească în ochii lui, nu trebuie să se piardă. E un joc pe care trebuie să-l joace până la urmă. Dar nu se va descuraja? Nu va fugi, el, care fuge atât de ușor?</p>
                  <p>În costumul albastru era cu totul schimbat. „Cât e de tânăr”, gândi Nora. Regăsea dincolo de oboseala lui acea nedefinită expresie de copilărie, pe care o surprinsese aseară de la prima lor încrucișare de priviri.</p>
                  <p>— Sunt ridicul, nu?</p>
                  <p>— Da. Și îți pare rău? Fii și dumneata o dată ridicul în viață. Să vezi că prinde bine.</p>
                  <p>Haina nu-i plăcea Norei. Avea un cusur la mâneci, și nasturii trebuiau schimbați.</p>
                  <p>— O trimitem imediat la atelier, spunea vânzătorul. În jumătate oră e gata.</p>
                  <p>— Și într-o oră cel mai târziu, adăugă Nora, trebuie să fie acasă. Dar nu mai târziu, te rog, fiindcă plecăm chiar astă-seară.</p>
                  <p>Îi vorbea vânzătorului, dar în fapt i se adresa, fără să-l privească, lui Paul. Va protesta? O va dezminți?</p>
                  <p>— Astă-seară.</p>
                  <p>„La urma urmelor, nu va fi cea mai mare prostie din viața mea”, își spunea Paul privindu-se acasă, în oglindă. Chipiul albastru de stofă, cu cozorocul scurt și rotund, semăna cu o șapcă de liceu. Buzunarele hainei, mari, aplicate, închise soldățește cu nasturi, îi aminteau tunica din școala militară.</p>
                  <p>„Ca un licean, ca un elev cu termen redus…”, zâmbi el vechilor amintiri regăsite.</p>
                  <p>Umbla prin odaie pentru plăcerea de a-și auzi bocancii pe parchet, sunând cu vechiul lui pas greu din nopțile de gardă. Ce bune erau acele nopți, albe, treze, singur pe câmpul înghețat de la Cotroceni, fără niciun gând, fără nicio așteptare, scrutând departe noaptea de iarnă, prin care străbătea câteodată, nu se știa de unde, un țipăt venit de dincolo de orizont, poate din munți, poate din păduri!</p>
                  <p>Se uită la hainele de oraș, pe care le dezbrăcase, la paltonul atârnat în cuier. Dacă ar putea, despărțindu-se de ele, să se despartă de el însuși… Dacă ar putea, îmbrăcând această haină nouă, să înceapă o viață nouă…</p>
                  <p>E o copilărie, desigur, dar e o copilărie în care ar voi să creadă.</p>
                  <p>Cine e omul acesta tânăr din oglindă, cu chipiul lăsat pe frunte, cu gâtul gol, cu haina de stofă aspră, închisă până sus? Nu cunosc. Mi se pare că l-am mai văzut pe undeva, dar nu-l cunosc.</p>
                  <p>„Am făcut până astăzi, își spune Paul, atâtea prostii rezonabile, și toate au ieșit prost… Voi face în sfârșit o prostie stupidă, o prostie complet lipsită de sens… Poate că aduce noroc”.</p>
                  <p>E încă intimidat de schiuri, pe care nu știe cum să le țină pe umeri, iar cele două bastoane, cu cercul lor de lemn și metal din vârf, îl încurcă și mai rău. Își amintește de la cinematograf curse vijelioase de schi, schiori zburând într-un nor de zăpadă, și totul i se pare fantastic, irealizabil. Îi e greu să înțeleagă cum aceste două lopeți mari, negre, cu legăturile lor de fier, cu complicatele lor catarame, șuruburi și arcuri, pot deveni pe zăpadă atât de repezi, atât de plutitoare. Ar voi să se poată privi în oglindă, instalat pe schiuri, ca în plină cursă. Nora i-a arătat de câteva ori cum se introduce bocanca în legătură, cum se fixează piciorul pe schi. Dacă ar încerca?</p>
                  <p>Aliniază cele două schiuri pe covor, cu botul în sus, unul lângă altul (“perfect paralele și foarte apropiate”, cum spunea Nora), și se căznește să potrivească arcul de oțel al legăturii pe tocul bocancii, exact în scobitura adâncă a tocului. Arcul e prea nou, și resortul funcționează greu. La piciorul drept a mers în cele din urmă, dar la cel stâng rezistă încă. În genunchi, cu chipiul dat de necaz pe spate, îndârjit de rezistență. Paul se luptă cu acel arc prea scurt sau poate prea puțin flexibil.</p>
                  <p>În această luptă, îl surprinse soneria de la intrare. Cine putea fi? Desigur nu Nora. Se înțeleseseră ca se vor întâlni la gară, un sfert de oră înainte de plecarea trenului. Atunci, cine?</p>
                  <p>Era furios că nu era lăsat în pace să-și fixeze bocanca stângă pe schi, era furios că era acum obligat s-o desfacă și pe cea dreaptă. Cu schiul în picior, nici n-ar fi putut încăpea în vestibul.</p>
                  <p>De afară se suna mereu.</p>
                  <p>— Viu îndată, așteptați că viu, striga Paul și mai îndârjit, căci de astă dată, lucru mult mai grav, bocanca dreaptă refuza să iasă din legătură, iar arcul părea pentru veșnicie fixat pe toc.</p>
                  <p>„Ar fi comic să nu mai pot ieși de aici.” Se vedea prizonierul acelei lopeți de lemn, pe care era condamnat să o tragă după el și care – mai lungă de doi metri – îl împiedica să umble prin casă, căci s-ar fi lovit de scaune, de birou, de pereți. Nimeni nu-l putea scăpa din încurcătură. „Poate Nora, dacă aș izbuti sa mă târăsc până la telefon și să o chem.” Dar nici Nora, căci — își aduse aminte – cheia era în broască pe dinăuntru, și el nu-i putea deschide.</p>
                  <p>Soneria tăcea din când în când (“Poate a plecat, poate s-a dus”), dar pe urmă reîncepea să sune cu o insistență de om hotărât să aștepte oricât.</p>
                  <p>În cele din urmă, Paul izbuti totuși să se libereze, îi trecuse prin minte o idee salvatoare. Nu avea decât să desfacă șireturile bocancii și să-și scoată piciorul din ea, lăsând bocanca atașată de schi. „Pe urmă o scot eu și pe ea”, își spuse fericit de simplicitatea soluției, pe care o găsise tocmai când situația i se părea mai comică și mai fără speranță.</p>
                  <p>Merse șchiopătând spre vestibul, cu un picior încălțat și cu celălalt numai în ciorap.</p>
                  <p>— Nu mai sunați, că viu.</p>
                  <p>Era un om de la o florărie, cu un buchet învelit în hârtie albă, subțire.</p>
                  <p>— De la cine?</p>
                  <p>— Nu știu. O doamnă.</p>
                  <p>— Ai vreo scrisoare?</p>
                  <p>— Nu.</p>
                  <p>Așteptă să rămână singur, închise ușa. Și abia atunci desfăcu hârtia. Erau două crengi de liliac alb. Se uită la ele, cu o lungă privire străină. De unde veneau? De ce veneau? Le ținea în mână cu un sentiment nedeslușit de întârziere, de inutilitate. Poate că e o greșeală… Poate că nu sunt pentru el…</p>
                  <p>Nu avea curajul să le mângâie. Le simțea departe răsuflarea rece, fără putere. Flori de zăpadă. Totuși, înclinarea lor pe creanga ușor îndoită sub greutatea buchetelor avea ceva robust și delicat… Cunoștea această înclinare ca un obraz ce se apropie, ca o privire ce se întoarce puțin înapoi, peste umăr. Era gestul întrebător al lui Ann, era așteptarea ei timidă în fața unei prea lungi tăceri…</p>
                  <p>Lăsă florile să-i cadă din mână, undeva, pe fotoliu sau pe divan, nici el nu știa prea bine unde. Avea impresia că-i cereau un răspuns, și nu știa pe care să-l dea.</p>
                  <p>Totul avea acum un gust de trezire amară din beție. Camera era într-o dezordine tristă, de noapte pierdută. Ce sens aveau toate lucrurile acestea, trântite pe unde se nimerea, dulapul deschis, rufele pregătite pentru împachetare, rucsacul aruncat într-un fotoliu?</p>
                  <p>Se împiedică de cele două schiuri, rămase pe jos, de-a curmezișul, în mijlocul odăii. Îi era rușine de îndârjirea cu care, cinci minute înainte, se luptase cu ele să le monteze și să le demonteze. Acum, erau acolo ca niște jucării stricate… Cât de stupid, sau cât de nenorocit trebuia să fie, pentru ca un moment măcar să se fi lăsat antrenat în această plecare absurdă…</p>
                  <p>Ann revenea. Florile trimise înainte întrebau, pentru ea, dacă poate reveni.</p>
                  <p>„Nu știu, Ann, nu știu. Cred că nu trebuie. Cred că e mai bine să nu vii.”</p>
                  <p>Spunea tare cuvinte de împotrivire, dar simțea că dincolo de voința lui ceva răspunsese pentru el și acceptase.</p>
                  <p>Nu știa ce se va întâmpla mai departe și nici nu încerca să facă presupuneri. Un lucru era limpede: Ann va veni.</p>
                  <p>Poate că în momentul acesta e jos în stradă și îl așteaptă. Poate că de la portiera micului ei automobil albastru se uită spre fereastra lui ca să-l vadă apărând acolo. Poate că e de ajuns un semn, pentru ca în câteva clipe ea să fie sus…</p>
                  <p>Vine atât de târziu, dar vine. Nu este în el niciun elan ca s-o întâmpine, dar nu e nicio voință care s-o alunge.</p>
                  <p>Mai rămâne undeva, dincolo de toate amintirile, dincolo de toate evidențele, mai rămâne gândul copilăros, dar încă viu, că iubirea lui nu e pierdută, că o serie absurdă de coincidențe și erori i-a despărțit și înșelat, dar că totul poate fi explicat, totul poate fi regăsit. Mai e încă timp, mai e încă timp…</p>
                  <p>Se ridică de la locul lui, ca să ridice florile căzute, și abia atunci își dădu seama că merge șchiopătând, cu piciorul stâng în bocancă și cu cel drept desculț. Chipiul, haina albastră de schior, pantalonii lungi, fixați jos pe gleznă cu o bandă de elastic, totul i se părea acum caraghios.</p>
                  <p>„Să terminăm cu deghizarea asta”, își zise. Se întorcea spre hainele lui de oraș, spre viața lui dinainte. Jocul durase prea mult.</p>
                  <p>Tocmai voia să ridice schiurile de pe jos, că să le ascundă în baie sau în cămară, când sună telefonul. Era Nora.</p>
                  <p>— Nu uita să iei un briceag. A fi de preferat cu burghiu. Pe munte, prinde bine. De termos n-ai nevoie.</p>
                  <p>Am eu unul de un litru jumătate. Nu-ți încărca rucsacul cu lucruri inutile…</p>
                  <p>El încercă s-o întrerupă, ar fi vrut să-i spună: Nora, eu nu plec, eu nu pot să plec, dar ea continua să-i dea o mulțime de sfaturi.</p>
                  <p>— … un pulover gros și, dacă se poate, o vestă de lână. Nimic de mâncare, înțelegi? Absolut nimic. Am târguit eu tot ce trebuie.</p>
                  <p>Și pe urmă, fără tranziție, cu aceeași voce grăbită, care dădea instrucțiuni de plecare:</p>
                  <p>— Ți-am trimis două crengi de liliac. Cred că le-ai primit. Aș vrea să-ți fi făcut plăcere. Mi se părea, când ne-am oprit în Piața Senatului, în fața florăriei, mi se părea că te uiți la liliacul din vitrină cu nu știu ce zâmbet trist. Mă gândeam să nu-ți spun că vine de la mine, dar pe urmă m-am răzgândit. Nu vreau să-ți dau enigme de dezlegat înainte de plecare.</p>
                  <p>Închise telefonul, făcându-l atent că trenul pleacă exact la 12 și 10.</p>
                  <p>Paul rămase dezorientat, amețit. Pentru a doua oară, ar fi vrut s-o întrebe: ce cauți dumneata? ce vrei dumneata?</p>
                  <p>Prin ce instinct, sau prin ce întâmplare, femeia aceasta, pe care o cunoaște de 24 de ceasuri, intră în viața lui, prin porțile cele mai secrete? Prin ce repetate coincidențe se substituie iubitei pierdute tocmai acolo unde un moment el poate spera că o regăsește?</p>
                  <p>Își luă capul în mâini și rămase multă vreme fără gânduri.</p>
               </div>
               <div type="div3">
                  <head>
                     <anchor xml:id="id_VII"/>VII</head>
                  <p>— LUĂM BILETE PENTRU BRAȘOV, îi strigă Nora de departe când îl văzu coborând din mașină.</p>
                  <p>Un hamal se oprise să-i ia schiurile din mână, și el era gata să i le dea, când Nora se apropie de el.</p>
                  <p>— Asta nu. Schiurile le duci singur pe umeri. Cine crezi că o să ți le poarte pe munte?</p>
                  <p>Îl ajută să-și fixeze rucsacul și îi arătă cum să poarte schiurile pe un umăr și bastoanele pe celălalt, cu vârfurile încrucișate la spate.</p>
                  <p>— Luăm bilete pentru Brașov, dar nimic nu ne oprește să rămânem la Predeal sau să mergem, dacă vrei, mai departe, spre Făgăraș sau Bihor. E mai bine să nu hotărâm dinainte. Vom vedea pe drum.</p>
                  <p>El o asculta fără împotrivire, dar și fără aprobare. „Nici nu mi-a spus bună seara”, se gândi Nora. Era însă hotărâtă să nu țină seama de toanele lui.</p>
                  <p>— Sacul trebuie să cadă drept sub omoplat, nu să atârne pe șolduri.</p>
                  <p>Cum îi potrivea curelele rucsacului pe umeri, îi întâlni, fără să vrea, privirea rece, aproape ostilă, cu care se supunea sfaturilor ei.</p>
                  <p>„Ce privire de elev îndărătnic!” își zise Nora. Cunoștea din clasele de băieți această privire de rezistență, care se ridica uneori din bănci, spre ea, ca o sfidare. „Să avem răbdare”, îi șoptea vocea ei de profesoară. „Vom îndupleca această frunte de rebel.” Și se simți pentru prima oară sigură de ea lângă acest bărbat tăcut.</p>
                  <p>Peroanele vuiau de lume. Glasuri tinere de studenți și soldați, care plecau în provincie, dădeau întregii gări un sunet de vacanță. Grupuri de schiori se grăbeau spre peronul trenului de Brașov. Bocanci grei sunau pe piatră, cu o bătaie regulată de marș. Printre călători grăbiți, printre vagonete cu bagaje, schiurile se depărtau legănându-se ca niște catarge.</p>
                  <p>La celălalt capăt al peronului, lângă locomotivă, erau două vagoane de clasa treia, rezervate pentru schiori. „Nu e loc pentru civili”, îi spunea de pe scară un băiat în tunică albastră unui domn cu palton și pălărie, care încerca să se urce. Paul auzi vorba, în tăcere, și zâmbi. Avea dreptate băiatul: cele două vagoane semănau într-adevăr cu un tren militar. Fete și băieți îmbrăcați în aceleași haine, ca într-o uniformă, păreau o trupă tânără care pleca în manevre.</p>
                  <p>Pe scara ultimului vagon, o fată se oprise să-și aprindă o țigară. Pentru prima oară, gestul i se părea lui Paul lipsit de feminitate. Era un gest scurt, grăbit, soldățesc.</p>
                  <p>— Ne dai voie să trecem, camarade?</p>
                  <p>Fata ridică surprinsă capul spre el și-l privi la lumina chibritului, pe care-l ținea încă aprins în mână. Apoi izbucniră amândoi în râs. Nora, rămasă puțin în urmă, surâdea de această primă victorie: îl auzea în sfârșit râzând.</p>
                  <p>Era un tren personal de noapte, semănând mai mult cu un convoi decât cu un tren. Avea zeci de vagoane, care se auzeau tamponându-se unul de altul, până departe, spre vagoanele din urmă, pierdute în întuneric, când trenul se oprea în cine știe ce gară fără nume, ca în plin câmp.</p>
                  <p>„Unde mergem? Când o să ajungem?” Era mulțumit că nu știe.</p>
                  <p>Sta singur la fereastră, cu ochii închiși, lăsându-se purtat de zgomotul roților, pe care-l simțea trecând prin el ca o lovitură regulată de puls. Era asurzitor și calmant. Uneori încerca să distingă din acest vacarm o singură lovitură și s-o urmărească cum se transmite prin tampoane de la vagon la vagon, ca un val ce se depărtează.</p>
                  <p>Deodată, fără tranziție de gânduri, se văzu la București, la un colț de stradă, spunându-și că e târziu și că e timpul să se întoarcă acasă. Se zbătu ca din somn, cu o senzație ascuțită de durere (nu! nu! nu!), și deschise ochii: prin geamul pe jumătate înghețat se zărea câmpul de iarnă și câteva rare umbre albastre, pomi sau case, topindu-se fumurii în noapte.</p>
                  <p>„Așadar am plecat… așadar am plecat”, își spuse în gând de câteva ori, urmărind cu privirea în întuneric un punct fix, în care i se părea că mai poate desluși ceva din câte rămâneau în urmă.</p>
                  <p>Nu cunoștea pe nimeni în vagonul acela de schiori, dar avea impresia că-i poate tutui pe toți. Vorbeau tare, se strigau pe nume, își desfăceau mereu rucsacurile, pentru ca să-și arate unul altuia felurite ustensile și provizii.</p>
                  <p>„Aveți piei de focă?” îl întrebă cineva de lângă el, mângâind talpa lucioasă a schiurilor noi. Paul nu știa ce să răspundă și aruncă o privire încurcată spre Nora. Răspunse ea în locul lui, explicând că nu are prea mare încredere în pieile de focă și că preferă pentru urcuș o ceară aspră. Se încinse o întreagă dezbatere teoretică despre urcuș, la care luau parte toți vecinii din apropiere, apărând cu aprindere opinii diferite.</p>
                  <p>— E o erezie, da, da, o erezie, striga apărătorul pieilor de focă.</p>
                  <p>— Să vedeți ce spune Dumeny, îl susținea cu și mai multă îndârjire un băiat foarte tânăr, probabil elev de liceu sau student în anul întâi, și, scotocind prin rucsac, scoase de acolo o carte, pe care o răsfoi nervos, până ce găsi pagina invocată.</p>
                  <p>„Il n’y a rien qui puisse remplacer, dans une ascension difficile, l’usage des peaux de phoque.</p>
                  <p>L’incommodite apparente du procede est largernent rachetee par l’assurance et la stabilite acquises.” 12 </p>
                  <p>Nora ascultă cu surâsul ei răbdător lectura întregii pagini. Singură în acel grup de schiori pasionați, își păstra liniștea și vorbea măsurat, fără agitație,</p>
                  <p>„E într-adevăr o profesoară”, gândi Paul privind-o. Tot ce spunea era limpede, întrebările le punea clar, privind în ochi pe cel căruia i se adresa. Vorbea fără grabă despre lucruri pe care le cunoștea bine.</p>
                  <p>Paul se gândi la noaptea lor trecută. „Pe fata asta am avut-o goală în brațele mele.” Îi era totuși cu neputință să-și aducă aminte de trupul ei. Totul părea să se fi petrecut cândva, demult, cu ani în urmă. Se uită atent la buzele ei, pe care le sărutase, și căută în amintire gustul lor uitat.</p>
                  <p>Nimic nu trăda în ea o amantă. Vorbea mai departe, calmă, cu ceva protector în marea ei liniște, cu o atenție egală pentru fiecare cuvânt.</p>
                  <p>„Ar putea fi un camarad”, își zise Paul, uitându-se la tunica ei bine închisă, la bocancii grei din picioare.</p>
                  <p>Îi părea rău de tot ce se întâmplase. Ar fi vrut să poată șterge dintre ei inutila noapte de dragoste, care îi apropiase, dar care îi și despărțea.</p>
                  <p>Nora îl privea dormind. Se prefăcuse multă vreme că citește, dar acum, când se știa în sfârșit apărată de somnul lui, își ridicase ochii din carte și îl privea.</p>
                  <p>Trecuseră de Câmpina, poate chiar de Comarnic. Nu mai ardeau în vagon decât luminile albastre de noapte, toată lumea părea că doarme, cu o singură răsuflare regulată. Uneori, de la un vagon din urmă, venea un sunet de harmonică, repede acoperit de zgomotul roților. Nora îl aștepta să revină. „Mai e cineva care veghează în trenul ăsta…” Se simțea în veghea ei ca într-un adăpost.</p>
                  <p>Paul adormise cu capul lăsat ușor pe spate și rezemat cu tâmpla de fereastră. „Cât e de tânăr și cât pare de obosit!”, își zice Nora. Sub pleoapele închise, îi simte încă acea privire cețoasă din noaptea trecută. Numai zâmbetul amar s-a șters de pe buze, aproape fără urmă. Îi place să privească această gură împăcată, care nu o poate nici mângâia, nici răni.</p>
                  <p>„Tu ești făcută să fi infirmieră de noapte”, spunea Grig. Nora își aduce aminte de acest cuvânt, care, probabil, trebuia să fie o jignire. „Bietul Grig! Niciodată n-a știut cum să mă jignească.” Adevărul e că Grig nu suferise niciodată obișnuința ei de a-l privi în somn. Se trezea în mijlocul nopții, sub privirea ei atentă, sub ochii ei deschiși mari, fixați asupra lui, și o întreba răstit: „Ce vrei?” Ea răspundea mereu la fel: „Nimic. Vreau să dormi.”</p>
                  <p>Poate că la fel i-ar răspunde și bărbatului care doarme acum în fața ei și pe care îl privește de atâta timp. „Vreau să dormi. Vreau să uiți. Vreau să dormi.”</p>
                  <p>La Predeal, cele două vagoane de schiori se goliră pe jumătate. Nora se întrebă dacă n-ar trebui să coboare și ei. Puteau găsi locuri în tabără la Onef sau să meargă mai departe, cu sania, până la Timiș, unde erau atâtea pensiuni deschise. Dar în tabără se temea că el va fi stingherit, iar la Timiș era prea scump. Își numără în gând banii și își aduse aminte că îi datorează lui Paul 282 de lei, pentru biletul ei de tren. „Va trebui să avem socoteli clare.”</p>
                  <p>În gară, placarde și afișe colorate anunțau pentru zilele de Crăciun concursuri de viteză, slalom și sărituri. Nora văzu în locul acestui Predeal din zori, pustiu, cu străzile goale, încremenit în zăpadă, Predealul monden din zilele de campionat, plin de automobile, de toalete și de cunoscuți, Predealul care începea să semene cu un cazinou, cu un dancing, cu o sală de recepție.</p>
                  <p>De la fereastra vagonului, își roti privirea înapoi spre creasta Omului, pierdută în nori, ca într-o imensă avalanșă de zăpadă, și căută prin neguri punctul depărtat unde știa că trebuie să fie cabana.</p>
                  <p>Acolo ar fi vrut să urce sau poate în partea cealaltă, mai jos, spre Ialomicioara, spre Bolboci. Dar pe oriunde ar fi pornit, prin Bușteni sau prin Sinaia, drumul ar fi trebuit făcut în grup mare și cu echipament serios. Se uită zâmbind la schiurile lui Paul, noi, cu lacul intact, cu legăturile de oțel strălucitor, fără nicio zgârietură, fără nicio pată de rugină. Ce ar fi făcut cu ele pe Piatra Arsă?</p>
                  <p>Intre timp, trenul pornise mai departe. Câțiva schiori se pregăteau să coboare la Timișul-de-Jos. „Urcați pe Piatra Mare?”, îi întrebă Nora. Cunoștea drumul și, din câte ținea minte, era foarte ușor. Îl făcuse în 1929, în vară, după ultimul ei examen de facultate, și dormise acolo într-un fel de șură de lemn, cu zeci de paturi aliniate pe două etaje.</p>
                  <p>— E o cabană nouă acum, îi spuse cineva.</p>
                  <p>— Dar nu cred să fie teren de schi, observă Nora. Piatra Mare e mai mult un munte de vară. Aș vrea un loc mai larg, mai deschis.</p>
                  <p>„Și mai depărtat”, adăugă în gând.</p>
                  <p>Începea să se lumineze de zi și ar fi vrut ca ziua aceasta care începea să-i găsească departe, cât mai departe.</p>
                  <p>Ferestrele deveneau albastre, fumurii. Ieșeau din noapte ca dintr-un lung tunel.</p>
               </div>
               <div type="div3">
                  <head>
                     <anchor xml:id="id_VIII"/>VIII</head>
                  <p>URCASERĂ PÂNĂ LA POIANA Brașovului cu „șenila”, un camion cu roțile frânate de lanțuri, ca să nu se împotmolească în zăpadă.</p>
                  <p>— Cred că Poiana e locul cel mai nimerit, spunea Nora. Ar fi trebuit să mă gândesc la asta din primul moment. E deschisă, e largă, are pante dulci. N-ai fost niciodată? Nu cunoști regiunea Brașovului?</p>
                  <p>— Ba da, răspunse Paul, dar numai spre cele șapte sate. Am petrecut acolo o vacanță, mai demult. La Cernatu, la Satu-Lung…</p>
                  <p>Și tăcu deodată, cu o privire vagă, care arăta dincolo de păduri ceva nesigur, ca o direcție pierdută. Ar fi vrut să ridice din umeri cu mișcarea lui obișnuită de nepăsare și de silă, dar ranița din spate îl opri, cu greutatea ei, să-și termine gestul.</p>
                  <p>— Vezi ce bun e sacul ăsta? spuse Nora. Poartă-l zece zile în spinare, și te vei dezobișnui de gesturile tale blazate.</p>
                  <p>Abia după ce vorbi își dădu seama că l-a tutuit. (“Aseară, la plecare, îi spuneam încă dumneata.”) Era ca și cum noaptea din tren ar fi făcut din el o cunoștință mai veche, noaptea aceea în care totuși nu-l auzise spunându-i nici două fraze încheiate. Tăcu jenată de această familiaritate, care i se părea că bruschează lucrurile. Se uită la ceas și făcu repede o socoteală: „Îl cunosc de treizeci și șapte de ore”. Era singură cu el în acest camion deschis, care îi ducea prin pădurea de dimineață, era singură cu el, și nici măcar nu știa dacă are dreptul să se rezeme de brațul lui.</p>
                  <p>— Într-adevăr, cred că Poiana e o bună alegere. O să vezi. Sper să putem face din dumneata, un schior.</p>
                  <p>Își repetă în gând fraza rostită și se felicită pentru, soluția găsită. „Să putem face” era intenționat ceremonios, așa încât „dumneata” devenea oarecum glumeț.</p>
                  <p>— Da, îți promit că cel mult în trei zile vom coborî pe schiuri până la Râșnov. E un drum regulat, fără ocoluri multe, aproape drept.</p>
                  <p>Încerca să deștepte în el ambiții sportive, un gust de întrecere, oarecare îndârjire. „E destul de copil pentru asta”, se gândea Nora privindu-l.</p>
                  <p>Nu era nicio cameră liberă la hotelul Săsesc.</p>
                  <p>„Încercați la Turcu, încercați la Cercetași, dar nu cred. Toată Poiana e plină, de când cu zăpezile astea mari.”</p>
                  <p>— Rămâi aici, Paul. Mă duc să caut. Trebuie să găsim ceva.</p>
                  <p>Își puse schiurile, le bătu de câteva ori cu botul de pământ și porni cu pași lungi, împinsă de cele două bastoane, pe care le înfigea în zăpadă, cu o mișcare regulată de vâsle. Din cauza gerului din zori, zăpada avea o crustă subțire de gheață, și schiurile alunecau fără moliciune, cu un sunet aspru, lăsând în urma lor o pulbere de sticlă.</p>
                  <p>La cabanele mari nu era într-adevăr de găsit niciun loc, iar vilele mici nu se treziseră încă din somn. Nora bătu totuși la ferestrele lor oblonite, dar voci somnoroase îi spuneau să-și vadă de drum.,</p>
                  <p>— Geaba vă osteniți, domnișoară, îi zise dintr-o curte un om care făcea cu lopata drum prin zăpadă. Geaba vă osteniți. Noi am culcat oaspeți și în garaj.</p>
                  <p>Se întoarse necăjită la hotelul Sașilor, neștiind ce să facă. Înapoi, pe Valea Prahovei, nu mai spera să găsească locuri libere, dacă aici la Poiana, unde se ajungea mai greu, era atâta lume. Singurul lucru de făcut era, poate, să coboare la Brașov și să ia de acolo un tren spre Făgăraș. La Bâlea, la Muntele Mic, era mai probabil să găsească adăpost, dar nu cunoștea regiunea și nu știa cât timp le trebuia până acolo. Pe schiuri, în jumătate oră, ar fi fost desigur jos, la Brașov, dar până să poată face un astfel de drum, i-ar fi trebuit lui Paul cel puțin o săptămână de exerciții. Nu-și pune cineva schiurile pentru prima dată în picioare ca să facă o cursă de șase kilometri. Cât despre șenilă, viitoarea cursă de întoarcere era abia la amiază și riscau astfel să-i prindă din nou noaptea în tren. „Nu știu dacă are să reziste”, își zise Nora, gândindu-se la lipsa lui de convingere.</p>
                  <p>Îl găsi la Sași, în sala de mese, în fața unui afiș bătut în perete. „Biserica Neagră. 23 decembrie 1934. Ora 8,30 seara. Concert religios. Oratoriu de Crăciun de J.S. Bach.”</p>
                  <p>Se întoarse spre ea, cu o sclipire de curiozitate, arătându-i afișul.</p>
                  <p>— Interesant, nu?</p>
                  <p>— Nu. Absolut deloc interesant. N-am venit aici ca să ascultăm oratorii. Aici nu există decât un singur lucru interesant.</p>
                  <p>Și îi arătă prin fereastră zăpada, brazii, cabanele cu glugi albe.</p>
                  <p>— Ești severă.</p>
                  <p>— Sunt severă, pentru că am mari răspunderi.</p>
                  <p>Ar fi trebuit poate să spună ultimele cuvinte glumind, dar uitându-se bine în ochii lui, în acei ochi triști, se gândi că într-adevăr își luase o mare răspundere. „Omul ăsta dacă rămâne singur, fuge.” N-ar fi putut spune exact de ce, dar simțea că această „fugă” putea fi pentru el un dezastru, de la care trebuia neapărat oprit.</p>
                  <p>— Ești în stare de o mare vitejie, Paul?</p>
                  <p>— Una mare de tot?</p>
                  <p>— Nu. Potrivită.</p>
                  <p>— Să încercăm…</p>
                  <p>— Trebuie să plecăm din Poiana. Nu e de găsit nicio cameră. M-am gândit o clipă să mergem mai departe spre Făgăraș, dar mi se pare că e mai simplu să rămânem tot pe aici. Cunoști Postăvarul?</p>
                  <p>— Unde e?</p>
                  <p>— Acolo.</p>
                  <p>Îi arăta cu mâna o perdea de nori, ce cădea până jos la liziera pădurii din față, acoperind cu totul orizontul.</p>
                  <p>— Înalt? </p>
                  <p>— Cam o mie opt sute de metri. Aici suntem la o mie. Vara, e un drum de trei ore. Să zicem că-l vom face în patru. De altfel, nici un urcăm până în vârf. Sunt două cabane mari, în drum. Când nu sunt nori, se văd foarte bine de aici.</p>
                  <p>— Dar bine, Nora, tu ești o fată care la București cazi din tramvai, și aici vrei să treci Carpații? Nu crezi că e prea greu? Nu crezi că e prea mult pentru genunchii ăștia, pe care ieri îi pansai cu tinctură de iod?…</p>
                  <p>Se opri un moment pe gânduri.</p>
                  <p>— La drept vorbind, când a fost? Ieri sau alaltăieri?</p>
                  <p>Nora îl luă de braț, chemându-l la drum.</p>
                  <p>— Lasă socotelile. O să le facem altă dată. N-a fost nici ieri, nici alaltăieri… A fost acum o lună, acum un an, acum mulți ani…</p>
                  <p>Din prag se mai uitară încă o dată spre acea pânză de nori, sub care se ascundea Postăvarul.</p>
                  <p>— Nu l-am mai văzut de o săptămână, le spuse portarul. De când cu zăpezile astea, am și uitat cum arată la față. Parcă a pierit de tot.</p>
                  <p>Drumul era marcat de dreptunghiuri colorate – o dungă roșie și două albe – ca niște mici drapele vopsite pe copaci și pietre. Se vedeau în pădure, la cotituri, ca o fluturare de batistă. Era ca și cum un tovarăș de drum ar fi mers înaintea lor, oprindu-se uneori, ca să-i aștepte din urmă și să le arate calea: pe aici… pe aici…</p>
                  <p>Mergeau cu schiurile pe umeri, încrucișate la spate ca să-și țină echilibrul. Uneori, botul schiului lovea o creangă de brad și o scutura de zăpadă, cu un foșnet subțire, metalic, pulverizat, de parcă s-ar fi auzit sunând în parte toate cristalele zăpezii. Erau brazi imenși, troieniți, cu crengile slab înclinate sub povara zăpezii, ca niște aripi grele, într-un zbor înalt. Câte unul, singuratec, se înălța pe o stâncă, ieșit din rânduri, dar trunchiul robust avea, în haina lui albă, o neașteptată delicateța de tulpină. Sub zăpadă, pădurea era fără sălbăticie. Totul părea fastuos, puțin decorativ, ca într-un imens parc pavoazat.</p>
                  <p>Nora se întoarse spre Paul, care se oprise la o cotitură de drum, privind lung în jurul lui.</p>
                  <p>— E frumos?</p>
                  <p>— E prea frumos. Puțin prea frumos. Parcă a fost făcut într-adins, pregătit dinainte; brazii sunt prea mulți, zăpada prea mare… Și tăcerea, tăcerea asta colosală…</p>
                  <p>Ascultară amândoi, încercând să prindă de departe, de cât de departe, un sunet, un trosnet, un pas… dar nimic nu trecea prin vasta încremenire.</p>
                  <p>— Nu-mi vine să cred că e adevărat. Parcă am fi într-o fotografie, într-un afiș. Parcă am fi în vitrina de ieri, cu zăpadă artificială…</p>
                  <p>Nora își aduse aminte de schiorul bine echipat, care zâmbea aseară trecătorilor, din vitrină. Cu costumul lui nou, cu eșarfa albastră la gât, cu schiurile pe umeri, Paul începea într-adevăr să semene cu un afiș de schi. „Și nu-i lipsește nici zâmbetul.”</p>
                  <p>Trecuse de amiază, și cabana nu se vedea. „Ar fi trebuit să fim de mult acolo”, gândea Nora. Își simțea bocancii grei în picioare și avea impresia că întreaga lor greutate apasă pe glezne. Deșteptat dintr-o durere uitată, genunchiul stâng începea să doară.</p>
                  <p>— Crezi că suntem pe drumul bun? întrebă Paul.</p>
                  <p>— Toate drumurile sunt bune aici, răspunse ea vag.</p>
                  <p>Nu era îngrijorată, dar își dădea seama că se abătuseră din drum. Știa bine că nu se poate rătăci pe muntele acela cu drumuri simple și își spunea că, pe oriunde ar merge, vor ajunge totuși la cabană. „Totul e să urcăm, să urcăm mereu.” Nu mai întâlniseră de câtăva vreme niciun semn. Micile drapele albe-roșii se făcuseră tot mai rare, și acum pieriseră de tot.</p>
                  <p>— Poate le-a acoperit zăpada.</p>
                  <p>— Da, poate…</p>
                  <p>Lumina scăzuse. Zăpada era acum fără strălucire, mai mult cenușie decât albă.</p>
                  <p>E totuși prea devreme ca să însereze, spuse Nora.</p>
                  <p>Era o lumină grea, care se depunea pe lucruri, ca o pojghiță de metal. Brazii se stingeau într-o umbră plumburie, care cădea fără plutire.</p>
                  <p>— Auzi?</p>
                  <p>Paul o oprise din mers, punându-i o mână pe umăr. De undeva, de sus, venea un foșnet metalic, un freamăt de arme, o fâlfâire grăbită de aripi metalice. Păsări mari nevăzute sau păduri urnite din loc coborau lovindu-și aripile, crengile.</p>
                  <p>— S-ar putea să fie o avalanșă?</p>
                  <p>— Exclus, zise Nora.</p>
                  <p>Era palidă și asculta cu încordare. Simțea mâna lui Paul pe umărul ei drept. „Numai de n-ar lua-o.”</p>
                  <p>Lumina căzu cu încă o treaptă. Era aproape întuneric, și totuși lucrurile se vedeau cu o absurdă precizie. Brazi de piatră încremeneau în jur, ca într-o grotă. Un moment, totul păru oprit în loc, desprins din timp, trecut în altă lume…</p>
                  <p>— În altă planetă, șopti Paul.</p>
                  <p>O strânse pe Nora lângă el.</p>
                  <p>— Ți-e frică, Nora?</p>
                  <p>— Nu. Cred că nu. Mi-e frig. Și aș vrea să ajungem.</p>
                  <p>Vocea lui era joasă, gravă, intensă. O simțea caldă pe obraz.</p>
                  <p>— Unde să ajungem? Nu vrei să rămânem aici? Să nu mai plecăm niciodată, să nu mai ajungem niciodată? Să ne oprim… Să ne oprim…</p>
                  <p>Nora întoarse înfiorată capul spre el. Era ceva șuierat, surd și totuși cald în glasul lui. „Omul ăsta vrea să moară”, avu timpul să-și spună, și pe urmă o cuprinse o bruscă liniște, ca și cum într-o singură clipă ar fi simțit, până în adâncime, gândul lui întreg. Se strânse lângă el și închise ochii, cu o senzație de înec.</p>
                  <p>Undeva deasupra, în văzduh, valuri imense se loveau, și zgomotul lor străbătea până jos, ca într-un fund de mare. Aburi reci, umezi, cețoși, treceau vâjâind printre brazi și, sub bătaia lor, ramurile nemișcate sunau cu un zăngănit de arme.</p>
                  <p>— Coboară norii de sus dinspre vârf, șopti Nora.</p>
                  <p>Simțea pe buze, pe pleoape, zăpada, care trecea ca un fum.</p>
                  <p>Paul o zgudui de umeri, și ea deschise cu greu ochii. Fără niciun cuvânt. El îi arăta cu mâna, la o depărtare de câțiva pași, un lucru pe care ea abia îl deslușea, ca prin somn: pe o scoarță de brad, dreptunghiul alb roșu-alb.</p>
                  <p>Cabana S.K.V. fumega încă printre brazi, ca pe urma unui incendiu abia stins. Norii curgeau ca o lavă ușoară, jos spre Poiana. Aburi răzleți rămăseseră în urmă agățați de stânci, de copaci… Nora și Paul ieșeau din nori, ca dintr-o altă iarnă. Dinspre cabană, se auzeau voci, un clopot de cai, un zgomot de ferăstrău. Cineva strigă de la o fereastră: Gertrude! Gertrude!</p>
                  <p>Nora se gândi la ceaiul cald care o aștepta sus și căută în rucsac, cu gândul, sticla cu rom franțuzesc, cumpărată înainte de plecare. Era o aromă grea, amețitoare. „Am să dorm… am să dorm…”</p>
                  <p>— Bucuroși de oaspeți?</p>
                  <p>— Bucuroși, numai că n-avem unde.</p>
                  <p>Nora se uită lung, fără nicio vorbă, spre omul care le vorbise. Era un sas roșcat, cu o barbă mică, ascuțită, puțin drăcească, și cu o privire rece, fără dușmănie, dar și fără bunătate. Părea aspru, poate și din cauza accentului cu care vorbea, corect românește, apăsând însă scurt pe prima silabă.</p>
                  <p>— Sunt toate camerele ocupate. Nu e niciun pat liber, încercați dumneavoastră sus, la Turing. Acolo poate găsiți.</p>
                  <p>Avea doi ochi mici, verzi, ca două alice de sticlă, sub sprâncenele stufoase, albite. Nora îl privea cu atenție, spunându-și: „Ce ochi de viezure!” Se gândi la viezurele împăiat pe care-l găsise într-o zi pe catedră, uitat acolo din ora de științe naturale. Ar fi vrut să-i spună omului din prag: „Noi ne cunoaștem, ne-am mai văzut”, dar simți dintr-o dată pe umeri întreaga apăsare a rucsacului, ca o durere trezită din somn. Hainele erau grele, ude. Bocancii îi simțea de fier.</p>
                  <p>— Eu mai departe nu merg. Să intrăm… să ne odihnim…</p>
                  <p>Era o sufragerie mare, cu mese de lemn, cu ferestre multe, cu o imensă sobă de zid, în jurul căreia săsoaice fără vârstă, înalte, blonde, poate tinere, croșetau. La o masă se juca șah, la alta – cărți. Dintr-o odaie alăturată se auzea un joc de ping-pong. De sus, de la etaj, cineva striga în răstimpuri același nume care nu răspundea: Gertrude, Gertrude. Lângă fereastră, câțiva băieți tineri își ungeau schiurile cu ceară, ca pe niște arme. Afară, pe săli, se auzeau bocanci grei suind sau coborând o scară. Ușa se deschidea din când în când, și la apariția noului-venit hohote de râs și strigăte familiare (Hans! Willy! Otto!) îl întâmpinau.</p>
                  <p>Intrarea Norei și a lui Paul fu primită cu un moment de tăcere, după care larma din sufragerie continuă netulburată și fără să țină seama de ei. Pe perete, o pendulă mică de lemn arăta ora cinci.</p>
                  <p>Nora se gândi un moment, ca să-și amintească: ce fel de cinci? suntem dimineața? suntem seara?</p>
                  <p>Nu-i venea să creadă că rătăciseră atâtea ore în pădurea cu nori.</p>
                  <p>Cineva le aduse căni mari, albe, cu ceai.</p>
                  <p>— Știi, Paul, ar trebui să ne grăbim. Să nu ne apuce noaptea pe drum.</p>
                  <p>Îi arătă o hartă bătută în perete: drumul de la Poiana până sus era desenat cu o linie groasă albastră șerpuită ca un fluviu.</p>
                  <p>— Vezi? suntem la 1510. Cabana Turingului este la 1700. Ce a fost greu a trecut.</p>
                  <p>Paul se uită fără curiozitate la acea hartă, pe care n-o înțelegea prea bine.</p>
                  <p>— Mie mi-e totuna. Merg unde vrei, merg cât vrei…</p>
                  <p>Nora îl privi pe furiș, peste ceașca de ceai. Avea pe frunte ușoare riduri, pe care zăpada le săpase mai adânc. Mănușile de schi, puse pe masă, păreau două mari labe de urs. Era în ochii lui ceva liniștit, împăcat, ca într-un vis. I se păru că-l aude din nou șoptind: „Să nu mai plecăm niciodată… să nu mai ajungem niciodată…”</p>
                  <p>Se întunecase de-a binelea când ajunseră la cabana Turing-Clubului. Ultima parte a drumului o făcuseră cu lămpile de buzunar aprinse, orientându-se mai mult după strigătele ce se auzeau dinspre vârful muntelui decât după semnele de pe copaci, care nu se mai vedeau deloc în întuneric.</p>
                  <p>Locuri libere nu erau decât în dormitorul comun.</p>
                  <p>— Dacă stați mai mult, după sărbători poate să vă dăm o cameră cu două paturi, le spuse omul care-i conducea.</p>
                  <p>Mergeau după el, resemnați, în tăcere.</p>
                  <p>„Dormitorul” era o lungă magazie de bârne. În mijlocul încăperii ardea o lampă cu carbid.</p>
                  <p>— Foc nu se face? întrebă Nora cu indiferență.</p>
                  <p>— Aicea nu. Dacă vreți să vă-ncălziți, veniți sus, în sala mare. Tot acolo se servește masa. O să auziți clopotul, când sună.</p>
                  <p>Paturile erau aliniate pe două rânduri, ca într-un dormitor de cazarmă. Pături aspre, reci acopereau un așternut de pânză zgrunțuroasă, cenușie.</p>
                  <p>Nora își scoase sacul din spinare și îl puse jos, lângă patul ei.</p>
                  <p>— Patul numărul 16, spuse ea, citind o cifră vopsita pe perete. La 15 se culcase Paul, îmbrăcat, cu rucsacul la căpătâi în loc de pernă</p>
                  <p>— Vrei să te speli?</p>
                  <p>— Nu.</p>
                  <p>— Vrei să mănânci?</p>
                  <p>— Nu.</p>
                  <p>— Ești supărat?</p>
                  <p>— Sunt fericit,</p>
                  <p>„E nedrept, își spuse în gând. Poate vrea să mă vadă plângând. Poate vrea să se răzbune.”</p>
                  <p>Ca și cum i-ar fi ghicit gândul, el o apucă de mână și o trase spre el.</p>
                  <p>— Nu glumesc, Nora. Sunt într-adevăr fericit. Totdeauna am așteptat patul ăsta, oboseala asta, noaptea asta. Aș vrea să fie o noapte lungă. Promite-mi că va fi o noapte foarte lungă.</p>
                  <p>Vorbea încet, rar, cu ochii deschiși. Nora îl mângâie pe frunte.</p>
                  <p>— Paul, cred că ai febră.</p>
                  <p>Se duse spre patul ei să caute în rucsac tubul cu aspirine, dar pe urmă se răzgândi. „Mai bine-l las să doarmă. E obosit.”</p>
                  <p>Era în tot dormitorul un miros de bocanci uzi, de paie umede, de lemn putrezit, dar peste toate acestea - ca o voce groasă, acoperindu-le pe toate celelalte – un miros pătrunzător de carbid ars.</p>
                  <p>— Lampa asta nu se poate stinge? întrebă fără sa știe pe cine.</p>
                  <p>O voce din fund îi răspunse mormăind:</p>
                  <p>— Se stinge la ora 11.</p>
                  <p>„Ora 11, ora 11.” Nora repetă cuvintele în gând și nu le găsi niciun înțeles. I se părea că noaptea aceea nu avea ore și că niciodată acele ochiuri de geam înghețat nu se vor lumina de zi.</p>
                  <p>Cineva trecu pe lângă ei și plimbă peste paturile lor o lampă cu baterie, pe care o stinse imediat.</p>
                  <p>— Lume nouă, lume nouă.</p>
                  <p>Din când în când, se deschidea ușa de la intrare și o altă umbră intra sau ieșea. „Umbre, numai umbre”, spuse Nora. Nu reușea să distingă nicio figură. Până și vocile aveau ceva nedistinct, monoton, parcă ar fi fost o singură voce, vorbind de la depărtări diferite.</p>
                  <p>„Poate am dormit”, se gândi ea. În orice caz, câtva timp nu mai simțise mirosul de carbid, și acum îl simte din nou. Lampa se clatină încet, cu o mișcare slabă de pendulă. Încă nu e ora 11, de vreme ce e tot aprinsă. Vocile de adineauri au tăcut. „S-or fi dus la masă sau or fi adormit.”</p>
                  <p>Se înăbușea. Simțea carbidul ca un praf acru, până în fundul gâtlejului. Totul mirosea a carbid: pătura, perna, hainele. Își pusese batista pe gură, ca un tampon, dar mirosul trecea prin pânză, ca un fum umed, acru.</p>
                  <p>Se ridică de la locul ei, amețită, și merse clătinându-se printre paturi. Își auzea bocancii tropăind pe podea și își spunea: „Ar trebui să nu fac atâta zgomot”, dar fiecare pas era o cădere, pe care nu o putea opri. Lângă ușă, își căută mai mult bâjbâind schiurile și bastoanele.</p>
                  <p>Afară rămase câteva clipe în prag, fără niciun gând. Simțea pe frunte, pe tâmple, aerul de noapte ca o zăpadă ușoară.</p>
                  <p>Își puse schiurile și porni încet, neștiind bine încotro. Din cabana mare se auzeau voci, zgomot de pahare, râsete. Trecu pe sub ferestrele luminate, și pe urmă întoarse spre dreapta, printre brazi. Câinele cabanei se feri din calea ei, mârâind, gata să latre. Îl mângâie în trecere pe blana lui ciobănească, pe urechile lui mari.</p>
                  <p>Toate se depărtau ca printr-o pânză de somn – voci și lumini.</p>
                  <p>Schiurile alunecau greu, cu un foșnet de frunze uscate. Nora simțea rezistența zăpezii în genunchi, ca o frână. Nu-și dădea seama de cât timp mergea. Pe tâmpla dreapta avea o zgârietură, care sângera. „M-am lovit, probabil. Dar când? Dar unde?”</p>
                  <p>Lampa cu baterie era aprinsă și aplicată, în stângă, pe buzunarul de sus al tunicii, ca un far. „Pe inimă”, gândi Nora. Nu ținea minte nici când a aprins-o, nici când a fixat-o de nasturele buzunarului. Îi urmărea pata albă de lumină pe zăpadă, pe copaci. I se părea că e o mică vietate, care aleargă înaintea ei și o cheamă. Avea sărituri de veveriță. „O veveriță albă.”</p>
                  <p>La cotituri, muchia schiului zgâria zăpada înghețata, ca un vârf de briceag. Era un zgomot ascuțit, ca un țipăt scurt. „Ar trebui să mă opresc. Ar trebui să știu unde merg.” Nu știa unde merge; știa numai că nu vrea să se întoarcă. În urma ei simțea încă acea oribilă lampă da carbid legănându-se și așteptând o „oră 11”, care nu va veni niciodată.</p>
                  <p>Se opri și încercă să-și adune gândurile. Trebuia să fie pe versantul celălalt al muntelui un drum care să coboare spre Timiș. „La ora asta, Nora? Ești nebună?”</p>
                  <p>Își amintea, parcă, să fi văzut undeva pe o hartă sau pe o tablă indicatoare un drum marcat cu romburi galbene și albastre… întoarse lanterna spre bradul lângă care se afla și îl lumină de jos în sus. Niciun semn, niciunul… „Poate că dorm, își zise Nora. Poate că semnul ăsta pe care-l caut, îl caut în vis.” Simțea totuși, sub degetele ei înghețate, scoarța aspră a copacului. Avea impresia ca e la marginea unui vis, din care se zbătea să iasă.</p>
                  <p>Pe urmă se pomeni din nou alunecând pe schiuri — și nu-și dădea seama dacă alunecarea aceasta o întoarce în somn, sau o readuce la trezie. Pata albă de lumină alerga înaintea ei mai repede decât înainte, mereu mai departe. Schiurile pierduseră brusc din greutate și pluteau fără zgomot, fără obstacol. „Ar trebui să frânez”, gândea ea, dar genunchii n-o ascultau. Era pe o pantă deschisă care cobora spre câteva umbre de brazi, abia deslușite în întuneric. „Dacă nu opresc, sunt pierdută”, își spunea Nora, dar i se părea că e vocea unei alte Nore, rămasă în afară de vis și privind de acolo, ca prin fereastră, lucruri pe care nu le înțelegea. Încercă să se smucească spre dreapta cu o mișcare de răsucire, care rămase însă fără răspuns: umerii, genunchii erau ca niște clape fără sunet. Schiurile, cu boturile apropiate, alergau după pata albă de lumină, într-o viteză care le ridica ușor deasupra zăpezii. Nora închise ochii și se aruncă înainte cu brațele deschise, cu capul în zăpadă. Avea impresia că în ultimul moment cineva o împinsese din spate. Se rostogoli de câteva ori la vale, cu schiurile împiedicate unul de altul. Zăpada o zgâria pe frunte, pe mâini. Un gust cald de sânge îi umezea buzele.</p>
                  <p>Acum avea într-adevăr impresia că se trezește din somn. Din somn sau din leșin. Se văzu trântită pe stradă, lângă trotuar, în mijlocul unui grup de trecători curioși. Auzea vocile lor și simțea o privire de bărbat fixată asupra ei, privire pe care o cunoștea. Așadar totul, totul fusese un vis… Așadar ne reîntoarcem la acest accident de tramvai, care nu se mai termină… Așadar încă n-am reușit să mă ridic de aici și să plec…</p>
                  <p>Se ridică în coate și privi atentă în jur. Imaginile care un moment se amestecaseră confuze, ca un vis într-alt vis, se topeau în întuneric. Nu se auzea de nicăieri niciun glas, niciun foșnet. Nora căută lanterna pierdută în cădere, dar nu o găsi.</p>
                  <p>„Dacă aș avea o lumină, m-aș întoarce la cabană.”</p>
                  <p>Îi era cu neputință să-și dea seama unde se află. Era o poiană deschisă larg, ca o potcoavă. „Eu am venit de sus”, își spuse, încercând să-și amintească drumul. Ar fi trebuit să se târască până la marginea de sus a poienii, din brad în brad, și de acolo să strige. Poate că nu era prea departe, poate o vor auzi… Mai ales își dădea seama că nu trebuie să rămână pe loc. Un fel de toropeală dulce o trăgea spre zăpadă, spre somn, și știa că somnul acesta înșală.</p>
                  <p>Amândouă schiurile îi rămăseseră fixate de bocanci, dar bastoanele le pierduse în cădere. Se ridică agățându-se cu mâinile de un brad. Abia atunci băgă de seamă că era exact la liziera pădurii. O secundă mai târziu, ar fi fost prea târziu. Și totuși, și totuși, poate că ar fi fost o moarte bună, cu tâmpla strivită de un copac. Mai bună decât această noapte fără sfârșit care se deschidea înaintea ei și pentru care nu mai avea destule puteri ca s-o străbată.</p>
                  <p>„Să ținem ochii deschiși, Nora, și să mergem. Cât vom putea. Până unde vom putea.”</p>
                  <p>Nu-și simțea decât rana de la tâmplă, sângerând. Era singura senzație care mai stăruia în somnul greu cu care se lupta: „Și totuși merg, știu bine că merg, îmi dau seama că merg”. Se lovea uneori cu genunchii, cu mâinile de copaci, dar erau lovituri care nu dureau, care nu lăsau urme. Nu-și mai simțea schiurile în picioare. „Poate că le-am scos” dar nu ținea minte când.</p>
                  <p>I se păru că aude de undeva un lătrat de câine. Avu puterea să zâmbească „Nu te amăgi, Nora. Nu crede, Nora.”</p>
                  <p>Erau totuși lumini printre brazi. „Să fi ajuns la cabană?” Nu o recunoștea. Era o casă mică, numai cu două ferestre luminate. Un câine ciobănesc, mare cât un urs, lătra spre ea, din prag.</p>
                  <p>„De ce nu sare la mine? Toate astea nu pot fi adevărate. Ar trebui să sară la mine.”</p>
                  <p>Cineva ieșise afară din casă, bătu câinele pe ceafă și luându-l de urechi, potolit, veni spre Nora. Ținea în mâini un felinar, pe care îl ridică spre fruntea ei, și o privi câtăva vreme. Era o lumină care o orbea. Pe urmă, coborî felinarul și se întoarse în casă fără niciun cuvânt, fără nicio întrebare.</p>
                  <p>„Toate astea nu pot fi adevărate”, spunea Nora, Era mereu același vis absurd, care nu se mai termina.</p>
                  <p>Se auzeau voci dinăuntru și pe urmă o tăcere mai mare.</p>
                  <p>Ușa se deschise din nou și, din prag, omul cu felinarul îi făcu semn să intre.</p>
               </div>
               <div type="div3">
                  <head>
                     <anchor xml:id="id_IX"/>IX</head>
                  <p>NORA RAMASE CÂTEVA CLIPE în prag, ezitând să intre. Era lumină, era cald. Își duse mâna la gât, ca să-și ia fularul de lână, și nu-l găsi. „L-am pierdut, probabil, pe drum.”</p>
                  <p>Lângă fereastră erau o masă și o lampă cu glob alb. Cineva ședea acolo într-un fotoliu și o privea, iar în picioare, puțin în umbră, era omul eu felinarul. „Ar trebui să-l stingă”, gândi Nora, uitându-se spre acea lumină, care încă ardea. Pe masă era un cuțit, o carte cu scoarțe galbene și un ceas care arăta o oră imposibilă: 9 și 10. Se uită cu atenție la fiecare obiect în parte.</p>
                  <p>— Ceasul ăsta stă, spuse ea și îl arătă cu degetul, fără să știe cui.</p>
                  <p>Pe urmă se prăbuși, dându-și seama că se prăbușește și mai având timpul să-și spună: „Ar trebui să nu cad, ar trebui să nu plâng”. Plângea în hohote, cu capul în mâini, cu lacrimi fierbinți, pe care le simțea arzând pe obrajii înghețați, pe degetele înțepenite.</p>
                  <p>Auzea pași apropiindu-se, voci care se opreau deasupra ei. Cineva o mângâia pe părul plin de zăpadă.</p>
                  <p>Un glas tânăr șoptea cuvinte puțin cântate, ca într-un vers:</p>
                  <p>„Wanderer tritt still herein;</p>
                  <p>Schmerz, versteinerte die Schwelle.</p>
                  <p>Se opri un moment din plâns, ca să audă mai bine și să înțeleagă, dar lacrimile, o clipă ținute în loc, izbucniră iar, ca într-o nouă cădere.</p>
                  <p>Două brațe puternice o ridicau de jos, cineva trăgea un fotoliu spre cămin.</p>
                  <p>Ca prin ceață, întrezărea în gura căminului butuci mari de jar arzând fără zgomot. Mâini atente, sigure îi scoteau tunica udă de zăpadă și îi puneau pe umeri o haină groasă de catifea – poate o haină de vânătoare - care mirosea slab a foi de tutun.</p>
                  <p>Nora deschise ochii. Avea la picioarele ei un băiat tânăr, care o privea probabil de mai multă vreme, în tăcere.</p>
                  <p>— Sie haben wahrscheinlich den Weg verloren. Wohin gingen Sie denn? Von wo kommen Sie denn? 13</p>
                  <p>Nora nu răspunse nimic. Băiatul avea ochi albaștri-deschiși, o frunte înaltă, tristă, luminată de văpaia focului din cămin și un zâmbet puțin ironic. „E un copil”, gândi ea și întoarse capul să găsească pe altcineva în acea casă străină, pe cineva căruia să-i poată cere iertare pentru cele întâmplate. Dar nu mai era nimeni, nici măcar omul cu felinarul.</p>
                  <p>— Nu trebuie să vă fie frică. Sunteți aici la adăpost. Aveți nevoie de odihnă. Dacă vreți, puteți dormi.</p>
                  <p>Vorbea de astă dată românește, cu accent săsesc, dar fără apăsare, cu un fel de întârziere, care desfăcea silabele una câte una.</p>
                  <p>Se ridicase în picioare. Acum, când nu mai era în bătaia flăcărilor, fruntea îi era palidă, dar ochii – mereu vioi, în albastrul lor copilăros.</p>
                  <p>Nora își aminti că văzuse din prag un ceas, dar nu mai ținea minte unde și îl căută cu privirea.</p>
                  <p>— Cât să fie oare ceasul?</p>
                  <p>— Nouă jumătate.</p>
                  <p>Ea repetă cuvintele, fără să le înțeleagă. „Nouă jumătate”… Ce fel de nouă jumătate?… Avea în privire o neliniște care aștepta răspuns, care cerea ajutor.</p>
                  <p>El se înclină din nou spre ea și o privi drept în ochi, vorbindu-i rar și scuturând-o ușor de umeri, ca și cum ar fi vrut s-o trezească din somn.</p>
                  <p>— E nouă jumătate seara. Mă auzi? Este joi, 20 decembrie 1934, e seară și e ora nouă jumătate.</p>
                  <p>Nora își duse mâinile la tâmple, ca să-și adune gândurile.</p>
                  <p>— E de necrezut. Aveam impresia că am rătăcit ore întregi. Mi se părea că trebuie să fie foarte târziu, că noaptea e pe sfârșite…</p>
                  <p>Se opri cu un gest de amețeală, de nedumerire… Băiatul din fața ei o asculta mereu. Nora continuă cu oarecare greutate, cu o voce pe care nu și-o recunoștea.</p>
                  <p>— Veneam de la cabana Turingului. E lume multă acolo. Ieșisem să mă plimb, să respir, să fiu singură. Când am vrut să mă întorc, n-am mai găsit drumul. Mi-au alunecat schiurile, am căzut. Aveam cu mine o lanternă, care s-a spart sau, poate, s-a pierdut… Pe urmă nu știu ce a mai fost. Am mers, am mers…</p>
                  <p>Rămase câtva timp tăcută, și pe urmă întrebă cu oarecare neliniște:</p>
                  <p>— E departe?</p>
                  <p>— Ce?</p>
                  <p>— Cabana Turingului.</p>
                  <p>— Câteva sute de metri.</p>
                  <p>— Ar putea cineva să mă însoțească până acolo, sau să-mi arate drumul?</p>
                  <p>— Se înțelege că da, dar nu credeți că e mai bine să rămâneți aici? Cel puțin până mâine dimineață?</p>
                  <p>Nora citi în privirea lui anumită îngrijorare, puțină compasiune, deși un zâmbet ușor de ironie persista încă. „În ce hal trebuie să fiu, Doamne!”</p>
                  <p>— Nu vreau să vă sperii dar cred că aveți nevoie de odihnă. Este sus o cameră liberă. Am spus să se facă foc.</p>
                  <p>Nora își trecu încet mâna dreaptă pe frunte, pe obraji.</p>
                  <p>— Aveți o oglindă?</p>
                  <p>— Am spus că nu vreau să vă sperii și v-am speriat. Nu e nimic grav. O zgârietură pe tâmpla dreaptă și alta aici, pe frunte. A curs puțin sânge. Să căutăm vată și alcool.</p>
                  <p>— Am eu în rucsacul meu. Dar e sus la Turing.</p>
                  <p>— Trimitem pe cineva să-l aducă.</p>
                  <p>Nora rămase un moment la îndoială, gata să primească, dar pe urmă refuză.</p>
                  <p>— Nu, nu pot să rămân.</p>
                  <p>— De ce?</p>
                  <p>— Pentru că nu sunt singura. Am plecat fără să spun că plec. Trebuie să mă întorc. Poate a băgat de seamă că lipsesc, poate mă caută…</p>
                  <p>— Soțul dumneavoastră?</p>
                  <p>Nora se uită la el, surprinsă de acel cuvânt, pe care nu-l gândise niciodată și care acum îi făcea imposibil orice răspuns. „Pot eu să-i spun copilului ăstuia, pot eu să-i spun…”</p>
                  <p>El nu o lăsă să-și termine gândurile.</p>
                  <p>— Vă cer iertare pentru întrebarea mea stupidă. Dar oricine ar fi, să vie aici.</p>
                  <p>Avea o neașteptată siguranță în gest. Trecuse peste acel moment penibil cu o discreție de om bătrân. Numai o ușoară roșeață pe fruntea până atunci palidă îl trăda pe adolescent. „În ce clasă o fi?” se întrebă Nora. Purta un pulover roșu cu mâneci lungi, și la gât o eșarfă de lână, tot roșie, dar de un roșu-închis, aproape negru.</p>
                  <p>Părul blond, tăiat pe tâmple scurt, nemțește, îi cădea în față pe frunte. „Trebuie să-i stea bine în uniforma lui de liceu.”</p>
                  <p>Pe o ușă laterală intră în momentul acela omul cu felinarul. Nora îl recunoscu după statura lui înaltă de uriaș. Aducea pe brațe câțiva butuci pentru foc. Era îmbrăcat cu un surtuc vânătoresc, închis până sus, ca o haină neagră de pastor. În picioare avea cizme înalte, iar pe umeri o curioasă pelerină de stofă cenușie, largă, cu o glugă lăsată pe spate.</p>
                  <p>Băiatul blond îi vorbea într-o limbă pe care Nora n-o înțelegea. Vocalele erau greoaie și surde. Poate olandeză, poate un dialect flamand… El râse de aceste presupuneri.</p>
                  <p>— O! nein! Es ist nur sächsisch. Wir beide sprechen immer sächsisch. 14</p>
                  <p>Dar omul cu felinarul înțelegea românește, ba și vorbea cu oarecare greutate, destul de limpede însă. Nora îi explică unde va găsi rucsacul ei și ce trebuie să spună domnului care doarme la Turing-Club, în dormitorul comun, pe patul numărul 15.</p>
                  <p>„Ar trebui să-i scriu câteva cuvinte, se gândea ea. Poate că nu va voi să vină.”</p>
                  <p>Dar omul cu pelerina cenușie își ridicase gluga și plecase. Se auzeau încă cizmele lui afară.</p>
                  <p>— Mă numesc Gunther Grodeck, spuse băiatul cel blond când rămaseră singuri. Am 21 de ani. Sau, ca să spun drept, nu-i am încă.</p>
                  <p>Tăcu un moment, cu o neașteptată întunecare, și șopti:</p>
                  <p>— Din nefericire, încă un. Pe urmă se scutură din această tristețe și adăugă scurt, cu îndârjire, ca și cum ar fi amenințat pe cineva: Dar îi voi avea!</p>
                  <p>Nora zâmbi.</p>
                  <p>— Când?</p>
                  <p>— În martie. La sfârșitul lui martie.</p>
                  <p>— Să avem deci răbdare. De ce să ne grăbim? E urgent?</p>
                  <p>O paloare străvezie trecea peste figura lui, fără să-i acopere însă ochii, rămași clari.</p>
                  <p>— Trebuie să vă fie foame, spuse el cu vădita voință de a schimba vorba. Vă rog să mă iertați că nu v-am întrebat până acum. Mă duc să văd ce se poate găsi.</p>
                  <p>Ar fi vrut să-l oprească (“Nu, nu mi-e foame, mi-a fost, mi-a trecut…), dar el ieșise din cameră, lăsând-o singură.</p>
                  <p>Era o odaie mare, cu pereții luminoși, albi și cu grinzi negre, fumurii. Pe un perete era o scoarță roșie și două carabine vechi. Fotoliile și un divan erau făcute dintr-o cretonă înflorată, de culori deschise, și tot din aceeași cretonă erau și perdelele la ferestre. Căminul era țărănesc, cu vatra deschisă larg, parcă ar fi fost o ușă de intrare spre altă încăpere. Întreaga odaie semăna în același timp cu o cabană de vânătoare și cu un hol.</p>
                  <p>Pe o etajeră erau câteva cărți nemțești și un portret de femeie desenat în creion. Desenul era fin, estompat, parcă puțin șters de vreme.</p>
                  <p>Gunther, revenind în cameră, o găsi pe Nora în fața acelui portret.</p>
                  <p>— E mama, zise el.</p>
                  <p>— Locuiește aici?</p>
                  <p>Băiatul tăcu o clipă. Pe urmă, ca întors din depărtate gânduri, spuse:</p>
                  <p>— Aici locuiesc numai eu cu Hagen.</p>
                  <p>— Hagen? întrebă Nora, neștiind despre cine e vorba.</p>
                  <p>— Hagen e omul care v-a deschis. Omul cu pelerina neagră. Trebuie să-l cunoașteți din nume. Nu vă amintiți? din Niebelungi? Din Götterdämmerung 15? Întunecatul Hagen!</p>
                  <p>— E numele lui?</p>
                  <p>— E numele pe care i l-am dat eu. Cred că i se potrivește. Vă rog să nu-i spuneți altfel. Aici pe munte, toată lumea știe că-l cheamă așa.</p>
                  <p>— Aici pe munte… repetă Nora gânditoare. La drept vorbind, nici nu știu bine unde mă aflu. Știam că există pe tot muntele numai două cabane. Despre casa asta nu mi-a vorbit nimeni.</p>
                  <p>— Pentru că n-o știe aproape nimeni. Am clădit-o astă-toamnă. Când a căzut prima zăpadă, în noiembrie, nici un eram gata. Nici acum nu suntem cu totul gata.</p>
                  <p>Seara, pe întuneric, nu se prea bagă de seamă, dar mâine dimineață o să vedeți că lipsesc multe lucruri. Poate o vom termina la primăvară, dacă va mai fi nevoie de ea. Da, poate…</p>
                  <p>Din nou era în expresia lui ceva îndârjit, ca o amenințare adresată cuiva nevăzut. Pe urmă zâmbetul lui ironic aduse puțină pace pe acea figură de copil îngândurat.</p>
                  <p>— Trebuie să știți că aici nu intră nimeni. Vreau să spun că nu primim pe nimeni. Faffner nu ne-ar lăsa.</p>
                  <p>— Faffner?</p>
                  <p>— Faffner e câinele meu. L-ați văzut poate adineauri afară. E un câine mare, ciobănesc. Mă întreb de ce nu v-a atacat.</p>
                  <p>— Vă pare rău?</p>
                  <p>— Nu. Am încredere în el. În familia noastră, în familia Grodeck, Faffner și cu mine avem aceleași antipatii. Faffner urăște oamenii pe care îi urăsc.</p>
                  <p>Avea, sub paloarea lui de copil, mânii scurte, intense, care nu durau decât o secundă și se stingeau apoi într-o mare tristețe.</p>
                  <p>— Trec zile întregi, zise Gunther, în care nu auzim nicio voce străină, nu vedem niciun om străin.</p>
                  <p>— Totuși, ziceai că nu sunteți departe de cabana Turingului.</p>
                  <p>— Nu departe, dar bine ascunși. Cunoașteți Dreimäderlwiese?</p>
                  <p>— Poiana Trei Fetițe?</p>
                  <p>— Dacă vreți… Eu îi spun pe numele ei săsesc. Așa m-am obișnuit. Ei bine, cabana mea e ceva mai sus, spre nord, nord-vest.</p>
                  <p>— Nu se poate! exclamă Nora.</p>
                  <p>— De ce nu se poate?</p>
                  <p>— Pentru că nu mai înțeleg nimic… Mă credeam cu totul în cealaltă parte a muntelui, pe celălalt versant. Când am plecat, știu bine că am luat-o spre vârf, cu gândul să caut drumul care coboară la Timiș. Nu înțeleg cum am ajuns aici.</p>
                  <p>— Rătăcind.</p>
                  <p>Nora repetă cuvântul după el.</p>
                  <p>— Da… Rătăcind…</p>
                  <p>Gunther luă un creion și un bloc de hârtie și se apropie de Nora.</p>
                  <p>— Mi se pare că tot nu sunteți lămurită. Iată! Să zicem că aici e cabana S.K.V., aici cabana T.C.R., aici Dreimäderlwiese…</p>
                  <p>Creionul lui trăgea linii subțiri pe hârtie. Nora urmărea cu atenție mica hartă improvizată.</p>
                  <p>— Ei bine, dacă unim cu câte o linie dreaptă cele trei puncte avem un triunghi, și cam în mijlocul acestui triunghi, iată, aici, este cabana noastră.</p>
                  <p>Afară, sub fereastră, câinele mârâia.</p>
                  <p>— Se întoarce Hagen, zise Gunther.</p>
                  <p>— Singur? întrebă Nora cu o teamă pe care nu o putea ascunde.</p>
                  <p>— Nu. Dacă ar fi singur, Faffner nu s-ar fi trezit din somn. Mai este cineva.</p>
                  <p>Ascultară amândoi în tăcere pași care se apropiau. Gunther era rezemat de cămin, cu brațele deschise. Se uita spre ușă și spuse, cu un glas șoptit, pe care Nora își aminti a-l mai fi auzit în acea seară:</p>
                  <p>„Mancher auf der Wanderschaft</p>
                  <p>Kommt aus Tour auf dunklen Pfaden…” 16 </p>
                  <p>Auf dunklen Pfaden… Pe întunecate cărări…</p>
                  <p>„Într-adevăr, gândea Nora privindu-l pe Paul, care intrase; într-adevăr, nimeni nu vine dintr-o mai adâncă noapte, pe mai întunecate cărări decât omul ăsta.”</p>
                  <p>Merse spre el, ca să-l întâmpine.</p>
                  <p>— Dacă ai ști câte s-au întâmplat!</p>
                  <p>I se părea că nu l-a văzut de mult, că-l regăsește după o lungă despărțire și ar fi vrut să poată face pentru el ceva – un gest de tandrețe, unul de recunoaștere, un semn de înțelegere – dar tăcerea lui o descuraja.</p>
                  <p>Îl luă de braț, ca să-l prezinte lui Gunther; băiatul însă ieșise fără să spună vreun cuvânt și îi lăsase singuri.</p>
                  <p>— Vino aici, lângă foc, Paul.</p>
                  <p>Îl sili să șadă în fotoliu.</p>
                  <p>— Ce obosit ești! Trebuie să mă urăști. Te port de atâtea ceasuri prin pădure, prin zăpadă. De câte ore umblăm? Mi se pare că sunt zile și nopți de când am plecat. Spune, mă urăști, nu-i așa?</p>
                  <p>El rămăsese cu ochii ațintiți asupra flăcărilor din cămin.</p>
                  <p>— Nu, Nora. Aș vrea să țină mereu. Aș vrea să nu mă întorc niciodată. Întinse mâna dreaptă spre flacăra din cămin, ca și cum ar fi vrut s-o prindă între degetele lui deschise. Mă tem de un singur lucru: că nu e adevărat… că n-am plecat… că totul se petrece în vis… pădurea, muntele, noaptea… că totul nu e decât un vis, din care s-ar putea să mă trezesc.</p>
                  <p>Vorbea în șoapte, ca și cum s-ar fi temut ca propriile lui cuvinte să nu tulbure acest vis.</p>
                  <p>— Uită-te la flacăra asta care arde… Seamănă ea cu o flacără adevărată? Unde ai mai văzut, decât în vis, o flacără așa de albastră, așa de ușoară… Uite, trec cu degetele prin ea, și nu arde.</p>
                  <p>Nora, cu o mișcare vie, îl prinse de mână și îl opri la timp.</p>
                  <p>— Paul, tu ai febră. Nu știi ce vorbești. Trebuie să te culci, să dormi.</p>
                  <p>El părea că nici n-o aude și continua să vorbească cu același glas înăbușit.</p>
                  <p>— Când a venit omul acela cu pelerină neagră și m-a bătut pe umăr și mi-a spus să viu cu el, nu l-am întrebat nimic, dar încă o dată mi s-a părut că totul se întâmplă în vis.</p>
                  <p>Își ridică ochii spre ea.</p>
                  <p>— Și tu, Nora, nu ești și tu cu mine, în același vis? De unde e rana asta la tâmplă? De unde sângele ăsta pe frunte? Ești sigură, spune, ești sigură că nu ne înșelăm? Ești sigură că e adevărat?</p>
                  <p>— Vrei să fie adevărat? îl întrebă ea în șoaptă.</p>
                  <p>— Vreau să dureze. Să nu se termine. Să nu mă întorc.</p>
                  <p>— Unde?</p>
                  <p>El făcu un gest vag cu mâna, arătând ceva dincolo de fereastră, dincolo de noapte…</p>
                  <p>Erau la masă toți trei, tăcuți. Se auzea numai pasul greu al lui Hagen, care le aducea pâine și vin. Un butuc de jar se prăbuși în cămin cu un zgomot surd. Întoarseră toți trei capetele într-acolo: flăcările, un moment înviorate, se linișteau ușoare pe o grămadă arzătoare de cărbuni și cenușă.</p>
                  <p>De afară, sub fereastră, se auzea o răsuflare grea, ca de urs.</p>
                  <p>— E Faffner, spuse Gunther. Nu poate să doarmă.</p>
                  <p>Simte că se întâmplă ceva neobișnuit.</p>
                  <p>Era la masă între Nora și Paul. Se uita la unul și la celălalt cu o privire gravă, în care ochii lui albaștri își pierdeau zâmbetul.</p>
                  <p>— Mi-ar fi greu într-adevăr să vă spun cât de neobișnuită este venirea voastră aici… cât e de neobișnuită pentru noi trei, pentru Hagen, pentru Faffner, pentru mine…</p>
                  <p>Se ridică de la masă, se duse spre fereastră și rămase acolo câtva timp, cu fruntea lipită de geam, uitându-se afară, în noapte.</p>
                  <p>Cu o voce schimbată, spuse ca pentru el, șoptind, parcă ar fi fost un descântec:</p>
                  <p>„Wanderer tritt still herein;</p>
                  <p>Schmerz versteinerte die Schwelle.</p>
                  <p>Da erglänzt în reiner Helle</p>
                  <p>Auf dem Tische Brot und Wein” 17</p>
                  <p>Se lăsă apoi o tăcere adâncă, după care Nora îl întrebă, tot în șoapte;</p>
                  <p>— Ce este?</p>
                  <p>— Un poem. A fost scris mai demult, de un austriac tânăr, mort în război. Se cheamă Ein Winterobend… O seară de iarnă… Și întorcându-se spre ei, îi întrebă: Nu vi se pare că seamănă cu seara aceasta?</p>
               </div>
               <div type="div3">
                  <head>
                     <anchor xml:id="id_X"/>X</head>
                  <p>DIMINEAȚA ERA ÎNNORATĂ, DAR fără ceață. Ningea liniștit. Zăpada ștersese în timpul nopții pași și urme din seara trecută.</p>
                  <p>Paul o găsi pe Nora afară, de vorbă cu Hagen. Faffner era culcat la picioarele lor. Când îl văzu pe el, se ridică încet, cu o lene majestuoasă de leu adormit. Hagen îi spuse un cuvânt într-o limbă neînțeleasă, și câinele se culcă la loc, cu botul pe labele dinainte.</p>
                  <p>— Ai dormit unsprezece ore, îi spuse Nora lui Paul.</p>
                  <p>— Numai atât?</p>
                  <p>Avea într-adevăr impresia că dormise câteva nopți într-una singură: un somn lung, cât o iarnă.</p>
                  <p>Nora îi făcu semn să vorbească încet.</p>
                  <p>— Doarme Gunther.</p>
                  <p>Și îi arătă un mic turn cu fereastră, izolat parcă de restul cabanei, unde era camera băiatului.</p>
                  <p>Cabana era făcută din piatră și bârne, cu obloane verzi și acoperișuri roșii, dar amândouă culorile erau închise, un verde de brad întunecat și un roșu ars, stins. Numai perdelele de cretonă aduceau lumină la ferestre, ca niște glastre cu flori.</p>
                  <p>Schiurile erau pregătite de drum. Pe ale Norei le căutase Hagen în pădure, de cum se făcuse lumină, și le găsise departe, într-un luminiș, cu boturile agățate de niște jnepeni. Bastoanele însă rămâneau pierdute. Hagen îi făcu Norei cu briceagul, din două crengi de brad, bastoane noi și se căznea să le fixeze în vârf două cercuri mici de alun.</p>
                  <p>— Până mâine cred că vă puteți folosi de ele. Mâine mă duc eu la Brașov după târguieli și vă cumpăr altele.</p>
                  <p>În lumina de dimineață, Hagen era tot întunecat. Avea pe umeri aceeași pelerină de stofă cenușie, cu gluga lăsată pe spate.</p>
                  <p>„Seamănă cu un pădurar și cu un preot în același timp”, gândea Nora, neîndrăznind să-l privească bine în ochi. Vorbea rar, apăsat, cu anumită împiedicare. Obrazul eră palid, încadrat de o barbă neagră, aspră, rău pieptănată.</p>
                  <p>— E mai bine să vă puneți schiurile de aici, zise el. Cu piciorul nu se poate merge. Zăpada e prea mare.</p>
                  <p>Paul se simțea pe schiuri ca pe o punte îngustă, pe care mergi în vârful picioarelor.</p>
                  <p>— Nu așa, Paul, îi strigă Nora. Calcă pe schiuri cu toată greutatea. Ai încredere în ele.</p>
                  <p>Veni lângă el și-l apucă cu mâinile de umeri, trăgându-l în jos.</p>
                  <p>— Lasă-te greu pe tocuri și pe toată talpa. Nu trebuie să te clatini.</p>
                  <p>Îi arătă cum să facă primii pași pe zăpadă, făcând ea însăși mișcările încet, descompuse.</p>
                  <p>— Suntem pe teren plat aici. Prin urmare, e exclus să aluneci sau să cazi. Mergi liniștit și mai ales mergi ferm. Împingi întâi schiul drept înainte cu genunchiul îndoit și cu piciorul stâng bine întins. Așa! Acum, trage schiul stâng până în dreptul celuilalt… bun!… și împinge-l pe el înainte… Perfect.</p>
                  <p>— Asta e totul?</p>
                  <p>— Deocamdată, spuse Nora râzând.</p>
                  <p>Paul era totuși încurcat.</p>
                  <p>— Cu bastoanele ce fac?</p>
                  <p>— Te sprijini pe ele, dar nu prea mult. Mai mult te ajuți, când tragi piciorul dinapoi înainte. Fă câțiva pași așa cum te-am învățat, și să vezi că mișcarea se potrivește de la sine. Hai să vedem.</p>
                  <p>Paul simți asupra lui ochii profesoarei. „Numai de n-aș greși”, își zise, uitându-se la vârful schiului drept. Era ca un elev scos la lecție.</p>
                  <p>Porni încet, cu mare atenție. Zăpada era moale, afânată, și în primul moment el avu impresia că schiurile se scufundă, dar pe urmă le simți alunecând fără zgomot, fără rezistență.</p>
                  <p>Nora venea în urma lui, controlându-i mișcările.</p>
                  <p>— Brațele prea depărtate. Ține-le mai aproape de corp, aproape lipite… Da, așa e bine, dar acum sunt prea țepene… Mergi mai liber, mergi mai simplu…</p>
                  <p>Hagen îi însoți câtva timp, ca să le arate drumul. Pe urmă, după ce-i scoase într-o mică poiană, se opri.</p>
                  <p>— De aici, eu mă întorc. Uitați-vă bine pe unde mergeți, ca să știți cum să veniți înapoi. De obicei, Gunther mănâncă la ora unu. Dacă întârziați, are să vă aștepte.</p>
                  <p>Rămase acolo, împreună cu Faffner, și îi privi un timp cum se depărtau.</p>
                  <p>— Știi ce mă sperie la omul ăsta? îl întrebă Nora în șoapte pe Paul.</p>
                  <p>— Știu. Pelerina lui neagră.</p>
                  <p>— Nu. Ochii. Ochii lui albaștri.</p>
                  <p>Și pe urmă, după o nouă tăcere, surprinsă de o asemănare pe care abia în momentul acela o găsea, adăugă:</p>
                  <p>— Are parcă ochii lui Gunther. La fel de albaștri.</p>
                  <p>Întoarseră amândoi capul. Hagen era nemișcat în același loc. Cu pelerina neagră pe umeri, părea, din depărtare, un trunchi de copac ars.</p>
                  <p>Terenul de schi din fața Turingului era plin de lume. Veniseră și sașii de la S.K.V., în grupuri gălăgioase. Pe panta mare ce cobora imediat de sub vârful muntelui, se antrena o echipă de militari, pentru concursurile de la Predeal. Se vedeau de departe, ca niște stele negre, căzătoare, pe un cer de zăpadă, întregul teren era ondulat de imense talazuri albe, ridicate spre cer și oprite în loc, într-o mișcare încremenită de flux.</p>
                  <p>Nora și Paul se opriseră pe o creastă de val.</p>
                  <p>— Aici ai să coborî. Paul.</p>
                  <p>— Crezi?</p>
                  <p>— Sunt sigură.</p>
                  <p>El se uită încurcat la panta ce se deschidea în fața lui. I se părea amețitor de dreaptă. „Am să cad”, își spuse în gând. Ar fi vrut să ceară un răgaz, o amânare. Nu era prea greu pentru început? N-ar fi fost mai cuminte să înceapă cu lucruri mai simple? Ridică privirea spre Nora, dar nu îndrăzni să-i spună nimic. Citea pe figura ei o neîndurare de profesor, care a pus întrebarea și acum așteaptă răspunsul.</p>
                  <p>— Uite aici, Paul. Te lași pe genunchi, ca pe două arcuri. Înțelegi? Ca pe două arcuri.</p>
                  <p>Îl privea drept în ochi și rostea cuvintele aproape silabă cu silabă.</p>
                  <p>— Bastoanele le duci înapoi, cât mai înapoi. Ca să fi sigur pe ele, lipește mâinile de șolduri. Așa. Capul înainte, umerii înainte, corpul înclinat… mai înclinat… Așa… Schiurile. Unul lângă altul, perfect paralele… Acum pleacă…</p>
                  <p>„Mai am timp să mă opresc, își zise Paul. Mai am timp să rămân pe loc, mai am timp să…”</p>
                  <p>Schiurile porniseră încet, singure. Pe urmă, avu deodată senzația că nu le mai are în picioare. Un val de zăpadă venea vertiginos spre el. „Cad!” Ceva asurzitor, un tunet sau o mare tăcere acoperi totul.</p>
                  <p>Se dezmetici brusc. Era pe schiuri, în picioare, oprit pe loc. „Poate nici n-am plecat. Poate mi s-a părut.” Se uită în jur după Nora, ca să se convingă dacă într-adevăr n-a rămas lângă ea și dacă tot acest vârtej, din care ieșea fără răsuflare, nu fusese doar un moment de amețeală. Ea îl striga de departe, de unde îi făcea semn cu mâna dreaptă ridicată în aer.</p>
                  <p>— Prin urmare, a fost adevărat, zise Paul măsurând cu ochii imposibila distanță.</p>
                  <p>Nora fu într-o clipă lângă el.</p>
                  <p>— Bravo, Paul, Sunt mulțumită de tine. Sunt mândră de tine.</p>
                  <p>Erau pe creasta unui alt val de zăpadă și aveau înaintea lor o nouă pantă, mai lungă, dar mai puțin aspră decât cea dintâi.</p>
                  <p>— Pornim? întrebă Nora</p>
                  <p>— Pornim!</p>
                  <p>Se avântă, fără să mai aștepte semnalul ei de plecare. Din nou avu senzația că schiurile își pierd din greutate și că el o ia înaintea lor, plutind sau căzând. Era o senzație de lumină intensă. Ceva îl izbi în frunte și îl orbi. Un moment, nu-și dădu seama dacă plutește mai departe sau a căzut. Pe urmă, simți că se rostogolește la vale, cu capul în zăpadă, cu picioarele în aer și schiurile împiedicate unul de altul.</p>
                  <p>Când izbuti să ridice fruntea din zăpadă, Nora era aplecată peste el, râzând.</p>
                  <p>— Ce s-a întâmplat? o întrebă el buimăcit.</p>
                  <p>— Nimic mai mult decât vezi: ai căzut.</p>
                  <p>— E grav?</p>
                  <p>— Nu e grav. E solemn.</p>
                  <p>Îl ajută să se ridice de jos și-l scutură de zăpadă.</p>
                  <p>— Îți râzi de mine.</p>
                  <p>— Nu, dragă Paul, vorbesc foarte serios. Nimic nu e mai solemn la schi decât prima cădere. Schiul se învață căzând. Ai să cazi de aici încolo de zeci de ori, de sute de ori. Prima cădere, însă, asta a fost.</p>
                  <p>El se uită înapoi spre panta parcursă numai pe jumătate: lăsase în urmă două dâre paralele în zăpadă, ca două șine de tren, întrerupte în punctul căderii, ca și cum acolo schiurile ar fi sărit de pe linie,</p>
                  <p>— Nu înțeleg de ce am căzut.</p>
                  <p>— Pentru că ții genunchii țepeni. Pentru că tragi umerii înapoi. Pentru că arunci mâinile înainte.</p>
                  <p>— Mai sunt și alte motive?</p>
                  <p>— Mai sunt.</p>
                  <p>Se priviră o clipă drept în ochi, și pe urmă izbucniră în râs, amândoi deodată. „Râsul ăsta nu i l-am mai văzut”, gândi Nora. Ar fi vrut să întindă mâna spre el, cu un elan de afecțiune pentru omul tânăr pe care îl descoperea în acea dimineață. Se opri însă la timp.</p>
                  <p>— Destul am glumit. Acum să mergem mai departe.</p>
                  <p>Spunea aceste cuvinte de „chemare la ordine” ca și cum ar fi bătut cu creionul în catedră, ca să facă liniște în clasă. El o apucă de braț, oprind-o pe loc,</p>
                  <p>— Vreau să-ți spun ceva.</p>
                  <p>— Te ascult.</p>
                  <p>— Ești profesoară.</p>
                  <p>— Da. Sunt.</p>
                  <p>Pe figura ei era un zâmbet de melancolie.</p>
                  <p>— Cum îți spun ție elevele tale la școală?</p>
                  <p>— Nu știu. Probabil: „Domnișoara de franceză”.</p>
                  <p>— Ei bine, eu îți voi spune la fel. „Domnișoara de franceză”. Domnișoara mea de franceză.</p>
                  <p>— Nu. Tu îmi vei spune mai simplu: Nora. Sau, dacă vrei, Nora ta.</p>
                  <p>Se întoarse scurt pe schiurile ei și porni la vale într-un nor de zăpadă.</p>
                  <p>„Ești absurdă, Nora, ești absurdă. De ce spui lucruri stupide? De ce te lași dusă de vorbe? Ce o să creadă omul ăsta despre tine? Unde e pactul sportiv pe care l-ai încheiat cu el? Unde e discreția ta? Unde e pudoarea ta?”</p>
                  <p>Ar fi vrut să plângă. Ajunsese jos la marginea terenului, lângă pădure, într-o singură clipă și ar fi vrut să se arunce într-o cursă de zece ori mai amețitoare, ca să uite, ca să fugă de ea, ca să se pedepsească.</p>
                  <p>Abia îl mai zărea în punctul unde-l lăsase, nemișcat, pierdut între schiori care urcau și coborau pe lângă el. O urmărise probabil cu privirea de-a lungul vertiginoasei ei coborâri și avea încă ochii ațintiți spre ea, căci, iată, ridicase acum chipiul și îi făcea semn, agitându-l.</p>
                  <p>Dinspre vârful muntelui, echipa de militari cobora în grup, spre cabană, tăind terenul de-a curmezișul, ca o avalanșă. Norul de zăpadă stârnit de trecerea lor îl acoperise și pe el, și acum nu mai era de găsit. Nora îl căuta cu atenție pe linia depărtată, unde-l știa, când îl văzu deodată răsărind mult mai aproape, pe o ridicare de teren pe care o urcase nu se știa cum din partea cealaltă și o cobora acum repede.</p>
                  <p>— Prea repede, zise Nora. Mult prea repede!</p>
                  <p>Îl văzu căzând și rostogolindu-se spre vale, dar ridicându-se imediat, alb de zăpadă și pornind din nou, fără să se scuture și parcă fără să se uite încotro aleargă. Se prăbuși după primii cinci metri, și pe urmă Nora îl căută zadarnic cu privirea. Grupuri de schiori îi tăiau trecerea și îl acopereau.</p>
                  <p>„Ar trebui să-i ies înainte, să-l ajut”, își zise, dar el răsări din nou mult mai aproape, numai la câțiva metri de ea.</p>
                  <p>„În viteza cu care vine, n-are să se poată opri.” La un pas de ea, el se lăsă să cadă.</p>
                  <p>— De câte ori ai căzut?</p>
                  <p>— De cinci ori.</p>
                  <p>— Cum e?</p>
                  <p>— Este…</p>
                  <p>Nu știu cum să continue. Căuta un cuvânt pe care nu-l găsea. Pe urmă îi spuse râzând:</p>
                  <p>— Aș vrea să chiui. Aș vrea să strig.</p>
                  <p>— Strigă.</p>
                  <p>Întoarse capul spre pădure, își duse mâinile la gură și scoase un strigăt prelung: Uuuuuu… Nimeni nu răspundea din pădure, dar strigătul lui răsuna departe printre brazi.</p>
                  <p>— Și acum, zise Nora, să revenim la vorbirea articulată. Spune, cum e?</p>
                  <p>— Nu știu cum să spun. E ceva care întrece cuvintele mele. E ceva intens. E o mare lumină… Cred că sunt beat.</p>
                  <p>Se trânti în zăpadă cu brațele deschise și se rostogoli de câteva ori, ca în iarbă.</p>
                  <p>Un schior venea dinspre Turing și opri lângă ei.</p>
                  <p>— Bună vremea?</p>
                  <p>Era sasul roșcat, întâlnit în ajun la S.K.V. „Omul cu ochi de viezure”, își aminti Nora.</p>
                  <p>— Așadar, tot ați găsit loc la Turing? Drept să vă spun, nu prea credeam că o să găsiți. N-am vrut aseară să vă descurajez, dar…</p>
                  <p>— Nu stăm la Turing, îi tăie vorba Nora.</p>
                  <p>Și se întrebă în gând: „Ce o fi având azi că e atât de vorbăreț?”</p>
                  <p>— Nu la Turing? Dar unde?</p>
                  <p>Ea făcu un gest nelămurit, în sus, spre poiana Trei Fetițe…</p>
                  <p>— O cabană acolo…</p>
                  <p>— Cabana lui Gunther?</p>
                  <p>Nora nu răspunse, dar omul întrebă încă o dată, plin de neîncredere:</p>
                  <p>— Cabana lui Gunther?</p>
                  <p>Era în vocea lui o expresie de uimire, pe care ochii mici, metalici, neexpresivi n-o înregistrau, dar pe care sprâncenele mari, albite o spuneau cu o ridicare exagerată.</p>
                  <p>— Dacă ar ști bătrânul Grodeck!… zise el pe gânduri. Pe urmă porni pe schiuri mai departe.</p>
                  <p>Nora nu avu timp să-l întrebe nici cine era bătrânul Grodeck, nici ce s-ar fi întâmplat dacă ar fi știut.</p>
                  <p>„Ciudate lucruri”, gândi ea.</p>
                  <p>Aveau acum de urcat întreaga pantă înapoi. Nora îi arătă lui Paul cum trebuie să meargă în zigzaguri mari, de la dreapta la stângă și cu muchia schiului înfiptă oblic în zăpadă.</p>
                  <p>— Urci în trepte mici. Fiecare pas să fie o treaptă pe care ți-o tai singur în zăpadă.</p>
                  <p>El mergea înainte, dar când ajungea, pe dreapta sau pe stânga, la marginea terenului și trebuia să schimbe direcția, se temea să nu fie luat la vale și să nu alunece cu coada schiurilor în jos.</p>
                  <p>Schiurile trebuiau întoarse acolo cu o mișcare de foarfecă, pe care Nora i-o arătă în mișcări descompuse, dar pe care, deși teoretic i se părea foarte simplă, el nu o putea face. Era un moment în care unul din schiuri trebuia aruncat în aer, întors brusc și pe urmă adus lângă celălalt, totul petrecându-se într-o singură secundă. Până acolo, lucrurile mergeau foarte bine, dar în acea clipă de suspendare pe un singur schi, Paul își pierdea echilibrul și cădea.</p>
                  <p>— Eu renunț, zise el, după câteva încercări. Se trântise în zăpadă și își încrucișase brațele.</p>
                  <p>— Eu însă nu renunț, răspunse Nora. Te rog să te ridici și să faci o întoarcere corectă. Nu plecăm de aici până nu o faci.</p>
                  <p>Se întoarseră la cabană după ora unu. Paul era flămând, obosit și entuziast.</p>
                  <p>— Mai bine rămâneam pe teren. Am fi găsit ceva de mâncare la Turing.</p>
                  <p>— Știi bine că nu se poate. Ne așteaptă Gunther.</p>
                  <p>Gunther nu-i aștepta. Hagen le spuse că băiatul nu poate coborî la dejun și îi roagă să mănânce fără el.</p>
                  <p>— E obosit. N-a dormit toată noaptea. Are nevoie de odihnă.</p>
                  <p>Nora voi să urce până în camera lui din turn, ca să-l vadă, dar Hagen o rugă să renunțe.</p>
                  <p>— Nu e nimic grav. Să-l lăsăm să doarmă. Dacă se odihnește bine, seara va veni jos.</p>
                  <p>— Se întâmplă lucruri ciudate în casa asta, zise Nora la masă.</p>
                  <p>— Ciudate? întrebă Paul. Nu văd.</p>
                  <p>— Tu nu vezi nimic acum, dragul meu.</p>
                  <p>— Ai dreptate. Sunt amețit, sunt beat.</p>
                  <p>Avea înaintea ochilor numai întinderi albe de zăpadă, pe care se vedea zburând. Închise ochii și încercă să suspende în el orice gând, ca în acea fulgerătoare senzație de plutire, de zbor, de cădere. Ce era de neimaginat, de neregăsit, era tăcerea adâncă ce se făcea în el în acel moment.</p>
                  <p>— Din fericire, nu durează, spuse deodată cu glas tare.</p>
                  <p>— Ce? întrebă Nora surprinsă.</p>
                  <p>— Nu știu cum să-ți spun. Căderea. Zborul. Șocul. E o singură secundă. Dacă ar fi două, poate am muri.</p>
                  <p>Nora îl privi cu un surâs potolit. Cunoștea și ea acest delir al primei zile de schi și știa că va trece. Dar îi plăcea să vadă pe figura lui obosită această izbucnire de lumină, îi plăcea să asculte copilăroasa lui exaltare.</p>
                  <p>— E amețitor, Nora. Nimic în lume, nici vinul, nici muzica, nici iubirea… nu, nici iubirea, nimic, nimic nu aduce atâta lumină. Mă întreb dacă e posibil, mă întreb dacă sunt eu, mă întreb dacă miracolul mi se întâmplă mie.</p>
                  <p>„Ce tânăr e”, se gândea Nora. O speria puțin prea marea lui fericire, dezordonata lui bucurie. Se simțea lângă el prea rezonabilă, prea împăcată. „Poate prea bătrână”, își zise cu zâmbetul ei de profesoară.</p>
                  <p>Paul voi să plece îndată după-masă. Abia aștepta să ajungă din nou pe terenul de exerciții.</p>
                  <p>— Să ne grăbim cât e lumină. La patru se întunecă.</p>
                  <p>Mergea înainte pe schiuri, cu pași lungi. Nora, din urmă, îi corecta ținuta, făcându-i mereu aceleași observații.</p>
                  <p>— Brațele mai apropiate… Capu-l sus… Nu te uita la schiuri… Privește drept înainte…</p>
                  <p>Din toate părțile, zarea era închisă de o perdea alburie de nori.</p>
                  <p>Nora se oprise pe loc.</p>
                  <p>— Ce s-a întâmplat? întrebă Paul, mirat că nu mai aude din urmă glasul profesoarei.</p>
                  <p>— Nimic. Ascult.</p>
                  <p>Ningea pe toată Țara Bârsei, pe toată valea Timișului, zeci de tone de zăpadă cădeau în fiecare moment, într-o nesfârșită tăcere.</p>
                  <p>— Totdeauna m-a îngrozit gândul că aș putea muri de înec, spuse Nora. Potopul cred că a fost ceva dezgustător. O lume care moare înecată. O aud cum gâlgâie, cum se zbate în umezeală, în putreziciune. Dar un potop de zăpadă mi-ar plăcea. Să dormi, să mori în zăpadă, nimic nu poate fi mai frumos, mai curat. E moartea pe care o aleg.</p>
                  <p>— Se poate, zise Paul. Dar eu aleg viața. Ieri aș fi murit bucuros. Mi se pare că ți-am și propus. Astăzi însă vreau să trăiesc.</p>
                  <p>— Și eu, râse Nora.</p>
                  <p>Se priviră cu seriozitate, ca pentru un legământ, ca pentru o mare hotărâre comună.</p>
                  <p>Ajunși din nou la Turing-Club, Paul ar fi vrut să reînceapă imediat cursele lui de dimineață, dar Nora îl opri.</p>
                  <p>— Trebuie să facem un program de instrucție. Până acum te-ai jucat, dar acum e timpul să înveți.</p>
                  <p>Entuziasmul lui Paul scăzu dintr-o dată.</p>
                  <p>— Ce vrei să învăț? îmi ajunge cât știu.</p>
                  <p>Spusese aceste cuvinte aproape răstit. Era în el un fel de rea-voință de elev leneș, pe care Nora o cunoștea, de la școală, prea bine ca să se sperie, sau ca să se supere. Prefera să treacă mai departe, ca și cum n-ar fi băgat de seamă.</p>
                  <p>— Începem cu un exercițiu de plug. Plugul este o frână. Te ajută să-ți micșorezi viteza, ba chiar, dacă viteza nu e prea mare, să te oprești. Mișcarea e foarte simplă, în loc să mergem cu schiurile paralele, le deschidem într-un unghi, cu vârful înainte. Să te uiți cu atenție cum fac eu, și pe urmă vom încerca împreună.</p>
                  <p>Nora porni în poziția de plecare, pe care i-o arătase dimineața, dar, când începu să ia viteză, îndoi și mai mult genunchii și depărtă schiurile unul de altul în partea dinapoi, apropiindu-le însă și mai mult în față. Cu vârfurile unite, cele două schiuri se deschideau ca două lame de foarfece, iar alunecarea se încetini automat, împiedicată parcă de o frână.</p>
                  <p>— E greu? întrebă Nora.</p>
                  <p>— Nu. Am impresia că e simplu.</p>
                  <p>Era totuși mai greu decât i se păruse privind, căci de la prima încercare căzu. În momentul în care voise să depărteze schiurile unul de altul, simțise în gleznă o rezistență neașteptată, ca și cum cineva i-ar fi pus piedică.</p>
                  <p>Se ridică din zăpadă fără niciun cuvânt și porni din nou. Schiurile i se păreau nespus de ușoare, zăpada era moale și adâncă, senzația de alunecare la vale era ca o delicioasă plutire – dar glasul Norei îl chema la datorie: plug! plug!</p>
                  <p>Încercă din nou să deschidă schiurile și din nou simți aceeași rezistență, care îl aruncă la pământ.</p>
                  <p>Începea să-i fie necaz pe Nora, pe zăpadă și mai ales pe acest blestemat „plug”, care nu mergea.</p>
                  <p>— De ce cad?</p>
                  <p>— Pentru că greșești. La schi, lucrurile sunt foarte simple: cine greșește cade.</p>
                  <p>Ar fi vrut să obțină de la el un surâs, dar el nu primi să glumească. Cu cozorocul căzut pe ochi, cu tunica plină de zăpadă, cu schiurile împiedicate unul de altul, era ca un elev supărat.</p>
                  <p>— Să începem din nou, Paul. Cu mai multă atenție. Trebuie să te lași cu toată greutatea pe amândouă schiurile. Când intri în plug, nu întoarce schiul pe muchie: lasă-l plat cu toată talpa pe zăpadă.</p>
                  <p>Paul se răzvrăti.</p>
                  <p>— Nu, Nora, nu mai vreau. E prea complicat. Nu vreau să mai învăț. Cât știu mi-e de ajuns. Vreau să alerg. Vreau să cad. Ca azi-dimineață.</p>
                  <p>Porni repede, de teamă să nu-l oprească ea, cu schiurile paralele, înclinat deasupra lor și cu brațele deschise larg, ca două aripi. După primul avânt, simți că nu mai e stăpân pe mișcările lui, că nu mai poate nici întoarce, nici opri și că e prins într-un vertiginos zbor. Din nou aceeași lumină albă, intensă îl copleși. Dincolo de această lumină nu mai era nimic – nici el, nici lumea. Imagini răzlețe – un pom, încă unul, o fată, un fanion roșu – treceau pe lângă el într-o nebunească viteză și piereau în urma lui ca într-un vis.</p>
                  <p>Nu-și dădu seama când a căzut. Câteva secunde i se păru că zborul continuă. Era în el o mare lumină, care nu se stingea.</p>
                  <p>Nora era deasupra lui, tăcută, așteptându-l să se dezmeticească. Paul o întrebă râzând.</p>
                  <p>— Acum ai să mă cerți, nu?</p>
                  <p>— Nu.</p>
                  <p>Se trânti în zăpadă, lângă el, și îl apucă prietenește de braț.</p>
                  <p>— Ascultă-mă, Paul. Sunt două mari primejdii la schi: să crezi că e foarte greu și să crezi că e foarte ușor. Schiul nu e nici atât de greu cât credeai tu ieri, dar nici atât de ușor cât crezi azi. Ceea ce faci tu nu e nici măcar un act de curaj: e o nebunie. A face schi nu însemnează să aluneci orbește la vale. Trebuie să fi stăpân pe viteza ta. Să poți opri când vrei. Să poți întoarce când trebuie. Dacă vrei să te sinucizi, spune-mi. Cunosc alte metode mai sigure.</p>
                  <p>Vorbea cu vocea ei egală, calmă, de profesoară. Paul o asculta supus.</p>
                  <p>— Spune ce vrei să fac, și voi face.</p>
                  <p>— Trebuie să mă asculți. Trebuie neapărat să mă asculți. Vreau să fac din tine un bun schior. Poate că toată viața ta de aici încolo depinde de acest lucru…</p>
                  <p>Nu i se părea exagerat s-o audă vorbind astfel, într-adevăr, dacă schiul era această mare lumină, pe care câteva secunde, numai, o trăise într-adevăr, poate că o întreagă viață putea începe din nou.</p>
                  <p>— Ne întoarcem la plug? întrebă Paul resemnat.</p>
                  <p>— Da, ne întoarcem. Și nu-l lăsăm până nu-l știm. O dată, de zece ori, de o sută de ori. Promiți?</p>
                  <p>— Jur.</p>
                  <p>Se întoarseră la cabană târziu, pe întuneric. Hagen îi aștepta în fața casei, cu un felinar pe care îl agita printre brazi, ca să le arate de departe drumul. Faffner îi întâmpină mârâind prietenește.</p>
                  <p>În casă era cald, focul ardea cu flăcări mari în cămin. Un miros de ceai și de foi de tutun îi dădea căldurii ceva aromat, adormitor.</p>
                  <p>— Unde e Gunther? întrebă Nora.</p>
                  <p>Hagen nu răspunse la întrebare, dar îi întinse Norei o hârtie.</p>
                  <p>— Gunther vă trimite asta.</p>
                  <p>Nora desfăcu hârtia și citi: „Mi-a spus Hagen că ați întrebat de mine. Vă mulțumesc. Îmi pare rău că nu pot coborî nici astă-seară. Vă rog să rămâneți. Sunt fericit că vă aflați aici. Cred că mâine vă voi putea vedea.”</p>
                  <p>Nora ridică o privire întrebătoare spre Hagen.</p>
                  <p>— E bolnav?</p>
                  <p>— Nu e bolnav. E obosit.</p>
                  <p>Era vădit că omul nu vrea să spună mai mult. Nora îl privea cu oarecare teamă. „De ce am rămas singură cu ei?” Paul se urcase sus, ca să-și schimbe hainele de schi, prea ude de zăpadă. Îl auzea umblând prin odaia de deasupra. Îi trecu prin minte un gând stupid, dar calmant. !Dacă strig, mă aude.”</p>
                  <p>Hagen își scoase pelerina de pe umeri și rămase în surtucul lui negru de postav. „Are ochi așa de albaștri și este totuși așa de întunecat!” gândi Nora. Era lângă etajera cu cărți, în fața acelui portret delicat de femeie, la care se uitase și aseară.</p>
                  <p>— E mama lui Gunther?</p>
                  <p>— Da. E tânără doamnă Grodeck.</p>
                  <p>„Are ochii lui Gunther, dar nu are privirea lui”, își spuse Nora, amintindu-și expresia de tandrețe pe care o avusese băiatul privind același portret.</p>
                  <p>— Nu vine pe aici?.</p>
                  <p>— Cine?</p>
                  <p>— Doamna Grodeck! Tânără doamnă Grodeck, cum spui dumneata.</p>
                  <p>Hagen nu răspunse. Întrebarea părea că-l neliniștește.</p>
                  <p>— Mă duc să văd ce face Gunther, zise el deodată.</p>
                  <p>Poate are nevoie de mine.</p>
                  <p>Nora se duse spre fereastră și rămase acolo câtva timp pe gânduri. Nici nu-l auzi pe Paul când coborâse scările și se apropiase de ea. Tresări cu o mișcare de spaimă când el îi puse mâna pe umăr.</p>
                  <p>— Ce e cu tine, Nora? Ce s-a întâmplat?</p>
                  <p>— M-ai speriat. Nu știam că ești tu.</p>
                  <p>— Dar cine putea fi?</p>
                  <p>— Nimeni, desigur. Dar sunt atâtea lucruri stranii în casa asta.</p>
                  <p>— Ce fel de lucruri stranii?</p>
                  <p>— Nu știu bine. Băiatul din turn, care nu coboară și pe care e interzis să-l vedem. Omul cu pelerina neagră, care nu răspunde la întrebări. Portretul despre care nu e voie să întrebi pe nimeni…</p>
                  <p>Afară, câinele, care auzise voci, veni prin zăpadă până sub fereastră și se ridică cu labele pe zid, privindu-i prin geam cu ochii lui buni, umezi.</p>
                  <p>Nora îi deschise ușa.</p>
                  <p>— Intră, Faffner, înăuntru. Poate că știi tu să ne spui ce se petrece aici.</p>
                  <p>Câinele se lăsă mângâiat pe blana lui de urs, pe botul lui mare, somnoros. Lângă urechea dreaptă, pe jumătate ruptă, avea o cicatrice, care urca până sub grumaz.</p>
                  <p>— Ești și tu un om pățit, îi spuse Nora și îl trase lângă fotoliul ei, aproape de cămin.</p>
                  <p>Cu Faffner lângă ea, se simțea apărată fără să știe bine împotriva cui. Ar fi vrut să rămână acolo în fotoliu, ore întregi…</p>
                  <p>Masa de seară ținuse mult. Mâncaseră în doi, serviți de Hagen, într-o tăcere pe care n-o întrerupea decât clinchetul farfuriilor și uneori mârâitul câinelui adormit lângă cămin.</p>
                  <p>— Dacă vă duceți la culcare, le spuse Hagen, lampa cea mică de pe etajeră nu e nevoie s-o stingeți. De obicei rămâne aprinsă toată noaptea.</p>
                  <p>Îl auzeau acum cum închidea obloanele de afară, la ferestre și la uși.</p>
                  <p>„E așa de târziu? se întreba Nora. Va trebui într-adevăr să mergem la culcare?”</p>
                  <p>Se gândea cu puțină neliniște la momentul acela, își aduse aminte că totuși Paul era un străin sau cel mult un camarad. Noaptea lor de dragoste, singura lor noapte de dragoste, fusese o întâmplare, o neînțelegere, un lucru uitat, asupra căruia nu voia să revină. Legase cu el, la plecare, cu cea mai sinceră bună-credință, un pact sportiv, un pact bărbătesc, și era hotărâtă să-l țină. Noaptea trecută dormiseră unul lângă altul ca doi soldați după un marș lung, doborâți de oboseală. Dar acum îi era frică de noaptea care venea și care-i găsea treji, cu ochii deschiși.</p>
                  <p>Pentru prima oară îi păru rău că n-au rămas în dormitorul comun de la Turing-Club. Acolo, cel puțin, lucrurile ar fi fost clare, fără primejdie, fără ispită…</p>
                  <p>— E târziu, Nora, spuse Paul venind spre ea. Nu ne culcăm?</p>
                  <p>Punea întrebarea cu simplitate, fără neliniște, fără nerăbdare. Era ceva sigur în el, ceva împăcat.</p>
                  <p>Ea nu știu cum să răspundă. Nu ezita, dar nici un găsea gestul sau cuvântul cu care să-l urmeze.</p>
                  <p>— Să primim lucrurile așa cum vin, spuse tot el. Să ne lăsăm puțin în voia lor, vrei?</p>
                  <p>O cuprinse în brațe și o sărută lung pe ochi, pe buze. Nu era un sărut pasionat, dar era un sărut cald, greu.</p>
               </div>
               <div type="div3">
                  <head>
                     <anchor xml:id="id_XI"/>XI</head>
                  <p>A DOUA ZI, NORA ÎL CĂUTĂ LA Turing-Club pe sasul roșcat de la S.K.V. Era hotărâtă să intre în vorbă cu el și să-i pună întrebări precise despre „misterele Grodeck”.</p>
                  <p>Dar omul era de negăsit. Pe terenul de exerciții erau zeci de schiori – mai mulți chiar decât în ajun – și ar fi fost greu să descopere între ei pe omul cu ochi de viezure. Nici nu știa cum îl cheamă.</p>
                  <p>— Ar trebui, la prânz, când mergem spre casă, să facem un ocol pe la cabana Sașilor. Poate dăm de el.</p>
                  <p>— Să facem! acceptă Paul.</p>
                  <p>— Dar să știi că nu e ușor. Avem de coborât până acolo o pantă destul de repede, și drumul e foarte umblat. La fiecare pas, te lovești de altcineva. Te iau cu mine numai dacă lucrezi serios toată dimineața.</p>
                  <p>Paul primi cu supunere îndârjită. „Voi învăța, voi învăța”, își spuse în gând. Își descoperea ambiții mari, copilărești. Ar fi vrut s-o uimească pe Nora, s-o dezarmeze, s-o întreacă.</p>
                  <p>„Plugul” mergea acum destul de bine, mai ales când viteza nu era prea mare. În viteză mare însă, îi era imposibil să deplaseze schiurile de pe linia lor. Avea în glezne o senzație de încleștare. Privea cu o ciudată și neputincioasă fascinație spre botul schiurilor, își dădea seama că e prins într-o cădere, care se accelerează cu fiecare secundă, și îi era totuși cu neputință să transmită schiului acea simplă apăsare care l-ar fi făcut să derapeze spre dreapta sau spre stânga și să se smulgă vitezei.</p>
                  <p>— Trebuie să învățăm virajele, spuse Nora. Începem cu cele mai simple: virajele din plug. Pentru cursa noastră de la prânz, ne vor ajunge. După-masă sau mâine, o să încercăm lucruri mai grele.</p>
                  <p>Lui Paul i se păreau și acestea destul de grele. Explicarea teoretică era totdeauna simplă (“Lași greutatea pe unul din schiuri, îl liberezi pe celălalt, și întoarcerea se face automat”), dar când trebuia să aplice lucrurile elementare pe care le învățase, se lovea de piedici neașteptate și, pentru el, de neînțeles.</p>
                  <p>Lucră toată dimineața sub controlul Norei, repetând mereu aceleași întoarceri spre dreapta și spre stânga. Era un antrenament aspru, meticulos, fără frumusețe, fără glorie. Unde erau eroicele lui avânturi din ajun? Unde era strigătul acela de libertate, explozia aceea de bucurie?</p>
                  <p>Nora îi oprea cu severitate cele mai timide elanuri.</p>
                  <p>— Nu e bine. Înapoi.</p>
                  <p>Îl obliga să înceapă de zeci de ori aceeași mișcare. Îi dădea ordine scurte, seci, încăpățânate. „Ca un ofițer maniac”, gândi Paul cu necaz, dar se hotărâse să primească totul fără răzvrătire.</p>
                  <p>— La loc. Nu e bine. Încă o dată.</p>
                  <p>Se uită pe furiș la ea. Era serioasă, atentă, severă. Nimic n-o amintea pe femeia caldă, senzuală și puțin tristă, care dormise toată noaptea în brațele lui. Până și gândul acesta i se părea acolo, pe terenul de schi, imposibil. Era un gând tulbure, somnoros, leneș, care trebuia alungat.</p>
                  <p>Fata aceasta cu tunica albastră, cu gesturile sigure, cu vocea fermă era un om cuminte.</p>
                  <p>Paul se opri în mijlocul exercițiului început, se apropie de Nora și o bătu băiețește pe umăr.</p>
                  <p>— Ce s-a întâmplat? întrebă ea surprinsă.</p>
                  <p>— Nimic. Voiam doar să-ți spun că ești un bun camarad.</p>
                  <p>Nora rămase puțin nedumerită, căci neașteptatul lui gest nu intra în seria ei de gânduri.</p>
                  <p>Pe urmă răspunse cu simplitate:</p>
                  <p>— Știu.</p>
                  <p>Până la S.K.V., Paul căzu de nenumărate ori. Nimic din ce învățase pe teren nu-i mai servea acum. Lucruri pe care sus, la Turing-Club, reușea să le facă destul de corect deveneau acum din nou imposibile.</p>
                  <p>Dinspre vârf coborau grupuri de schiori, pe același drum îngust, marcat eu triunghiuri galbene. Îi auzea chiuind în urma lui, de la mari distanțe, și pentru că nu se putea feri la timp din calea lor, se arunca singur în zăpadă, la marginea drumului, lăsându-i să treacă.</p>
                  <p>Ajunse la S.K.V. alb de sus până jos, obosit de prea multe căderi și totuși bucuros de cursa făcută.</p>
                  <p>— Nu-mi spune nimic, Nora. Știu tot: am făcut o mie de greșeli. Îți promit că data viitoare nu le mai fac.</p>
                  <p>Omul cu ochii de viezure era în curtea cabanei cu un topor în mână și despica butuci mari de stejar, pentru foc.</p>
                  <p>— Nu mai locuiți la Gunther? îi întrebă zărindu-i.</p>
                  <p>— Ba da, răspunse Paul, dar am trecut pe aici să ne mai încălzim. Nu vii cu noi înăuntru, să bem un pahar cu vin fiert?</p>
                  <p>Intrară toți trei în cabană, aceeași cabană care prima oară li se păruse atât de dușmănoasă. Până și omul cu ochii de viezure era acum mai prietenos.</p>
                  <p>— Ce face pictorul nostru? întrebă el.</p>
                  <p>— Care pictor?</p>
                  <p>— Gunther.</p>
                  <p>— E pictor?</p>
                  <p>Omul izbucni în râs. Avea un râs ciudat, care îi încrețea toată fața, dar îi lăsa ochii fără expresie, ca pe niște bile mici de sticlă.</p>
                  <p>— Așa zice el: că e pictor.</p>
                  <p>Pe urmă deveni dintr-o dată serios și spuse clătinând din cap:</p>
                  <p>— Băiatul ăsta e o nenorocire pentru familia Grodeck.</p>
                  <p>— Cunoști familia? întrebă Nora.</p>
                  <p>— Cine nu o cunoaște? Familia Grodeck!</p>
                  <p>Cele două cuvinte le rostea cu solemnitate, cu respect, speriat parcă de importanța lor: „familia Grodeck”.</p>
                  <p>— Gândiți-vă bine. Nu se poate să nu fi auzit de ei. Uzinele Grodeck. Fabricile Grodeck. Pădurile Grodeck.</p>
                  <p>Rămase o clipă gânditor, ca și cum le-ar fi cântărit pe toate.</p>
                  <p>— E o mare avere.</p>
                  <p>Spunea acest lucru cu un nesfârșit respect, cu un fel de teroare uimită.</p>
                  <p>— Nu știu ce are să se întâmple cu familia Grodeck și cu toată averea lor dacă intră pe mâna lui Gunther. Băiatul ăsta are să-i nimicească.</p>
                  <p>— E averea lui?</p>
                  <p>— Bine nu știu nici eu. Nimeni nu știe. Când familia Grodeck vrea să tacă, nu scoate nimeni niciun cuvânt de la ei. Se zice totuși că averea îi vine băiatului. Vedeți, când a murit tânără doamnă Grodeck…</p>
                  <p>— Mama lui Gunther?</p>
                  <p>— Da.</p>
                  <p>— E moartă?</p>
                  <p>— Da. De astă-vară.</p>
                  <p>Nora revăzu în gând portretul de pe etajeră și își aminti privirea intensă a băiatului. „Locuiește aici?” îl întrebase. Întrebarea i se părea acum dureroasă. Ar fi vrut să o poată șterge din memorie, ar fi vrut să-și ceară iertare.</p>
                  <p>Omul din față continua să povestească. În mod vădit, afacerile Grodeck îl pasionau.</p>
                  <p>— Când a murit, zic, tânără doamnă Grodeck, Gunther era la München. Se zicea că studiază pictura. L-au chemat în țară, dar îndată după înmormântare a plecat din nou. A fugit. Familia ar fi vrut să-l țină aici, să-l facă inginer… E nevoie de un inginer în familia Grodeck. O avere ca asta nu merge singură. Dar vă spun că băiatul e nebun. S-a urcat pe munte să clădească, în pădure, cabana pe care o știți. De atunci nimeni nu l-a mai văzut. Nu primește pe nimeni. De asta m-am și mirat când mi-ați spus că locuiți acolo. Nu-mi venea să cred. Dacă ar ști bătrânul Grodeck…</p>
                  <p>— Bătrânul Grodeck cine e?</p>
                  <p>— Tatăl lui Gunther.</p>
                  <p>— De ce-l numești pe el „bătrânul Grodeck”, și pe soția lui „tânără doamnă Grodeck”?</p>
                  <p>Întrebarea îl surprinse, și un moment îl puse pe gânduri.</p>
                  <p>— Ai dreptate. Nu m-am gândit niciodată la asta. Dar așa li s-a spus întotdeauna. Der alte Grodeck 18 și Die junge Frau Grodeck 19 Nu știu de ce. La drept vorbind, nici ea nu era foarte tânără, nici el nu e prea bătrân. Erau veri primari când s-au luat. Pe ea tot Grodeck o chema ca domnișoară. Averea era a ei, și acuma se zice că-i rămâne lui Gunther. Deocamdată nu e primejdie. Câtă vreme băiatul e minor, tot bătrânul Grodeck face ce vrea… Pe urmă o să fie mai greu, da, da, pe urmă… Clipea des din ochii lui mici și își mângâia cu îngrijire barba roșcată.</p>
                  <p>— Dar cu Hagen ce e? întrebă Nora fără ocol. Omul râse din nou, cu râsul lui ciudat.</p>
                  <p>— Am spus eu că e ceva cu Hagen? Ați auzit ceva despre el? Ehei, multe s-or fi auzind, dar cine le crede…</p>
                  <p>Râdea drăcește, cu ochii mici sub sprâncenele stufoase, arcuite cu subînțeles.</p>
                  <p>Își luă toporul, pe care îl rezemase de scaun, și se ridică.</p>
                  <p>— Mă duc să-mi sparg butucii. Destul am vorbit pe ziua de azi.</p>
                  <p>De la S.K.V. Se deschidea prin pădure un drum lateral spre poiana Trei Fetițe, drum neted și regulat, cu bănci pe margini, ca o alee de parc. Zăpada acoperise acum totul, îngropând bănci și pietre. Drumul, pustiu, neumblat, abia se mai putea ghici printre brazi.</p>
                  <p>Panta era ușoară, abia simțită. Schiurile alunecau cu un foșnet mătăsos. Nu era nevoie de nicio frână, de niciun efort. Nora și Paul coborau la distanță mică unul de altul, în tăcere.</p>
                  <p>Cortina norilor cădea de o parte și de alta, cenușie, deasă, până jos, ca un zid. Brașovul, Râșnovul, întreaga Țară a Bârsei erau la dreapta lor, acoperite de aburi, dispărute în nori.</p>
                  <p>Plecaseră dimineața de la cabană spre nord și se întorceau acum pe la sud. Aproape că nu recunoșteau casa, văzută din spate, întărită cu metereze de zăpadă, ca o mică fortăreață. Faffner lătra mirat că aude zgomote dinspre pădurea pustie. Nora îl strigă, și câinele îi recunoscu. Venea spre ei înotând prin zăpadă, cu botul ridicat deasupra valurilor albe, zbătându-se parcă să nu se scufunde.</p>
                  <p>Gunther le ieși și el în întâmpinare. Era palid, părea obosit, dar ochii își păstrau o sclipire de tinerețe, care îi lumina întreaga față.</p>
                  <p>— Dacă ai fost bolnav, de ce umbli cu capul gol în frig? îi spuse Nora. Vrei să te cert?</p>
                  <p>— Nu e frig deloc. Dar ceartă-mă. Îmi face plăcere. Pe mine nu mă ceartă nimeni.</p>
                  <p>Râdea luminos, copilărește. Pe urmă deodată deveni abătut. Avea asemeni treceri neașteptate de expresie, de la mare exuberanță la tăcere.</p>
                  <p>— Trebuie să vă cer iertare pentru purtarea mea. Sunt o gazdă rău-crescută. Dar ieri n-am putut să cobor. Vă mulțumesc că ați rămas. Toată dimineața am fost neliniștit. Mi-era teamă că ați plecat, că nu vă mai întoarceți. Voiam să viu după voi, să vă caut, să vă chem înapoi. Nu știu unde mi-a ascuns Hagen schiurile… totdeauna mi le ascunde… Fără schiuri, pe zăpada asta mare, nu se poate umbla…</p>
                  <p>Era îmbrăcat într-o haină gri de sport, cu buzunare mari. „E prea tânăr pentru hainele lui”, gândi Nora. Încerca din nou să și-l închipuie îmbrăcat într-o uniformă de liceu. S-ar fi potrivit mai bine cu figura lui de copil, cu părul blond, care-i cădea pe frunte și pe care-l ridica mereu cu un gest băiețesc de nerăbdare.</p>
                  <p>— Trebuie să mă ajutați să punem masa, zise el. Hagen e la Brașov. S-a dus după cumpărături. Diseară veți avea ziare și țigări.</p>
                  <p>— De masă mă ocup eu, hotărî Nora. Voi stați cuminte la locurile voastre.</p>
                  <p>„Cât e de femeie!” reflectă Paul. Devenea într-o singură clipă, cu ușurință, cu intimitate, „stăpâna casei”. Părea să cunoască toate acele lucruri străine și s-ar fi spus că și de o cunosc. Tăia pâinea cu un aer casnic, de obișnuință familiară.</p>
                  <p>— De ce nu ne-ai spus că ești pictor? întrebă Nora pe Gunther în timpul mesei.</p>
                  <p>— Pentru că nu sunt.</p>
                  <p>Răspunsul băiatului era puțin răstit. Un val de sânge trecu peste fruntea lui palidă. Era în toată ființa lui o tresărire de mânie, de rezistență. Pe urmă, cu aceeași schimbare de expresie, fața i se lumină din nou, într-un zâmbet ironic.</p>
                  <p>— Nu, nu sunt. Am fost. Am vrut să fiu.</p>
                  <p>Se făcu tăcere. O tăcere grea, care ținu câteva lungi secunde și din care nu știau cum să iasă.</p>
                  <p>Faffner veni la timp să-i salveze.</p>
                  <p>— Îi e foame, săracul. Trebuie să-i dăm de mâncare.</p>
                  <p>După-masă, Nora rămase singură cu Gunther. Paul își pusese schiurile și făcea exerciții de viraj, nu departe de cabană. Îl luase pe Faffner cu el, ca să-i țină de urât.</p>
                  <p>Gunther, în fotoliul lui, lângă cămin, se juca mâzgălind cu creionul o foaie de bloc.</p>
                  <p>— Cred că te-am supărat, îi zise Nora. Te rog să mă ierți. Sunt întrebări stupide, care fac rău și nici măcar nu știm de ce.</p>
                  <p>Băiatul era calm. Desena, fără prea mare atenție, un profil de femeie, pe care îl lăsa mereu neterminat și îl începea din nou pe alt colț al hârtiei. Zâmbetul lui era lipsit acum și de tristețe, și de ironie.</p>
                  <p>— Trebuie să-ți spun ceva, zise el, dar promite-mi că n-ai să te sperii.</p>
                  <p>— Nu promit, dar am să încerc, glumi Nora.</p>
                  <p>— Alaltăseară, când ai venit, știi de ce ți-am deschis? Știi de ce te-am lăsat să intri?</p>
                  <p>Vocea îi era joasă, aproape șoptită. Întrebarea era pusă intens.</p>
                  <p>— Am crezut că ești mama. Înțelegi? Mama.</p>
                  <p>Arătă cu mâna spre portretul de pe etajeră, fără să întoarcă însă capul într-acolo. Nora veni și mai aproape de el. Ar fi vrut să-l mângâie.</p>
                  <p>— Știam bine că n-ai să te sperii. Crezi în fantome? Eu cred. Vezi, de când a murit mama, mereu o aștept. Mi se pare că va veni. Mă duc uneori la ferestre, deschid uneori ușa… Mă întreb de ce nu vine…</p>
                  <p>— Poate că este aici… spuse Nora simplu, fără să coboare glasul.</p>
                  <p>Înțelegea că despre acele lucruri trebuie să vorbească fără mister, cu familiaritate.</p>
                  <p>— Da… zise Gunther. Într-un anumit fel, este aici. Aici unde suntem noi: Hagen, Faffner, eu… Pe noi trei ne-a iubit… E aici, dar n-o văd. Aș vrea s-o văd, mi se pare că s-ar putea s-o văd… Ți-am spus că eu cred în fantome. Mă gândesc la rochiile ei lungi, mă gândesc la părul ei blond, pe care-l pieptăna puțin demodat, deși era așa de tânără.</p>
                  <p>Nora se duse spre etajeră și luă de acolo portretul. Îl privi de aproape cu multă atenție. Buzele erau slab desenate, fruntea înaltă, tristă ca a băiatului, părul ușor fluturător pe tâmple.</p>
                  <p>În colțul dejos al portretului era scris cu creionul: Mittwoch, den 5 Mai 1932. Gunther.</p>
                  <p>— Era o zi cu mult soare, spuse Gunther. Țiu foarte bine minte. Purta o rochie albă, prima ei rochie albă din vara aceea. Făcusem, în glumă, mai multe schițe fără importanță. Voiam să le arunc. Ea le-a oprit pe toate, și pe asta mi-a cerut s-o iscălesc. Îi plăcea să mă vadă desenând. Credea… credea că am talent. Credea că am să fiu pictor.</p>
                  <p>— Și nu mai vrei să fi?,</p>
                  <p>— Nu pot.</p>
                  <p>— Totuși, dacă a ținut ea… Poate că ar trebui, în amintirea ei…</p>
                  <p>Gunther se ridică din fotoliu cu o nouă izbucnire greu reținută.</p>
                  <p>Nora lovise încă o dată coarde oprite, porți închise.</p>
                  <p>Era uimitoare repeziciunea cu care băiatul acesta blond putea trece de la o expresie la alta, de la un sentiment la altul. Avea sufocări nervoase de o secundă, după care își regăsea luminosul lui zâmbet ironic.</p>
                  <p>— Știi ce este o cardiogramă?</p>
                  <p>Nora nu înțelese întrebarea și nu știu cum să răspundă.</p>
                  <p>— Stai să vezi, spuse Gunther.</p>
                  <p>Deschise un sertar, căută prin caiete, prin blocuri de desen și scoase de acolo un sul mic de hârtie, pe care îl desfăcu în fața ei.</p>
                  <p>Era o hârtie groasă, lucioasă, de copie fotografică, pe care se vedea un dreptunghi negru, străbătut de două linii albe subțiri, care urcau și coborau în zig-zag, descriind unghiuri mărunte. Părea să fie o inscripție de seismograf, așa cum ținea minte că văzuse la școală, în cărțile de geologie.</p>
                  <p>— Vezi liniile astea albe? Sunt bătăi de inimă.</p>
                  <p>Surâdea mereu. Vorbea fără neliniște, calm. După un moment de tăcere, adăugă:</p>
                  <p>— Bătăile mele de inimă.</p>
                  <p>Nora se gândi atunci la paloarea lui, la tresăririle lui nervoase, la acele subite schimbări de lumină și umbră pe figura lui de copil. Încercă să ia lucrurile cu ușurință, să nu insiste, să treacă peste ele.</p>
                  <p>— E o glumă, Gunther.</p>
                  <p>Îi spunea pe nume, fiindcă dintr-o dată îl simțea mai copil decât înainte, mai fără apărare.</p>
                  <p>El răspunse râzând, râs care nu avea nimic silit, nimic crispat.</p>
                  <p>— Sigur că e o glumă. Mai mult decât o glumă: o farsă. E cea mai teribilă farsă pe care puteam s-o joc familiei Grodeck.</p>
                  <p>Părea sincer amuzat de gândul acesta.</p>
                  <p>— Vezi, un pictor în familia Grodeck ar fi fost o rușine. Un cardiac în familia Grodeck este un scandal. Asta se întâmplă pentru prima oară de când există Grodecki pe pământ. Inima lor a bătut totdeauna bine. A fost o inimă exactă.</p>
                  <p>Cuvântul îl amuza. Îl găsise în momentul acela și îi făcea plăcere să-l repete.</p>
                  <p>— Da, da, o inimă exactă. O inimă care a bătut ca un ceasornic. Niciodată prea târziu, niciodată prea devreme. O inimă care bate un secol, două secole, trei secole și n-o întreabă nimeni nimic. Inimile Grodeck sunt garantate. Solide și discrete. Nu le aude nimeni.</p>
                  <p>Desfăcu din nou cardiograma și îi arătă cele două linii albe, care urcau și coborau. Urmărea cu degetul desenul lor fin, căderea lor ritmică.</p>
                  <p>— Vezi, unghiurile sunt mărunte și egale. Aproape egale. Dar dacă te uiți mai bine, bagi de seamă că din când în când linia sare puțin mai sus, și pe urmă cade puțin mai jos. Nu e mare lucru. O zecime de milimetru, poate nici atât… Dar e de ajuns. De ajuns ca să se audă.</p>
                  <p>Ridică deodată capul deasupra cardiogramei și o privi fix pe Nora.</p>
                  <p>— Dumneata n-o auzi? Eu da. Seara mai ales, noaptea mai ales. E ca un motor mic, ascuns. Când e liniște, în mijlocul nopții, mi se pare că se aude în toată casa. O inimă Grodeck care se aude… E de necrezut. Averile Grodeck s-au făcut cu tot ce vrei, dar nu cu inima. Cu stomacul, cu splina, cu rinichii, dar nu cu inima…</p>
                  <p>Înfășură sulul ca mai înainte și îl puse cu grijă la loc în sertar. Pe urmă veni din nou lângă cămin și se rezemă acolo, cu brațele deschise, gest care îl ajuta să respire.</p>
                  <p>Nora simțea că băiatul nu aștepta nici compasiune, nici încurajare. Era foarte liniștit, și ochii lui albaștri erau neasemănat de luminoși.</p>
                  <p>— Ce ai de gând să faci? îl întrebă.</p>
                  <p>— Vreau să împlinesc 21 de ani.</p>
                  <p>Era, spunând aceste cuvinte, decis, îndârjit.</p>
                  <p>— Trebuie să împlinesc 21 de ani. Am unele socoteli de încheiat cu familia Grodeck. Dar mai întâi trebuie să împlinesc 21 de ani.</p>
                  <p>— Îi vei împlini, spuse Nora.</p>
                  <p>El fu zguduit de convingerea liniștită a cuvintelor ei. Deodată, privirea lui deveni intensă, rugătoare, plină de neliniște, plină de îndoială.</p>
                  <p>— Crezi? Spune, crezi?</p>
                  <p>— Sunt sigură, Gunther. Absolut sigură.</p>
                  <p>Hagen se întoarse târziu, pe întuneric. Îi așteptară toți trei, privind de sus, de la fereastra din turn, să-i vadă felinarul apărând de departe, în pădure.</p>
                  <p>Faffner dispăruse încă de cu ziuă, alergând spre vale.</p>
                  <p>— Îl simte venind, spuse Gunther. Totdeauna când se întoarce de la Brașov aleargă înaintea lui până la Ruia și-l așteaptă acolo. Într-o seară, Hagen a schimbat drumul și s-a întors pe la Prăpastia Lupului. Faffner a rămas toată noaptea la Ruia, urlând…</p>
                  <p>Acum îi vedeau venind pe amândoi prin zăpada mare: omul și câinele. Hagen trăgea după el o săniuță de scânduri, plină de pachete.</p>
                  <p>Le desfăcură cu toții în jurul mesei, curioși să afle ce e în ele. Erau lucruri care miroseau a oraș, a vitrine de iarnă, a sărbătoare. Gunther se uita la ele cu o plăcere de copil, le cântărea în mână, le privea la lumină, îi plăceau mai ales globurile colorate de sticlă, pentru pomul de Crăciun, lumânările roșii, sârmele de artificii.</p>
                  <p>Faffner dădea ocol mesei, mirosind lucrurile, adulmecându-le.</p>
                  <p>Singur Hagen era întunecat…</p>
                  <p>„Omul ăsta știe”, se gândea Nora.</p>
               </div>
               <div type="div3">
                  <head>
                     <anchor xml:id="id_XII"/>XII</head>
                  <p>SERILE LA CABANĂ ERAU LUNGI, deși după ora zece se stingeau luminile, se închideau obloanele și toată lumea mergea la culcare. Dar începeau devreme, de cum se întuneca, și treceau încet.</p>
                  <p>Lumina de amurg era albastră din cauza zăpezii, care încă mai sclipea câtva timp după apus. Pe urmă și această ultimă lucire se pierdea. Uneori ceața se lăsa fumegând dinspre vârf. Norii se strângeau mai aproape. Brazii deveneau negri. Întunericul era profund și dens.</p>
                  <p>Muntele, care vuise toată ziua de strigăte și chemări, revenea la tăcerea lui de piatră. De nicăieri niciun sunet, niciun trosnet. Foarte rar se auzea de departe o răbufnire surdă, ca o zguduire de pământ, ca o cădere de copac. Ridicau cu toții capetele să asculte. Tăcerea părea că merge până la marginile lumii.</p>
                  <p>Gunther juca șah cu Paul. Nora, în fotoliu, citea lângă cămin, cu Faffner culcat la picioarele ei. Numai Hagen nu avea pace. Uneori, pe neașteptate, își arunca pe umeri pelerina lui cenușie, își ridica gluga și pleca în noapte, cu felinarul aprins.</p>
                  <p>„Se duce s-o caute”, spunea Gunther.</p>
                  <p>Faffner tresărea, se ridica de la locul lui și mergea spre ferestre, spre ușă, zgâriind pragul, așteptând.</p>
                  <p>La căderea serii, Nora devenea tăcută.</p>
                  <p>„Sunt două Nurori”, gândea Paul. O Noră de zi și o Noră de noapte.</p>
                  <p>Ghemuită în fotoliul de lângă cămin, pierdută în cartea pe care poate nici n-o citea, părea că așteaptă, cheamă.</p>
                  <p>— Ești obosită, Nora?</p>
                  <p>Era altceva decât oboseală. Era un fel de predare. Totul în ea se îndrepta spre noapte. Când Hagen stingea luminile, când Gunther spunea noapte bună, ochii ei se deschideau.</p>
                  <p>— Nu mai stăm? E așa de târziu? Ați terminat partida de șah?</p>
                  <p>Urca scara, rezemată de brațul lui Paul. Uneori își culca pe umărul lui drept capul. Nu era un gest de tandrețe: era un gest de încredere, de așteptare.</p>
                  <p>Se dezbrăca încet, cu mișcări rare, îngândurată, totdeauna tăcută. Avea atunci o expresie gravă, atentă, nu visătoare, dar întoarsă totuși spre gândurile ei.</p>
                  <p>— Ești frumoasă, Nora.</p>
                  <p>Nu răspunse decât după ce se gândi. Primea cu seriozitate lucrurile pe care i le spunea el.</p>
                  <p>— Am treizeci și doi de ani, dragul meu. Și sunt brună. Nu știu dacă mai pot fi frumoasă… Am fost poate la douăzeci, la douăzeci și doi… E o strălucire care se duce și care poate lasă altceva în loc…</p>
                  <p>Trupul ei era robust, cu ceva greu în liniile lui lungi, ferme. „Nimic de adolescentă”, gândea Paul privind-o. Nimic nu era nesigur, totul era împlinit. Genunchi mari, calmi, fără neliniște. Coapse înalte, șolduri pline.</p>
                  <p>— Ești frumoasă, Nora. Este un acord între tine și tine și acest acord se numește frumusețe.</p>
                  <p>Ea era la oglindă și își pieptăna părul, căzut pe umeri. Se opri cu pieptenele în mână și se întoarse spre Paul. Era goală și liniștită.</p>
                  <p>— Mă tem că am să plâng.</p>
                  <p>— De ce?</p>
                  <p>— Fiindcă îmi spui un lucru care era un secret al meu. Un lucru pe care am sperat totdeauna, cu puțină teamă, că-l va înțelege cineva, că mi-l va spune.</p>
                  <p>Avea lacrimi în ochi.</p>
                  <p>Nimic nu era crispat în îmbrățișarea ei. În clipele cele mai intense, avea ochii deschiși, cu o privire adâncă, atentă, ca și cum ar fi ascultat.</p>
                  <p>Rămânea pe urmă multă vreme cu capul pe brațul lui drept, într-o tăcere fără sfârșit.</p>
                  <p>— Îmi plac mâinile tale, Paul. Sunt mari, grele, aspre, îmi place să le simt pe umeri, pe șolduri. Nu știu să mângâie sau nu vor să mângâie. Dar îmi place greutatea lor.</p>
                  <p>Se uita lung la aceste mâini osoase, care aveau încă în îmblânzirea lor ceva dur. Le săruta. Punea în acest lucru întreaga ei gravitate senzuală de femeie. Paul nu-și putea opri un gest de jenă.</p>
                  <p>— Nu, Nora.</p>
                  <p>Ea nu înțelegea.</p>
                  <p>— Ce stupid poate fi un bărbat, Paul! Câte superstiții, câtă frică… Ți-e frică de lucrurile cele mai simple. Numai o femeie știe să sărute mâinile, dragul meu, și să facă dintr-asta un lucru frumos.</p>
                  <p>Se apropia de el cu ochii deschiși. Nu avea nici grabă isterică, nici pudoare rănită. Era în toate mișcările ei ceva serios și împăcat.</p>
                  <p>Dimineața regăsea o Noră clară, trează, gata de drum. În tunica albastră, cu chipiul tras pe frunte, era, ca și el, un schior.</p>
                  <p>Nimic tulbure nu rămânea între ei din aceste nopți care treceau fără urmă.</p>
               </div>
               <div type="div3">
                  <head>
                     <anchor xml:id="id_XIII"/>XIII</head>
                  <p>NU NINGEA. LUMINA ERA TOT cenușie, dar norii păreau mai depărtați, și orizontul mai larg.</p>
                  <p>Își lăsaseră schiurile la Turing-Club, înfipte în zăpadă cu boturile în sus, și se urcaseră până în vârful muntelui.</p>
                  <p>„Poate că se vede Brașovul”, spusese cineva.</p>
                  <p>Nu se vedea nimic. Postăvarul plutea singur peste un ocean de nori. Pădurile de brazi, care coborau pe versantul celălalt spre Timiș, se topeau după câteva sute de metri într-o negură albăstrie.</p>
                  <p>— Jos, sub noi, e valea Timișului. În față e Piatra Mare. La stânga e Brașovul.</p>
                  <p>Nora arăta cu mâna, în ceață, lucruri pierdute, intrate în neant.</p>
                  <p>— Știi ce se întâmplă astă-seară la Brașov? întrebă ea deodată.</p>
                  <p>Răspunse tot ea râzând.</p>
                  <p>— Se cântă, la Biserica Neagră, Oratoriul de Crăciun.</p>
                  <p>— Suntem în 23? se miră Paul.</p>
                  <p>— Da.</p>
                  <p>Rămase câtăva vreme cu privirea ațintită spre Brașovul nevăzut de dincolo de ceață. Părea că măsoară distanțele.</p>
                  <p>— Ce zici? Ar fi o nebunie dacă am coborî astă-seară la Brașov?</p>
                  <p>— Poate nu o nebunie, spuse Nora. Dar cu siguranță o îndrăzneală.</p>
                  <p>— E așa de greu?</p>
                  <p>— Prea greu nu. E lung.</p>
                  <p>— Și nu vrei să încercăm?</p>
                  <p>— Ba da, Paul. Dacă facem mai întâi o dimineață serioasă de antrenament.</p>
                  <p>El acceptă toate condițiile. După cursa lungă pe care o aveau de făcut, concertul de seară devenea o răsplată.</p>
                  <p>Gunther primi fără plăcere vestea plecării lor.</p>
                  <p>— Mâine suntem înapoi, îl asigură Nora.</p>
                  <p>Tot timpul dejunului, băiatul rămase încruntat. Abia spre sfârșit se lumină.</p>
                  <p>— Am cântat și eu în Oratoriul de Crăciun. În cor, desigur. Eram în clasa șaptea și fusesem cerut de la școală. Cred că mai țiu și astăzi minte unele lucruri.</p>
                  <p>Se gândi puțin, și pe urmă, întorcându-și privirile spre fereastră, ca și cum ar fi privit acolo pe cineva, începu să cânte:</p>
                  <p>„Brich an, du schönes Morgenlicht,</p>
                  <p>Und lass den Himmel tagen.</p>
                  <p>Du, Hirtenvolk, erschrecke nicht,</p>
                  <p>Weil dir die Engel sagen…” 20</p>
                  <p>Ridicase vocea prea sus, și ultima notă, deși clară, îi aduse sângele în obraz.</p>
                  <p>— Mama era jos în biserică. O văd și acum, lângă a treia fereastră pe dreapta. Zâmbea. Era singura ființă care zâmbea în toată Biserica Neagră. Mi se părea că mă aude. Mi se părea că-mi răspunde.</p>
                  <p>Privea mereu spre fereastră. Pe urmă își abătu privirea de acolo și vorbi din nou cu acel accent de îndârjire pe care îl avea câteodată.</p>
                  <p>— Un Grodeck adevărat nu zâmbește. Să vă uitați bine diseară la ei. Se adună tot tribul. Sunt zeci, sute de familii Grodeck. Niciunul nu zâmbește.</p>
                  <p>Nora încercă să-l liniștească, să dea puțină pace frunții lui de copil chinuit.</p>
                  <p>— Spune, Gunther, vrei să rămânem?</p>
                  <p>— Nu. Dar vreau să vă întoarceți.</p>
                  <p>— Se înțelege. Mâine seară vom fi aici, ca să aprindem împreună pomul de Crăciun.</p>
                  <p>Înainte de plecare, Gunther le desenă o hartă a drumului. De la S.K.V. cobora o pârtie de schi, care-i putea duce până în centrul Brașovului. Era un drum regulat, cu panta ușoară (sașii îl numeau Familienweg’ 21) și bine marcat cu albastru și alb până la capăt, dar din el se desprindeau câteva drumuri mai mici spre Timișul de Jos, spre Noua, spre Honterus.</p>
                  <p>— Dacă sunteți atenți, nu vă puteți pierde.</p>
                  <p>Harta desenată de el era clară și amănunțită. Avea pe margini toate semnele indicatoare ce puteau fi întâlnite în drum și de care le recomandă să se ferească. În plus, îi dădu lui Paul o busolă și îi arătă cum să se servească de ea. Nora trebui să ia în rucsacul ei pânză de pansament, vată și sticluțe de farmacie.</p>
                  <p>Plecarea la Brașov devenea o adevărată expediție.</p>
                  <p>— E așa de periculos? întrebă Paul.</p>
                  <p>— Pe munte, iarna, nu se știe niciodată ce se întâmplă.</p>
                  <p>Nici nu porniseră bine, când îi ajunse din urmă Hagen.</p>
                  <p>— A întrebat Gunther unde aveți de gând să dormiți diseară la Brașov.</p>
                  <p>— La hotel, desigur.</p>
                  <p>— El crede că n-o să găsiți loc. Mi-a spus să vă dau asta.</p>
                  <p>Era un plic pe care Paul citi un nume de femeie.</p>
                  <p>— Frau Adelle Bund – și o stradă necunoscută: strada Prundului, 26.</p>
                  <p>— E locuința mea, spuse Hagen. Nu vă sfătuiesc să trageți acolo. E o casă veche și e departe. Dar dacă nu găsiți în altă parte loc, pe stradă tot n-o să dormiți.</p>
                  <p>Vorbea fără bunăvoință. Se vedea bine că nu-i face plăcere întâmplarea asta.</p>
                  <p>Nora se grăbi să-l liniștească.</p>
                  <p>— Îți mulțumim, dar cred că o vom lăsa în pace pe Frau Adelle. Nu se poate să nu găsim loc în oraș.</p>
                  <p>El nu păru totuși deplin liniștit.</p>
                  <p>— Drum bun, le zise.</p>
                  <p>Se uită lung după ei cum se depărtează.</p>
                  <p>Făcură la S.K.V. Un scurt popas, ca să consulte harta. De acolo mai departe plecau pe un drum pentru ei necunoscut. Pârtia începea în dosul cabanei. Gunther o desenase cu o linie albastră șerpuită, care cobora spre un cerc colorat cu verde. Înăuntrul cercului scrisese cu litere mici de tipar: Ruia.</p>
                  <p>Nora îl lăsă pe Paul să plece înainte, cu schiurile în plug.</p>
                  <p>— Nu părăsești niciun moment plugul, îi spuse ea. Orice ar fi, dacă viteza nu e mare, nu se întâmplă nimic grav.</p>
                  <p>Paul porni într-o tăcere încordată. Strângea mânerele bastoanelor, cu pumnii bine închiși. Avea impresia că întreaga lui încordare este acolo, la încheietura mâinilor. Genunchii erau îndoiți ca pentru o săritură.</p>
                  <p>Schiurile alunecau încet, îngreunate de frână.</p>
                  <p>Aștepta cu respirația tăiată primul viraj. Capul era ferit între umeri, dar privirea fixată înainte spre punctul, mereu mai apropiat, unde drumul cotea spre stânga.</p>
                  <p>Simțea cum îi zvâcneau tâmplele. Acum, acum, acum… Împinse botul schiului drept înaintea celuilalt și se înclină apoi cu toată greutatea spre stânga. Plugul era deschis într-un unghi enorm. Întoarcerea se făcu încet, ca o rotire plană de pasăre cu aripile nemișcate. Schiul stâng, care susținuse o secundă toată greutatea, derapă cu un hârșâit aspru, și pe urmă, în secunda următoare, echilibrul se restabili.</p>
                  <p>— Bravo! Foarte bine, o auzi pe Nora strigând din urmă. Nu avu timp nici să-i răspundă, nici să-și recapete răsuflarea. Avea înaintea lui câțiva metri de coborâre directă, după care venea, amenințător, un nou viraj, de astă dată spre dreapta.</p>
                  <p>Întoarcerea fu mai puțin lentă, mai puțin descompusă decât prima oară. Simți că iese din viraj cu viteza mărită. „Să nu ne pierdem capul”, își zise. Strânse pumnii hotărât să reziste. Se lăsă greu pe ambele schiuri și accentua deschiderea plugului.</p>
                  <p>În noul viraj care începea, intră cu toată rezistenta de care se simțea în stare. Brațele, genunchii, gleznele se încordau să oprească alunecarea, să o frâneze.</p>
                  <p>Schiurile avură un moment de încetinire, exact ia mijlocul virajului, ca și cum o fracțiune de secundă ar fi fost ținute în loc, dar pe urmă se smulseră și porniră mai departe, eliberate.</p>
                  <p>Viteza se precipită. Paul deschise și mai mult plugul. Boturile schiurilor aproape se atingeau, iar cozile lor se depărtau una de alta pe toată lățimea pârtiei. Totuși, simțea în obraz bătaia mereu mai iute a vântului. Nu înțelegea ce se petrece. Plugul nu-l mai ajuta deloc. Era ca o frână ruptă, care nu mai transmite comenzile. Virajele deveneau din ce în ce mai dese, mai repezi. Întoarcerile se făceau acum printr-un fel de răsucire automată. Paul se simțea smucit când spre dreapta, când spre stângă. La fiecare nou viraj, avea impresia că va fi aruncat în peretele de zăpadă al drumului, dar în ultimul moment o forță neașteptată îl trăgea în partea opusă și îl repunea pe schiuri.</p>
                  <p>Nu era în el niciun gând: toată ființa lui era un tumult din care se ridica doar, ca un strigăt, voința de a rămânea în picioare.</p>
                  <p>Îi răsări deodată înainte, dar la o distanță pe care nu o putea aprecia – foarte departe? foarte aproape? — o creangă de brad, care îi bara drumul. Se ghemui pe schiuri, închise ochii și trecu mai departe, fără să-și dea seama însă în acea clipă dacă s-a lovit sau nu, dacă a căzut sau nu.</p>
                  <p>Schiurile se avântau acum – singure parcă, desprinse de el – într-un nou viraj, care îl proiectă spre dreapta, dar prin miracol pârtia de schi ieși în acel moment din pădure și se lărgi într-o mare întindere albă. Nu-și dădu seama ce se petrece. Avea impresia că zboară pe o suprafață plană. Vântul, care până atunci îl izbise eu violență în față, părea că se domolește. Schiurile nu mai tăiau cu muchia, oblic, în zăpadă, ci se așezau, parcă plutitoare, cu talpa întreagă pe sol.</p>
                  <p>Încă o dată, Paul încercă să-și regăsească mișcările pierdute. Spre uimirea lui, schiurile îl ascultară. Plugul se deschise cu ușurință, și, într-o ultimă întoarcere spre dreapta, cele două schiuri se opriră unul lângă altul, supuse.</p>
                  <p>— Suntem la Ruia, striga Nora de departe.</p>
                  <p>Venea spre el, legănându-se ușoară pe schiuri, de parcă ar fi patinat.</p>
                  <p>— A mers foarte bine, Paul. Dacă ține așa până ajungem la Brașov pe lumină.</p>
                  <p>— Dacă ține așa până jos, eu rămân pe drum, agățat de un pom sau căzut în prăpastie.</p>
                  <p>Nora crezu că e o glumă. El încercă să-i explice senzația de neant din care ieșea. I se părea că fusese la marginile vieții.</p>
                  <p>— Atunci, drumul de întoarcere e foarte scurt, râse Nora. Știi cât am făcut de sus până aici? Patru minute.</p>
                  <p>Nu-i venea să creadă. Ca din acele vise scurte care ne fac să străbatem în câteva secunde spații mari de viață, Paul avea sentimentul că se întorcea dintr-o cursă nesfârșită.</p>
                  <p>— Te asigur că exagerezi, Paul. Totul a mers foarte bine. Te-am urmărit tot timpul. Virajele erau sigure, viteza moderată. Uneori prea repede, dar și atunci stăpânită.</p>
                  <p>— Stăpânită de cine? Eu eram într-un vârtej, într-un haos. Nu vedeam nimic.</p>
                  <p>— Pentru că lumina era prea mare. Schiul e o mare lumină; tu singur ai spus-o. Trebuie să-ți obișnuiești ochii cu ea.</p>
                  <p>Nu aveau mult timp de stat la Ruia. Popasul nu fusese prevăzut. Își aruncară totuși, înaintea plecării mai departe, o privire spre larga poiană, pe care o străbătuseră până acolo fără s-o vadă. Prinsă din toate părțile de păduri, Ruia, cu zăpezile ei intacte, era albă ca un lac alpin înghețat.</p>
                  <p>Harta lui Gunther arăta în continuare un drum mai puțin șerpuit. Pe copaci micile drapele albe și albastre apăreau regulat, la distanțe egale, ca niște ferestre colorate tăiate în scoarța brazilor.</p>
                  <p>Drumul cobora liniștit, fără schimbări subite de direcție. Virajele erau mari, vizibile de departe. Paul le aștepta cu aceeași atenție concentrată. Intra în frână cu tot trupul, ca și cum din umeri până în glezne ar fi trecut o singură mișcare. Pe urmă, în clipa în care schiurile scăpau din frână, avea o bruscă senzație de eliberare.</p>
                  <p>Uneori îndrăznea să închidă ochii. Numai câteva secunde.</p>
                  <p>— Se simțea fără greutate, fără memorie, fără trecut…</p>
                  <p>Nora îi lua câteodată înainte. O vedea depărtându-se în mare viteză, cu genunchii abia îndoiți, cu bastoanele trase înapoi și ridicate foarte puțin deasupra zăpezii, ca două vâsle oprite o clipă în aer.</p>
                  <p>O regăsea mai departe, așteptându-l. Nu-și vorbeau. Trecea pe lângă ea, cu un salut, cu o privire. Se înțelegeau foarte bine din ochi și știau amândoi că pentru ce ar voi să-și spună nu sunt cuvinte.</p>
                  <p>Făcuseră halte scurte „de ajustare” la punctele însemnate de Gunther pe hartă, mai mult pentru a verifica itinerariul decât pentru odihnă. Lăsaseră pe stângă un drum însemnat cu dreptunghiuri roșii, care ducea spre Poiana, iar pe dreapta, ceva mai departe, un drum marcat cu o cruce roșie într-un pătrat albastru, care cobora spre Timișul-de-Jos. Niciunul din aceste drumuri nu avea panta dulce, odihnitoare a drumului lor. Se desfășura înaintea lor alb printre brazi, cu abia simțite ondulații.</p>
                  <p>— Mi-e frică să nu adorm pe schiuri, îi spuse Norei înainte de a porni mai departe.</p>
                  <p>— De ce?</p>
                  <p>— Nu știu cum să-ți spun. Mă simt plutind. E un fel de beatitudine.</p>
                  <p>Ajunseră la Crucur pe la orele patru. Mai vastă decât Ruia, poiana părea mai sălbatecă, mai părăsită. Poate și din cauza luminii, care începea să slăbească. Brazii la Ruia fuseseră verzi, de un verde viu. Aici verdele lor începea să bată spre negru.</p>
                  <p>O ceață plumburie se lăsa odată cu seara, care nici ea nu era departe.</p>
                  <p>Intraseră într-o colibă de pădurar, ca să întrebe despre vreme. Ușa era deschisă, dar înăuntru nu găsiră pe nimeni. Părea să fie mai mult o vizuină decât o casă. Doar câțiva cărbuni stinși în vatră – cine știe de când? — arătau că a trecut cândva pe acolo pas de om.</p>
                  <p>— N-aș vrea să ne apuce seara pe drum, zise Nora. Deschiseră harta, măsurând drumul care le mai rămânea de făcut. Itinerariul stabilit de Gunther făcea mari ocoluri și îi ducea la Brașov, pe sub Tâmpa.</p>
                  <p>— E prea mult. Ar trebui să încercăm altceva.</p>
                  <p>De la Crucur pornea de-a dreptul în jos, prin pădure, un drum însemnat cu galben și alb. Nu era propriu-zis un drum: mai mult o cărare, probabil pe urmele unui izvor acum pierit sub zăpadă.</p>
                  <p>Nora stătu la gânduri. Se întreba dacă nu e o prea mare îndrăzneală.</p>
                  <p>— Intrăm în aventură, Paul?</p>
                  <p>— Intrăm.</p>
                  <p>Ea porni înainte în recunoaștere, strigând din când în când, ca să-l anunțe că drumul e liber și că poate veni.</p>
                  <p>Bietul lui plug fu demontat de la punctul de plecare. Schiurile derapau întruna. Nu era chip să le adune, să le oprească.</p>
                  <p>Pe o distanță de câteva sute de metri, drumul șerpuia printre brazi, cu viraje scurte, neașteptate. Paul nu reuși să prindă niciun viraj în picioare. Pe toate le trecu aruncându-se în zăpadă, căzând, rostogolindu-se. Auzea la intervale regulate strigătul Norei și îi răspundea.</p>
                  <p>— Vii?</p>
                  <p>— Viu.</p>
                  <p rend="color(#000000)">Venea într-adevăr, nu putea face altceva decât să vina. Uneori se agăța de un brad, de o piatră, dar schiurile îl trăgeau mai departe.</p>
                  <p>— A fost infernal, îi spuse Norei când o ajunse în sfârșit. Avea fruntea și obrajii zgâriați de zăpadă, răsuflarea tăiată de efort.</p>
                  <p>— A fost infernal, dar mergem mai departe, spuse tot el.</p>
                  <p>Știa bine că nu mai era loc de alegere sau de întoarcere. Se găseau în pădure și trebuiau cu orice preț să iasă de acolo. Seara grăbea pe urmele lor.</p>
                  <p>Drumul cobora acum direct, fără ocol, tăind pădurea de-a curmezișul. Panta era mult mai înclinată decât fusese până acolo, dar cel puțin nu avea schimbări violente de direcție. Foșnetul schiurilor devenea din ce în ce mai aspru în zăpadă care, odată cu lăsarea serii, prindea o crustă de gheață.</p>
                  <p>Se opriră la o întretăiere de drumuri, unde o tablă a Turing-Clubului, pe jumătate acoperită de zăpadă, arăta spre stânga o cărare însemnată cu cruci galbene în pătrate roșii: Spre Poiana.</p>
                  <p>— Dacă vrei, propuse Nora, o putem lua pe aici spre Poiana. Poate găsim acolo șenila, să ne ducă la Brașov.</p>
                  <p>— Și dacă n-o găsim?</p>
                  <p>— Atunci, nu mai e nimic de făcut.</p>
                  <p>Paul se gândi câteva clipe și pe urmă refuză.</p>
                  <p>— Nu, Nora. Am început un joc. Vreau să-l jucăm până la urmă. Vreau să intru în Brașov pe schiuri. Pe schiurile mele.</p>
                  <p>Nici măcar nu glumea. Era serios și îndârjit.</p>
                  <p>— Plecăm?</p>
                  <p>S-ar fi spus că abia de acolo începea adevărata lor cursă. Veneau la distanță mică unul de altul, înclinați pe schiuri, cu fruntea înainte, cu umerii ridicați puțin, ca pentru o deschidere de aripi. Botul schiurilor juca pe zăpadă în salturi mici și ridica o pulbere albă, pe care vântul le-o arunca în ochi.</p>
                  <p>Nora alerga mereu înainte, eu capul gol, cu părul resfirat pe tâmple. Întorcea uneori o privire scurtă spre el, să-l vadă dacă o urmează. Ochii lor se întâlneau o secundă, poate nici atât.</p>
                  <p>Paul se înclina mereu mai tare înainte, se lăsa mereu mai adânc, pe genunchi. Erau unele ondulații de teren care îl zguduiau, de parcă ar fi vrut să-l arunce înapoi. Primea șocul în piept și se ghemuia pe schiuri.</p>
                  <p>Nu știa de câtă vreme ține cursa aceasta și nici cât va mai ține. Căzuse de multe ori, dar se ridicase imediat și pornise mai departe, simțind că dacă întârzie nu va mai avea curajul să se ridice.</p>
                  <p>O lumină de amurg înnorat se stingea fără strălucire. Brazii se învăluiau în pâcla lor de seară, ca într-un fum.</p>
                  <p>Nora strigă ceva din față. Părea un strigăt de ajutor, dar nu-l auzea bine: parcă ar fi venit din mari depărtări.</p>
                  <p>Paul se aruncă spre dreapta și se lăsă târât câtva timp prin zăpadă. Se lovise la cot, la genunchi, dar, oricum, reușise să se oprească.</p>
                  <p>Se ridică amețit, clătinându-se pe schiuri.</p>
                  <p>— Ce s-a întâmplat?</p>
                  <p>Nora îi arătă printre brazi lumini apropiate.</p>
                  <p>— Am ajuns. Suntem la porțile Brașovului.</p>
                  <p>Era pe străzile orașului, se oprea la vitrine, se lovea de trecători vedea defilând în fața lui autobuze, mașini și sănii, citea afișele de cinematograf, auzea strigându-se ziarele de seară – și totuși nu-și revenea. Trecea prin toate acestea buimăcit, surd. În el stăruia, ca un sunet prelungit de orgă, tăcerea pădurii.</p>
                  <p>Intraseră să cumpere biletele de concert, alegea locurile, primea restul, punea întrebări, răspundea – dar toate le făcea mașinal, absent.</p>
                  <p>— Ce e cu tine, Paul? Nu vrei să te trezești?</p>
                  <p>— Ba da, dar nu pot.</p>
                  <p>Brașovul, cu luminile lui de seară, cu străzile îmbulzite de lume, cu vitrinele luminoase, cu întreagă acea forfoteală vioaie de ajun de Crăciun, era pentru el ireal.</p>
                  <p>— Știi ce sentiment am, Nora? Că sunt un lup care a coborât din pădure până la marginea orașului… și acum mai departe nu îndrăznește să meargă.</p>
                  <p>La Coroana nu era niciun loc liber. Hotelul era plin, iar în hol, lume venită cu ultimele trenuri aștepta fără nădejde, cu bagajele nedesfăcute.</p>
                  <p>Lăsară schiurile acolo și merseră să întrebe la hotelurile și vilele mai mici din apropiere.</p>
                  <p>— Vă pierdeți vremea, le spuse cineva. Nu e de găsit, un pat în tot orașul. Doarme lumea pe unde apucă: în restaurante, în cafenele, la gară…</p>
                  <p>Brașovul avea aspectul unui oraș de cantonament. S-ar fi spus că trupe întregi de schiori ocupaseră cetatea. Chipiurile albastre se vedeau pretutindeni.</p>
                  <p>— Vine atâta lume pentru Oratoriul de Crăciun? se miră Nora râzând.</p>
                  <p>Lumea venea mai ales pentru concursurile de schi de la Predeal, care începeau peste două zile. Echipele de concurenți care se antrenaseră până atunci pe munți, în toată regiunea, începeau să coboare, să se adune.</p>
                  <p>Pe bulevard, peste drum de poștă, trenul municipal, cu locomotiva lui scundă, cu vagoanele lui galbene, părea blocat în zăpadă, ca o jucărie. Șuierul locomotivei se auzea de departe, chemând călătorii întârziați. Multă lume se ducea să caute adăpost peste noapte la Dârste, la Cernatu și la Satu-Lung.</p>
                  <p>— Dacă nu găsim în altă parte loc, spuse Nora, și dacă mai e timp după concert, poate că n-ar fi rău să mergem și noi la Satu-Lung, cu ultima cursă.</p>
                  <p>— Nu. La Satu-Lung, nu, refuză Paul.</p>
                  <p>— De ce?</p>
                  <p>— E prea departe… E prea târziu.</p>
                  <p>Un moment se gândise să-i spună cu sinceritate: „Sunt acolo amintiri de care nu vreau să mă apropiu”. Pe urmă însă își dădu seama că nici măcar nu era adevărat. I se părea că poate privi în ochi, fără teamă, fără primejdie, acele amintiri, pe care le simțea vindecate. Nu, trenul acesta nu ducea spre trecut…</p>
                  <p>— Linia e întreruptă dincolo de Dârste, striga cineva de la fereastra unui vagon.</p>
                  <p>„Da, e întreruptă”, repetă Paul în gând. I se părea într-adevăr că sunt în memoria lui legături desfăcute, linii întrerupte, drumuri pentru totdeauna închise.</p>
                  <p>Trenul se puse cu greu în mișcare, cu un zgomot de fiare vechi, înghețate. Locomotiva se lupta să iasă din îngheț, să răzbată prin zăpadă.</p>
                  <p>Călătorii cântau la ferestre, agitându-și caschetele, vociferând, salutând cu gesturi mari pe cei care rămâneau. La coada trenului, câțiva schiori se opinteau în glumă să-l urnească din loc.</p>
                  <p>— Schiul copilărește pe toată lumea, zise Paul.</p>
                  <p>Nu era numai schiul. Era întreagă acea seară de ajun, cu gustul ei de sărbătoare, cu zăpezile ei mari, cu freamătul ei de vacanță.</p>
                  <p>Hagen spusese adevărat. Adresa pe care le-o dăduse era departe, iar casa părea într-adevăr foarte veche. O poartă de lemn într-un zid cenușiu, închisă cu drugi mari de fier, ca o poartă de cetate, rămase surdă la toate bătăile lor. S-ar fi spus că nimeni n-a mai trecut din timpuri străvechi acel prag.</p>
                  <p>Frau Adelle Bund nu era acasă, sau nu voia să răspundă.</p>
                  <p>Pe toată strada, figuri uimite apăreau la ferestre, neștiind ce se petrece. O fetiță din vecini îi întrebă de peste drum pe cine caută.</p>
                  <p>— Nu locuiește nimeni aici? întrebă Paul.</p>
                  <p>— Ba da, dar…</p>
                  <p>Fetița nu termină răspunsul și fugi repede în casă, probabil ca să spună mai departe lucrurile de necrezut care se întâmplau la numărul 26.</p>
                  <p>Poarta se deschise totuși în cele din urmă, dar numai pe jumătate. O femeie bătrână, îmbrăcată în negru, îi opri din prag să intre, cu o privire aspră care spunea de la început: nu!</p>
                  <p>Paul îi întinse plicul lui Hagen, și ea îl desfăcu, ținându-i mereu afară, în fața porții, și ridicând spre ei, din când în când, o privire bănuitoare, ca și cum i-ar fi confruntat cu cele scrise în scrisoare.</p>
                  <p>— Mai bine vă găseați de dormit în altă parte, zise ea în sfârșit, hotărându-se totuși să-i primească înăuntru.</p>
                  <p>Mergea înaintea lor, întâi printr-o curte interioară, în care răspundeau câteva ferestre oblonite, apoi printr-un lung culoar întunecos.</p>
                  <p>Întreaga casă părea nelocuită. Nu se auzea de nicăieri niciun zgomot, nicio șoaptă. Femeia se opri în fața unei uși și încercă în întuneric câteva chei, până ce reuși s-o deschidă.</p>
                  <p>Era o cameră mare, înghețată, cu mobile greoaie, pline de praf. „De când nu s-au mai deschis ferestrele aici”, gândi Nora.</p>
                  <p>Frau Adelle Bund înțelese probabil gândul vizitatoarei.</p>
                  <p>— Trebuie să aerisesc și să fac focul. N-am știut că veniți. Aici nu vine nimeni.</p>
                  <p>Obloanele erau toate închise, ca și poarta de la intrare, cu drugi de fier.</p>
                  <p>— Noi lăsăm rucsacurile și ne ducem, spuse Nora. Dumneata, dacă ne dai o cheie de la poartă, nu trebuie să ne aștepți. Ne întoarcem târziu.</p>
                  <p>Voia să iasă cât mai repede de acolo, să se vadă din nou afară, dincolo de acele ziduri reci.</p>
                  <p>Biserica Neagră era plină de lume.</p>
                  <p>— Se adună tribul Grodeck, spuse Nora.</p>
                  <p>Îi vedea venind din toate părțile orașului, în grupuri de familie, gravi, tăcuți, în paltoane grele de blană, cu pasul măsurat. Mergeau fără grabă, se salutau fără voioșie, cu saluturi ceremonioase. La intrare se despărțeau spre dreapta și spre stângă, mergând spre locuri care trebuie să fi fost ale lor, mereu aceleași, de ani de zile.</p>
                  <p>— Crezi că ne vor lăsa să intrăm?</p>
                  <p>Omul care rupea biletele la control se uitase puțin mirat la hainele lor. Dar mai erau câțiva schiori veniți de la Poiana și de la Timiș. Tunicile albastre, bluzele de pânză impermeabilă se pierdeau între redingote și blănuri.</p>
                  <p>Viorile se acordau la umbra marii orgi, care domina totul prin tăcere. Era în biserică o rumoare scăzută de orchestră, care își încearcă în ultima clipă instrumentele. Un flaut sau un corn își ridica glasul o secundă și se pierdea apoi, acoperit de acel „da” general, pe care și-l transmiteau, ca un apel, viorile și violoncelele.</p>
                  <p>Pe urmă se făcu tăcere. Se simțea glasul dirijorului nevăzut, care ridicase bagheta.</p>
                  <p>Întâi flautul și pe urmă oboiul intrară timide în joc, cu ceva întrebător în glas, dar după primele note, viorile le făcură să tacă și, aproape în același timp, trompetele - neașteptate trompete triumfătoare. Era o frază puternică, sigură, bine legată, care anunța de la început victorie și lumină. Sub ea, flautul și oboiul mergeau subteran, auzite doar în momentele de respirație ale frazei mari.</p>
                  <p>Când viorile și alămurile tăceau, tăcerea era protectoare: numai cu îngăduința lor, fragilul flaut, gânditorul oboi se puteau din nou ridica.</p>
                  <p>Jocul nu dură mult. Coarde, instrumente de lemn și trompete fură acoperite de izbucnirea corului.</p>
                  <p>„Jauchzet, frohlocket, auf, preiset die Tage!” 22</p>
                  <p>Cântecul era simplu, dar sărbătoarea începea cu aceste cuvinte. Era un mare strigăt de bucurie, care arunca dintr-o dată orchestra pe planul al doilea. Tot corul nu era decât un singur glas vestitor. Părea că înalță bolta, că deschide ferestrele, că face lumină.</p>
                  <p>Nora căută privirea lui Paul. Ar fi vrut să știe că nu e singură în fața acelei vești. El îi puse mâna pe umăr – mâna lui grea – dar nu întoarse capul. Gestul lui spunea fără cuvinte: da, Nora, sunt aici, am auzit, am înțeles…</p>
                  <p>Viorile și alămurile, în primul rând copleșite, se regăseau. Trompetele sunau mai departe vestea dată de cor. Flautul și oboiul alergau, cu glasul lor mărunt, printre coarde și metale. Singură orga nu era nici surprinsă, nici grăbită. Pe sunetul ei grav părea că se sprijină întregul oratoriu, ca o catedrală vie. Viori și voci creșteau în ea, ca dintr-un pământ generos. Orga le purta pe toate fără zâmbet, fără asprime, cu puțină tristețe, pentru că ea singură cunoaște destinele.</p>
                  <p>Paul asculta cu ochii închiși. Era încă în pădure, era încă în singurătate. Profundul glas de orgă continua pentru el tăceri care încă vibrau, pe coarda lor cea mai de jos.</p>
                  <p>Orchestra și corul, adunate într-o singură frază, urcau acum împreună ultimele trepte: porțile Oratoriului erau deschise.</p>
                  <p>O voce de tenor se desprinse singură din tăcerea care urmă. Povestea fără melodie plecarea din Galileia. Game simple, puțin monotone se legănau ca o iederă pe sunetul fundamental al orgii.</p>
                  <p>Povestirea fu dusă apoi mai departe de un glas de femeie, cu aceeași monotonie narativă, până când oboiul și vioara o înduplecară să cânte.</p>
                  <p>Trecerile de la recitative la arii și coruri erau marcate de clavecin, prin câteva acorduri, care păreau să ceară dinainte ascultare.</p>
                  <p>Uneori, ca și cum glasul clavecinului ar fi fost prea mic pentru ca să susțină punțile dintre un coral și o arie, întreaga orchestră îi venea în ajutor.</p>
                  <p>Niciodată, i se părea lui Paul, nu auzise viori mai limpezi. Poate că era de vină seara aceasta, care nu semăna pentru el cu niciuna din trecut. Poate că de vină era pădurea de unde venea, singurătatea din care coborâse… Niciodată nu auzise viori mai curate, mai ușoare, mai străvezii. Părțile simfonice ale Oratoriului nu aveau nimic liturgic. Când orchestra cânta singură, totul părea că se strânge într-un cerc luminos de intimitate. Până și orga tăcea îmblânzită, ca să asculte.</p>
                  <p>A doua parte a Oratoriului se deschidea cu o simfonie și din ea se desprindea, după un scurt recitativ al tenorului, un coral, pe care Nora și Paul îl primiră cu aceeași mișcare de surpriză.</p>
                  <p>„Brich an, du schönes Morgenlicht,</p>
                  <p>Und lass den Himmel tagen.</p>
                  <p>Du, Hirtenvolk, erschrecke nicht,</p>
                  <p>Weil dir die Engel sagen…“</p>
                  <p>Tot corul, toată orchestra nu puteau acoperi pentru ei glasul depărtat al lui Gunther.</p>
                  <p>— Îl auzi? întrebă Nora în șoapte. În aceeași clipă căută spre a treia fereastră din dreapta, unde ar fi trebuit să fie tânără doamnă Grodeck, surâzând băiatului ei. Dar nu era nicio femeie tânără sub a treia fereastră și nu surâdea nimeni în toată Biserica Neagră.</p>
                  <p>„Să vă uitați bine diseară la ei, spusese Gunther. Sunt zeci, sute de familii Grodeck. Nici unul nu zâmbește.”</p>
                  <p>Într-adevăr, nici unul. Toți stăteau în bănci, serioși, împietriți, fără o tresărire, fără o lumină, poate surzi, poate absenți, poate morți, iar muzica Oratoriului de Crăciun trecea peste ei fără să-i atingă, fără să-i trezească.</p>
                  <p>La ieșirea din biserică, găsiră un Brașov de noapte, potolit, cu luminile stinse, cu străzile pustii. Sașii, ieșiți de la concert, mergeau spre case în grupuri tăcute. Orașul recăpăta aspectul lui de burg provincial, cu Biserica Neagră în mijloc, ca o imensă orgă.</p>
                  <p>În strada Prundului îi aștepta o dublă surpriză: o Frau Adelle îmbunată și o casă primitoare, amândouă schimbate prin miracol în câteva ore. Focul ardea de multă vreme în cămin și poate că numai el izbutise să înduplece inima femeii și dușmănia lucrurilor.</p>
                  <p>Nora nici un privise bine acele mobile mari de stejar fumuriu, care în primul rând i se păruseră, odată cu gazda, ostile. Le descoperea abia acum, severe încă și totuși prietenoase. Pretutindeni erau covoare și cărți. Într-un colț, un pian și caiete de muzică. Le răsfoi cu mirare: Schumann, Brahms, Schubert.</p>
                  <p>— Cine cântă la pian? o întrebă pe Frau Adelle.</p>
                  <p>— De când a murit tânără doamnă Grodeck, nu mai cântă nimeni, spuse femeia.</p>
                  <p>— Venea pe aici?</p>
                  <p>— Cine?</p>
                  <p>— Tânără doamnă Grodeck.</p>
                  <p>Femeia își recăpătă dintr-o dată privirea ei bănuitoare.</p>
                  <p>— Da, venea.</p>
                  <p>Nora își dădu seama că întrebarea fusese greșită. N-ar fi trebuit să-i dea impresia că nu cunoaște lucrurile.</p>
                  <p>— Trebuie să-ți spun, iubită Frau Adelle, că la început ne-ai speriat.</p>
                  <p>— Și dumneavoastră pe mine. Când am auzit bătăi în poartă, n-am știut cine poate fi. Aici nu vine nimeni și n-are cine să bată în poartă. Domnul Klaus, când vine, își deschide singur. Are cheia la el.</p>
                  <p>— Domnul Klaus cine e?</p>
                  <p>— Cum cine e? Nu el v-a trimis? Nu de la el aveți scrisoarea?</p>
                  <p>— Ba da, ba da, o liniști Paul. Numai că nu știam că-l cheamă Klaus. Noi îi spunem Hagen.</p>
                  <p>— Și ea îi spunea la fel…</p>
                  <p>Le arătă pe perete, deasupra pianului, o fotografie, probabil mai veche, a tinerei doamne Grodeck.</p>
                  <p>— Poate n-ați cunoscut-o. Poate nu știți cât a fost de frumoasă.</p>
                  <p>Fotografia semăna cu portretul desenat de Gunther, dar avea mai puțină tristețe. Era probabil un instantaneu mărit mult. Tânără femeie părea că alergase prin pădure și că se oprise un moment, ca să-și adune părul pe tâmple. Fotografia o prinsese cu acest gest, care îi deschidea brațele și îi ridica fruntea spre soare.</p>
                  <p>Frau Adelle spusese noapte bună și îi lăsase singuri.</p>
                  <p>Nora era la pian, cu mâinile pe clape, pe acele clape fără sunet, pe care nu îndrăznea să le scoată din tăcerea lor.</p>
                  <p>— Crezi că l-a iubit?</p>
                  <p>Paul nu răspunse. Își punea și el aceeași întrebare. Erau amândoi cu privirea ridicată spre portretul din perete.</p>
                  <p>— Nu știu dacă l-a iubit, vorbi Nora mai departe. Dar a fost aici. Încep să înțeleg de ce poarta se deschide așa de greu. E o poartă care trebuie s-o apere, s-o ascundă. A fost aici. Poate mai este aici. Încep să cred și eu, ca și Gunther, în fantome.</p>
                  <p>Degetele Norei căutau pe clape primele note ale cântecului din acea seară: „Brich an, du schönes Morgenlicht...”</p>
                  <p>— Tânără doamnă Grodeck, cunoști cântecul acesta. Îl cânt pentru dumneata. Poate că-l auzi, poate că-ți face plăcere să-l auzi.</p>
               </div>
               <div type="div3">
                  <head>
                     <anchor xml:id="id_XIV"/>XIV</head>
                  <p>BRAȘOVUL, ÎN PRIMELE ORE ALE acelei dimineți, părea că se pregătește pentru deschiderea unui târg. De la Bran, de la Râșnov, din cele șapte sate, din toată regiunea, veneau camioane, autobuze, sănii, mașini particulare, aducând lume care înnoptase afară din oraș.</p>
                  <p>Străzile erau pline de bucureșteni care se regăseau cu strigăte de surpriză, făcând prezentări zgomotoase de la grup la grup. Nora și Paul treceau în grabă, salutând, răspunzând la saluturi, amuzați de acest val de voioșie bucureșteană. Când nu puteau face altfel, se opreau să schimbe o vorbă cu câte un cunoscut prea entuziast.</p>
                  <p>Nora îl prezenta simplu, fără jenă: „Un camarad de schi”.</p>
                  <p>Hotărâseră să plece cu șenila de la ora 11 spre Poiana, iar de acolo să înceapă urcușul, încă înainte de amiază. Le mai rămânea de făcut unele cumpărături și, ca să câștige timp, își împărțiseră cursele.</p>
                  <p>— Tu ai grijă de țigări, reviste și cărți. Mie îmi rămâne restul.</p>
                  <p>Erau înțeleși să se întâlnească la oră fixă în hol la Coroana, de unde să-și ia schiurile lăsate aseară. Nora alerga de la vitrină la vitrină, în căutarea unor cârlige de fier pentru bocanci. Avea de gând să scurteze din drum la întoarcere, urcând pe la Prăpastia Lupului, și știa că drumul era pe acolo plin de pietre și gheață. Dar mai ales ținuse să se despartă de Paul și să rămână câteva clipe singură, pentru ca să poată cumpăra în taină câteva surprize pentru pomul de Crăciun, mici fleacuri pe care abia diseară le va scoate din rucsac, la aprinsul lumânărilor. Se întoarse la Coroana însuflețită de alergături și speriată de întârziere.</p>
                  <p>— N-ai uitat nimic, Paul? Ai cumpărat tot? Ești gata de drum? Plecăm?</p>
                  <p>El era în stradă, la marginea trotuarului, rezemat de un mic automobil albastru, la care se uita cu o ciudată privire fixă.</p>
                  <p>— Ce e cu tine, Paul? De ce nu răspunzi? Ce s-a întâmplat?</p>
                  <p>O cutremura privirea aceasta descurajată. Era privirea lui din seara primei întâlniri, acea privire obosită care nici un avea destulă putere ca să ceară ajutor.</p>
                  <p>— Nu plecăm, Paul? Nu mai vrei să pleci?</p>
                  <p>El răspunse cu vechea lui ridicare din umeri, care spunea că totul îi este indiferent.</p>
                  <p>„Ce repede își regăsește omul ăsta gesturile lui pierdute!” gândi Nora.</p>
                  <p>Era automobilul lui Ann. Paul trecuse pe lângă el fără să-l vadă, dar pe urmă, din pragul hotelului, întorsese deodată capul, ca după un trecător care te-a salutat și nu i-ai răspuns. Da, era automobilul lui Ann.</p>
                  <p>Mersese spre el cu o explozie de bucurie. Parcă era un om, un prieten. Ar fi vrut să-i vorbească, să-l întrebe: Când ai venit? E și Ann aici? Da, desigur că este. Ce întrebări stupide pun!</p>
                  <p>Portierele erau încuiate, parbrizul înghețat, întreg radiatorul plin de zăpadă, motorul încă era cald. Probabil că mașina abia se oprise. Părea să fi făcut o cursă grea. În orice caz, aseară nu fusese aici, și nici azi-dimineață. Dar dacă n-a venit decât acum, dacă n-a oprit decât în clipa aceasta, atunci Ann trebuie să fie pe aproape. A coborât un moment, ca să ceară o informație, ca să cumpere țigări, ca să bea un ceai. Poate că e în holul hotelului, în restaurant, în cafenea.</p>
                  <p>Paul le străbătu pe toate. Ann nu era nicăieri. Cafeneaua era plină de lume, la fiecare masă aproape erau figuri cunoscute, dar Ann nu era nicăieri.</p>
                  <p>— Căutați pe cineva? întrebă portarul</p>
                  <p>— Nu, nu…</p>
                  <p>Se întoarse afară în stradă și din nou se opri în fața automobilului albastru. „Am să aștept. Are să vină”.</p>
                  <p>O vedea alergând prin Brașov, făcând cumpărături dezordonate, râzând în toate oglinzile care-i ieșeau în cale, împiedicându-se în șoșonii ei înalți ca niște cizme. Ce bine o cunoaște pe această Ann din zilele de iarnă! Purta anul trecut o căciuliță de astrahan trasă pe frunte și un mantou, tot de astrahan, din care reușea să facă ceva cu totul nepretențios, ca o haină pe care ar fi găsit-o în ultimul moment pe cuier și ar fi luat-o în grabă, ca să facă o cursă de câteva minute în oraș.</p>
                  <p>Ocoli de câteva ori automobilul, uitându-se atent la fiecare piesă. Ar fi vrut parcă să poată ghici după aripi, după pneuri, de unde venea. Desigur nu de la București, căci era prea de dimineață și n-ar fi avut când să parcurgă o atât de mare distanță. Poate că înnoptase la Bran, poate la Satu-Lung, în acel Satu-Lung plin de amintiri. Erau atâtea Anne care înviau dintr-o dată pentru el, din cele mai depărtate timpuri, și îl chemau înapoi!</p>
                  <p>Se uită prin geamul portierei în acest automobil, care i se părea o casă locuită. Pe bancheta din față, lângă volan, era un pled alb, un teanc de reviste și o cutie de metal cu țigări Chesterfield.</p>
                  <p>De când fumează țigări Chesterfield? Ultima oară fuma București fără carton. Le-a schimbat? de când? de ce? și este singurul lucru schimbat din viața ei?</p>
                  <p>Dar poate că nu erau țigările ei, sau, în orice caz, nu numai ale ei. E absurd să crezi că Ann e singură. E absurd să crezi că o cutie nouă de țigări intră în viața lui Ann fără să tragă după ea un bărbat, un amor, o legătură, un capriciu… Rămase cu ochii fixați asupra acelei cutii de metal, care i se părea că ascunde, că trădează totul. Simțea o veche durere redeșteptată, aproape de inimă.</p>
                  <p>Când Nora îl întrebă dacă mai vrea să plece, nu știu ce să-i răspundă. Ar fi putut rămâne. Ar fi putut pleca, toate erau pentru el la fel.</p>
                  <p>Erau din nou în șenila care îi mai dusese o dată spre Poiana.</p>
                  <p>„Așadar, trebuie să luăm totul de la început”, își spunea Nora.</p>
                  <p>Avea în fața ei același om descurajat, cu aceeași privire cețoasă, cu aceeași ridicare indiferentă din umeri.</p>
                  <p>„Dacă cel puțin mi-ar spune ce s-a întâmplat. Dacă cel puțin aș putea înțelege.”</p>
                  <p>Începea să-i fie frică de omul acesta, în care se puteau petrece de la un minut la altul schimbări atât de adânci.</p>
                  <p>Parcă ar fi albit într-o singură clipă. Parcă ar fi primit de undeva un cuvânt de moarte.</p>
                  <p>Îl simțea străin. Mai străin decât în ziua în care pentru prima oară îi întâlnise această privire absentă. Au fost de atunci între ei câteva zile trăite împreună, câteva nopți de iubire. Toate sunt șterse.</p>
                  <p>Îl simțea pierdut, fugit de lângă ea. Încă o dată fugit de lângă ea. Și nu mai găsea destule puteri în ea ca să-l oprească.</p>
                  <p>„E timpul să renunți, Nora. Omul ăsta nu se mai întoarce.”</p>
                  <p>Se gândea să-i spună: „E destul, Paul. E destul și e inutil. Vrei să pleci? Pleacă. Am obosit. Află că mi se poate și mie întâmpla un asemenea lucru: să obosesc.”</p>
                  <p>Pe urmă se gândi, nu știa de ce, la mâinile lui. Îi era milă de aceste mâini mari, prea dure, prea aspre pentru un om trist. Ar fi vrut să le mai simtă o dată pe umerii ei, cu greutatea lor indiferentă și protectoare. „Ești frumoasă, Nora. Este un acord între tine și tine, și acest acord se numește frumusețe.” Îi reveneau în minte cuvintele lui și încă o dată i se păreau uimitoare.</p>
                  <p>„Este omul care mi-a spus aceste cuvinte. S-ar fi putut să nu mi le spună nimeni, niciodată până la moarte, și el mi le-a spus. S-ar fi putut să port cu mine acest secret, pe care să nu-l vadă nimeni, și el l-a văzut. Și pe omul ăsta îl pierd.”</p>
                  <p>O Noră cuminte, răbdătoare încearcă să prindă din nou curaj. Își promitea să aștepte, să reziste, să nu cedeze încă.</p>
                  <p>Până la Prăpastia Lupului urcaseră cu schiurile în picioare, dar de acolo mai departe trebuia să le scoată și să le poarte pe umeri.</p>
                  <p>Umblau de aproape două ore, fără să fi schimbat în tot acest timp un singur cuvânt. Numai o dată, din greșeală, privirile li se întâlniseră, dar în aceeași secundă el își întoarse capul în altă parte, cu un gest alarmat de apărare.</p>
                  <p>„Nu-ți fie frică, Paul, n-am să întreb nimic: ești liber să-ți păstrezi secretele tale”, ar fi vrut Nora să-i spună, dar se temea că, după primul cuvânt rostit, tăcerea va deveni între ei și mai grea.</p>
                  <p>Mergea într-adins înainte, ca să nu-i dea impresia că-l pândește. De câteva ori îl auzise oprindu-se pe loc, dar ea continuase să meargă mai departe, deși simțea că în oprirea lui este o ezitare, un gând de a fugi. Nu-l mai auzea venind în urma ei și nu îndrăznea totuși să se uite după el. „Poate că de astă dată a plecat. Poate că într-adevăr a plecat.” își spunea că mai e timp să-l strige, că mai e timp să-l întoarcă. Își spunea că lasă în urma ei un om rănit, un om căzut, un om care are nevoie de ajutorul ei, chiar dacă nu-l cere, chiar dacă nu-l vrea. Totuși continua să meargă, privind mereu înainte, ca și cum i-ar fi fost indiferent dacă el mai vine sau nu.</p>
                  <p>„Te porți ca o femeie jignită, Nora. Începi să-l iubești dacă începi să ai orgoliu.”</p>
                  <p>Își întindea singură curse pentru a se convinge că trebuie să se oprească și să-l aștepte, dar le respingea cu hotărâre.</p>
                  <p>„Dacă vine să vină singur. E rândul lui să aleagă.”</p>
                  <p>El venea fără alegere. Venea din oboseală, din indiferență. Venea pentru că apucase să vină. Dacă femeia care mergea înaintea lui și care devenise dintr-o dată o femeie necunoscută, fără nume, ar fi întors capul spre el și l-ar fi chemat, poate că acest lucru ar mai fi trezit în el o ultimă voință de a se rupe, de a se elibera.</p>
                  <p>Dar nimic nu tulbura resemnarea acestei întoarceri în pădure, care semăna atât de bine cu o întoarcere în somn.</p>
                  <p>Urcușul la Prăpastia Lupului era aspru. Zăpada acoperise înșelător bolovani și gropi, care păstrau în adâncime nevăzute diferențe de nivel. Erau ca niște ochiuri de apă în mijlocul unui fluviu calm. Sub oglinda lor, un gol nevăzut soarbe și trage la fund.</p>
                  <p>Înaintau prin zăpadă cu mișcări instinctive de înot. Pe alocuri, depresiunea era ca o treaptă ruptă. Senzația de scufundare era precisă. Părea că valuri de zăpadă se ridică în jurul lor și îi acoperă. Se zbăteau cu genunchii, cu brațele, într-un fel de bătaie pe loc, care îi ajuta să se mențină la suprafață, ca și cum ar fi înotat împotriva curentului. Câte un vârf înghețat de stâncă se ridica uneori înainte, și pe această insulă de gheață se puteau opri un minut, ca să măsoare drumul străbătut.</p>
                  <p>„E o nebunie ce facem”, își spunea Nora, dar această nebunie, acum, era fără revenire. Fiecare metru de teren cucerit avea ceva irevocabil. Pasul nu se mai putea întoarce pe unde călcase o dată. Urcușul era greu, dar coborârea ar fi fost imposibilă.</p>
                  <p>La marginea ei de sus, Prăpastia Lupului dădea într-o poiană. Se vedeau primii brazi, sus, pe buza prăpastiei, și nu păreau că sunt departe, dar vremea trecea, și distanța rămânea mereu aceeași, ca și cum mersul lor în zăpadă ar fi fost inutil, ca și cum puteri ascunse, mai tari decât zadarnica lor zbatere, i-ar fi readus mereu la punctul de plecare.</p>
                  <p>„Câtă vreme e lumină, nimic nu e pierdut”, își făcea Nora curaj. O înspăimânta doar gândul că i-ar putea prinde ceața înainte de a ajunge sus. În întuneric, pe povârniș, n-ar mai fi putut face niciun pas înainte. Un singur gest greșit ar fi fost de ajuns ca să se prăbușească.</p>
                  <p>„E oare nevoie să-i spun?” se întreba Nora, neîndrăznind, să-i vorbească. Nu voia nici să-l sperie, dar nici să-l lase. În nepăsarea de somnambul cu care urca pe urmele ei.</p>
                  <p>Venea dinspre vârf, deasupra pădurii, un freamăt ca de mari vânturi încă nestârnite. Lumina zilei avea ceva albicios, difuz, lipsit de transparență.</p>
                  <p>— Ascultă, Paul! se hotărî Nora deodată să-i vorbească. Trebuie să fim cel mult în jumătate oră sus. Dacă ne prinde seara sau ceața aici, suntem pierduți. Nu știu ce se întâmplă cu tine și nici nu te întreb. Dar acum îți cer să te trezești. Când vom ajunge sus vei face ce vei voi.</p>
                  <p>Totul prevestea un viscol apropiat. Curenți nu destul de repezi ca să se înalțe prea sus șuierau de-a lungul zăpezii, ridicând-o în vârtejuri mici de pulbere. Copacii deveneau grei într-un cenușiu-albastru de plumb.</p>
                  <p>Paul ajunse cel dintâi la capătul drumului. Ultimii metri de urcuș fuseseră și mai greu de străbătut. Buza prăpastiei era un parapet aproape vertical de gheață. Cârligele bocancilor se înfigeau ca niște gheare, ca să oprească alunecarea. Până în ultimul moment, căderea era încă posibilă. Toată zbaterea lor putea deveni în acest ultim moment o zădărnicie. Prăpastia Lupului, privită de pe acele ultime trepte infernale, avea un fel de indiferență sumbră, care așteaptă împlinirea sorții.</p>
                  <p>Ieșit din primejdie, Paul asista dezarmat la ultimii pași ai Norei. Nu putea face nimic pentru ea: nicio mână de întins, niciun cuvânt de spus. Erau numai la câțiva pași depărtare unul de altul, dar pe două țărmuri diferite, fiecare singur. O vedea cum luptă cu zăpada, cu gheața, amețită de oboseală, dar cu un fel de deznădejde concentrată.</p>
                  <p>Când ajunse lângă el, își aruncă schiurile de pe umeri, își scoase rucsacul din spate și pe urmă abia, descoperindu-se, își trecu mâna pe frunte, cu un gest de întoarcere la viață. Erau amândoi palizi, cu sprâncenele și tâmplele albite de zăpadă, cu privirea încă neliberată de gândul intens care-i purtase până acolo.</p>
                  <p>— Ești o fată vitează, Nora. Îți mulțumesc.</p>
                  <p>— Pentru ce?</p>
                  <p>— Pentru curajul tău. Dacă aș putea să iubesc, te-aș iubi.</p>
                  <p>— Eu nu-ți cer asta, Paul. Îți cer să fi mai puțin nefericit. Mi-e de ajuns.</p>
                  <p>El avu din nou ridicarea lui din umeri dezamăgită.</p>
                  <p>— Îți mai cer, adăugă Nora, să uiți gestul ăsta de om sfârșit. E așa de greu?</p>
                  <p>— Nu știu, Nora. Cred că-ți pierzi vremea cu mine.</p>
                  <p>— Totuși, ieri când am plecat de aici erai un om vindecat.</p>
                  <p>— Credeam că sunt. Dar e de ajuns să-mi iasă în cale o umbră, pentru ca totul să cadă la pământ.</p>
                  <p>— Sunt amintiri așa de greu de uitat?</p>
                  <p>— Nici măcar nu știu dacă sunt amintiri. E o groaznică oboseală. E o silă imensă. E un dezgust adânc.</p>
                  <p>— Mai adânc decât Prăpastia Lupului?</p>
                  <p>Se întoarseră amândoi încă o dată spre prăpastia care se deschidea în față.</p>
                  <p>— Vezi, zise Nora, cât e de adâncă, și tot ai trecut prin ea. Nu vrei să mai treci o dată?</p>
                  <p>Sosiseră la cabană odată cu seara. Gunther, mai palid decât oricând, îi aștepta la fereastră. Hagen, care plecase în întâmpinarea lor pe alt drum, nu se întorsese încă.</p>
                  <p>— Trebuie să aprindem lumina din turn, ca să-i dăm de veste că v-ați întors. De ce ați venit așa de târziu? Toată ziua v-am așteptat. Credeam că nu mai veniți. Credeam că v-ați pierdut.</p>
                  <p>Vorbea repede, cu fraze rupte, cu o stranie agitație nervoasă sub marea lui paloare. Ochii îi străluceau de febră, prea calzi, prea intenși ca să zâmbească. Faffner le mirosea hainele, se culca la picioarele lor, se zvârcolea cu un mârâit ciudat de bucurie și regăsire, dar parcă și de deznădejde. Cu greu reuși Nora să-l calmeze și să-l culce lângă cămin, cu botul pe labe, dar și de acolo câinele o privea cu uitătura lui de animal neliniștit.</p>
                  <p>— Faffner știe de unde veniți, spuse Gunther. Ați fost în casa din strada Prundului și aduceți de acolo lucruri pe care el le cunoaște…</p>
                  <p>Hagen veni mai târziu și, intrând, nu spuse niciun cuvânt. Pelerina și gluga îi erau albe de zăpadă. Se oprise în prag, și în primul moment, alb cum era, cu cizmele lui mari, cu gluga trasă pe frunte, părea un Moș Crăciun care-și ascunde fața. După ce se scutură de zăpadă, după ce își descoperi fruntea lui tristă și mai ales acea privire albastră, rece, de sihastru, imaginea amicală de la început se stinse, alungată, și în locul ei rămase omul aspru, pe care îl cunoșteau.</p>
                  <p>Nora se gândi să meargă spre el și să-i spună: „Fii liniștit. Am lăsat în casă lucrurile așa cum le știi. Nimic nu e clintit din loc. Poarta e ferecată, ferestrele închise. Nimeni nu va trece acel prag și nicio umbră nu va pleca de acolo.”</p>
                  <p>Dar tăcerea lui Hagen nu punea întrebări și nu primea cuvinte de prietenie.</p>
                  <p>Toți trei bărbații tăceau, și Nora se simțea foarte singură între ei. Se uita la fiecare în parte și pe fiecare îl simțea plecat cu gândurile lui. Își desfăcu rucsacul și scoase fără bucurie lucrurile cumpărate de la Brașov pentru ei. I se păreau acum inutile, prea copilărești pentru niște oameni triști. Lângă fereastră, bradul pavoazat pentru modesta lui feerie de Crăciun aștepta să fie aprins. Nora atârnă de ramuri darurile ei descurajate și pe urmă aprinse una câte una lumânările, care începură să joace cu flăcări mărunte în globurile de sticlă colorată.</p>
                  <p>Gunther cel dintâi se apropie de pom. „E totuși destul de copil ca să-i facă plăcere”, se gândi Nora. Vedea revenind pe obrazul lui palid o licărire de curiozitate. Ochii își recăpătau frumoasa lor claritate ironică.</p>
                  <p>— Nu vii, Paul, lângă pomul nostru de Crăciun? îndrăzni Nora să întrebe.</p>
                  <p>Deasupra bradului luminat, vechea lui privire cețoasă de indiferență avea ceva timid, nesigur.</p>
                  <p>Mai greu veni Hagen, care nici nu se apropie cu totul de pom. Stătea la câțiva pași de el, la fel de aspru, la fel de întunecat.</p>
                  <p>Se adunau în jurul bradului ca în jurul unui foc în pădure.</p>
               </div>
               <div type="div3">
                  <head>
                     <anchor xml:id="id_XV"/>XV</head>
                  <p>TERENUL DE SCHI AVEA ÎN prima dimineață de Crăciun un aspect de serbare populară. Câțiva schiori pasionați plecaseră în zori la Predeal, coborând pe versantul dinspre Timiș, ca să asiste la concursurile oficiale. Cei mai mulți însă rămăseseră pe loc, iar de la Brașov soseau mereu grupuri de băieți și fete care se luptaseră cu viscolul ca să ajungă până sus. Pădurea vuia de lume tânără ca un oraș în vacanță. La Turing-Club un comitet improvizat peste noapte organiza câteva „probe” de viteză și slalom. Nu era decât un joc, dar toți primeau să-l joace cu seriozitate. Se măsurau distanțele, se jalona terenul cu fanioane albastre și roșii, se numerotau concurenții, se stabilea un sistem de punctaj și clasificare. Arbitrii și comisarii de teren, cu brasarde și fluiere, alergau încolo și încoace, printre schiori, ca să facă ordine și să formeze echipele. Un medic tânăr organiza un post sanitar și, pentru ca decorul să fie complet, cineva confecționase un mic drapel alb cu cruce roșie, care flutura în vânt. În fața cabanei se ridicaseră în grabă o tribună de scânduri pentru public și o masă lungă pentru juriu. Pe masă erau înșirate „trofeele”, coroane de brad, cupe de tinichea, câteva sticle de vin și bere, o lanternă cu baterie și – premiul întâi! — un ceas deșteptător.</p>
                  <p>Întreg concursul era făcut jumătate în glumă, ca o parodie a concursurilor adevărate de la Predeal, dar era o glumă în care toată lumea se lăsa antrenată cu destulă convingere. Mai ales sașii de la S.K.V., veniți în grup compact, erau serioși și deciși de parcă s-ar fi pregătit pentru o mare bătălie. Formaseră o echipă de cinci oameni și trimiseseră o provocare scrisă studenților de la Turing-Club, pentru o cursă de viteză care urma să fie „proba finală” a zilei, punctul culminant al luptei dintre S.K.V. și T.C.R.</p>
                  <p>Tot muntele vibra de strigăte și cântece. Când vântul se potolea, zgomotele ajungeau, departe, până la cabana lui Gunther. Hagen, care se întorsese din plimbarea lui obișnuită de dimineață prin pădure, le povesti ce se întâmplă.</p>
                  <p>— Mergem și noi! propuse Nora.</p>
                  <p>Paul, la fel de cenușiu ca în ajun, nici nu primi, dar nici nu refuză. Să meargă sau nu, îi era indiferent. Noaptea adusese pentru el un fel de pace amorțită, ca după un anestezic. Mai greu era de înduplecat Gunther, care nu voia cu niciun preț să se îndepărteze de cabană.</p>
                  <p>— E prea multă lume. Nu vreau să-i văd. Nu vreau să mă vadă. Îi cunosc prea bine.</p>
                  <p>Nora îi pregăti totuși schiurile, pe care băiatul nu le pusese încă în acea iarnă, și era sigură că la această ispită nu va rezista.</p>
                  <p>„Trebuie să-i scot la lumină”, își spunea ea, privindu-i pe amândoi.</p>
                  <p>Hagen, care rămânea singur la cabană, îi șopti Norei cu îngrijorare:</p>
                  <p>— Să fi atentă. Gunther n-are voie să alerge.</p>
                  <p>— Nu-ți fie teamă. E lângă mine.</p>
                  <p>La Turing-Club, programul nu începuse încă. Se mai făceau pe teren lucrări de „amenajare”, mai ales pentru trambulina de sărituri, pe care câțiva voluntari o săpau în zăpadă cu lopețile. Toți cântăreții de acordeon de la cele două cabane fuseseră convocați cu instrumentele lor, într-un fel de orchestră, comună, instalată lângă masa juriului, ca să cânte „Mulți ani trăiască” și „Iloch, hoch, dreimal hoch” 23 la împărțirea trofeelor. Intre timp, ca să calmeze nerăbdarea publicului, cântau diverse imnuri și „uverturi”.</p>
                  <p>Sosirea lui Gunther provocă printre sașii din tribună oarecare uimire. Vestea trecu din om în om, prin semne, prin șoapte: Der junge Grodeck, der junge Grodeck… Priviri intrigate se întorceau spre el și spre însoțitorii lui. Un moment, toate atențiile fură abătute de la cele ce se petreceau pe teren. Gunther devenea centrul spectacolului, ca un prinț moștenitor care-și face apariția într-o lojă, la un concert. Nora simțea îndreptate asupra ei zeci de întrebări. Gunther, înviorat de aerul rece al dimineții, o ținea de braț și îi vorbea cu animație.</p>
                  <p>— Mâine toată familia Grodeck va ști că am ieșit împreună. Se va deschide o anchetă, ca să se afle cine ești, de unde vii și ce intenții ai. O femeie tânără în familia Grodeck e o îndrăzneală. Grodeckii nu suferă femeile tinere. A fost una, și n-au iertat-o până la moarte.</p>
                  <p>Nora înfrunta cu plăcere valul de surpriză și curiozitate stârnit în jurul lor. Numai Paul rămase indiferent la aceste semne și priviri, pe care nici nu le vedea.</p>
                  <p>Primul punct din program era o cursă de ștafetă, pe circuit închis. Itinerariul ducea de la Turing-Club la S.K.V. Și de acolo, – prin poiana Trei Fetițe, la Turing-Club. Semnul de plecare se dădu în tăcerea generală cu o lovitură de pistol, care făcu să răsune muntele. Tribunele izbucniră în aplauze, iar echipierii purtând pe spate numere mari, vizibile de departe, porniră strigați pe nume de prieteni și partizani.</p>
                  <p>Gunther lua și el parte la lupta deschisă și striga cu multă aprindere un număr pe care și-l alesese din grămada alergătorilor: Douăzeci și trei! Douăzeci și trei!</p>
                  <p>— De ce douăzeci și trei?se miră Nora.</p>
                  <p>— Nu știu. La întâmplare, ca la ruletă.</p>
                  <p>Râdea cu fața luminată, redevenit copil și atârnându-se de brațul ei stâng cu toată puterea.</p>
                  <p>— Tu pe ce număr joci, Paul? întrebă Nora.</p>
                  <p>Întoarse capul spre dreapta, unde-l știa tăcut lângă ea, dar nu-l găsi.</p>
                  <p>A plecat? E oare posibil să fi plecat? Tot timpul îl simțise acolo, la dreapta ei, închis în apăsătoarea lui tăcere, ca o piatră, și nu-și dădea seama când a putut să plece fără niciun cuvânt.</p>
                  <p>„Așa pleacă, fără niciun cuvânt”, își aminti Nora cu amărăciune.</p>
                  <p>Primul gând al lui Paul, plecând de acolo, era să se întoarcă la cabană. Voia să fie singur. Îi făcea rău mulțimea aceea de oameni zgomotoși și îl irita Nora cu silința ei exagerată de a-l prinde și pe el într-un joc care, în dimineața aceasta, i se părea fără farmec. Între el și Gunther, atentă la toate gesturile lor, Nora îi făcea impresia unei guvernante care supraveghează doi convalescenți. Îl oprima această privire, pe care o simțea ațintită asupra lui, chiar atunci când era îndreptată în altă parte. În buimăceala de o secundă, produsă de descărcarea pistolului, avusese timp să se rupă de acolo neobservat.</p>
                  <p>„Tot îi rămâne un pacient”, își spuse pierind.</p>
                  <p>„Sunt rău, sunt nedrept”, adăuga din obișnuință vocea lui intimă de om rezonabil, fără să-i poată da însă remușcări. Cuvintele, gândurile treceau prin el pustii. Se simțea ca un instrument cu coardele rupte, fără rezonanță, fără căldură. Nimic nu răspundea în el, nici gânduri, nici amintiri.</p>
                  <p>Cunoștea un nume care altădată trezea în el dureri nervoase, reflexe, de neînlăturat: Ann. Îl spunea acum cu glas tare, din curiozitate, cum ar fi apăsat pe o clapă ca să vadă dacă răspunde: Ann, Ann, Ann. Numele cădea inert, ca o piatră.</p>
                  <p>Privea în față imagini care ieri încă i se păreau atroce: Ann dezbrăcându-se cu dezordonata ei impudoare, în timp ce bărbatul cu care este o privește fumând sau răsfoind o carte. Multă vreme îl torturase povestirea unei călătorii pe care Ann o făcuse în Grecia, cu unul din primii ei amanți, e drept, cu mult înainte de a-l fi cunoscut pe el.</p>
                  <p>„Era așa de cald, povestea ea, că toată ziua stăteam goală în cabină și numai seara mă îmbrăcam să ies pe covertă.” Ani întregi îl urmărise această imagine, care îl chinuia prin preciziune. De nesuportat nu era gândul că Ann s-a culcat sau se culcă cu alți bărbați, ci detaliile fizice, sigure, irecuzabile, gestul cu care își scoate ciorapii sau cu care își trage peste cap o bluză.</p>
                  <p>Privește acum cu ochii deschiși toate aceste imagini, altădată dureroase, și le găsește cel mult stupide. O vede pe Ann jos la Brașov, într-o cameră de hotel, cu Dănulescu sau cu altul, o vede goală în brațele lui, o urmărește fără oroare, fără revoltă, în mișcările ei cele mai secrete, îi aude râsul ei excitat, suspinul ei senzual, și totul trece prin el cu o indiferență de moarte.</p>
                  <p>Pornise la început spre cabană, dar acum își lasă schiurile să-l ducă unde vor. Un vânt ascuțit îl bate pe frunte, pe tâmple. Dacă drumul spre S.K.V. n-ar fi ocupat de aceste ridicule concursuri, s-ar lăsa purtat la vale, până la Poiana, până la Brașov, până la capătul pământului…</p>
                  <p>Programul de la Turing-Club era pe sfârșite. În așteptarea probei finale de viteză, tribuna urmărea cu hohote de râs ultimele sărituri de trambulină. Concurenții cădeau unul după altul, ca și cum cineva i-ar fi aruncat de sus în zăpadă. Foarte rar câte unul reușea să se mențină pe schiuri și să se oprească reglementar în fața tribunei, unde îl primeau salve de aplauze. Gunther urmărea cu entuziasm sau cu indignare fiecare nouă săritură. Avea simpatii capricioase pentru unul sau pentru altul dintre concurenți, și îi striga ca să le dea curaj în clipa plecării sau ca să-i certe, după ce au căzut. Nora se temea să nu-l obosească această agitație și uneori îi punea mâna ușor pe umăr ca să-l calmeze.</p>
                  <p>Locul din dreapta ei era mereu gol. Paul nu se întorsese, și Nora se întreba dacă se va mai întoarce vreodată. Nu i se părea cu neputință să fi plecat pentru totdeauna. Poate că la cabană o aștepta un bilet al lui, unul din acele bilete scurte, răstite, pe care omul ăsta leneș știe așa de bine să le scrie pe un colț de masă, înainte de a fugi…</p>
                  <p>Concursul de sărituri era terminat. Pârtia rămânea liberă pentru ultima cursă de viteză. Arbitrii își transmiteau prin pâlnii de carton ordine și comenzi de la o extremitate la alta a terenului. Toată lumea se retrăgea în tribune. Într-o clipă, întreg terenul era pustiu, și o tăcere încordată acoperi toate zgomotele de până atunci.</p>
                  <p>Cele două echipe de câte cinci oameni – S.K.V. și T.C.R. — urmau să coboare de sub vârful muntelui, până în fața tribunelor, în linie dreaptă. „Schuss” spunea regulamentul. Distanța nu era mare, nici 600 de metri, dar panta era prăpăstioasă, și orice fel de frână – plug, christiane sau telemark – erau interzise. Mai contribuia la atmosfera de emoție generală punerea în scenă a cursei: fanioanele care se agitau în tăcere, acordeoanele care cântaseră tot timpul, dar acum se opriseră la un semn al juriului. La baza stâncii din vârf a Postăvarului, cele două echipe se vedeau aliniate ca niște bile negre pe zăpadă.</p>
                  <p>O detunătură de pistol deschise cursa.</p>
                  <p>În primul moment nu se văzu nimic, decât un nor de zăpadă, care cobora vijelios ca o avalanșă. Pe urmă, unul câte unul, alergătorii se desprinseră din negură, la distanțe mici unul de altul, imposibil de recunoscut sau de urmărit. Partizani ai uneia sau alteia din echipe, tăceau cu aceeași intensă neliniște. Jocul era orb. Nu se știa cine vine întâi, cine câștigă, cine pierde.</p>
                  <p>Un strigăt trecu prin toată tribuna: unul din alergători căzuse. Venea peste cap rostogolindu-se la vale, cu schiurile împiedicate unul de altul. Echipa lui era pierdută. Regulamentul elimina din competiție echipa care nu sosea cu toți echipierii la finele cursei.</p>
                  <p>Lumea sărea peste tribune spre masa juriului cerând explicații, punând întrebări: cine? cine? cine?</p>
                  <p>Omul continua să se rostogolească pe pantă, în timp ce alergătorii ceilalți treceau pe lângă el, continuându-și cursa.</p>
                  <p>Sosirea se petrecu într-un tumult general. Fiecare echipier ajuns pe linia de sosire era smuls de public, care îl recunoștea, îi striga numele. Erau cinci de la S.K.V., erau numai patru de la T.C.R… T.C.R.-ul era scos din luptă! Ba nu! Și de la T.C.R. tot cinci erau. În îmbulzeală se greșise numărătoarea. Toți zece alergătorii terminaseră cu bine cursa. Clasificarea urma să se facă după cronometraj.</p>
                  <p>Dar atunci, cine era alergătorul căzut? Cine era acest al unsprezecelea concurent neînscris și care zăcea acum în zăpadă în mijlocul terenului?</p>
                  <p>Echipa de salvare alerga spre locul accidentului. Nora nu-și putu opri un gând absurd.</p>
                  <p>— Te rog, așteaptă-mă aici, îi spuse lui Gunther. Mă întorc îndată.</p>
                  <p>Paul pornise spre vârful muntelui fără gând precis. Voise doar să se depărteze de Turing-Club și de toată acea mulțime turbulentă. Pe versantul dinspre Timiș, muntele era tăcut și pustiu. Pădurea își recăpăta acolo sălbăticiunea pierdută.</p>
                  <p>Rămăsese câtăva vreme pe pietrele înghețate din vârf, albe ca niște mari blocuri de gheață. Nevăzuta vale a Timișului, acoperită de nori, vibra în adânc cu un foșnet depărtat de torent. Zările erau închise de aceeași ceață densă, ca între niște ziduri de fum.</p>
                  <p>Nu știa de cât timp se afla acolo. Minute sau ore treceau pe lângă el cu un gust de somn. Coborâse câteva trepte mai jos ca să ocolească stâncile de gheață, care blocau trecerea spre versantul Timișului, și găsi printre brazi o pârtie lată, așezată ca o șea pe grumazul muntelui. Schiurile alunecau singure fără viteză, când deodată se răsuciră violent spre dreapta. Le opri în aceeași secundă, cu o tresărire reflexă, pe care o simți ca o izbitură în piept, ca și cum cineva din el ar fi tras un mâner secret de frână. Schiurile oprite în loc vibrau de violența șocului.</p>
                  <p>În fața lui se deschidea, ca o cădere în gol, o pârtie – aproape verticală, iar jos, la capătul ei, se vedeau tribunele de la T.C.R. Pe teren fanioane colorate se ridicau și se lăsau schimbând semne neînțelese între ele. O rumoare de voci venea până sus, dar pe urmă nu se mai auzi nimic, ca și cum deodată cabana Turingului cu tribunele și oamenii ei s-ar fi depărtat.</p>
                  <p>Porni în jos cu ochii deschiși: „Dacă vreau, mai pot să opresc”, își zise. În primele secunde, schiurile alunecaseră cu greutate pe zăpada înghețată. „Da, mai pot să opresc.” O detunătură de armă sparse tăcerea. Abia atunci își dădu seama că nu e singur. Siluete repezi treceau pe lângă el, ridicând în urmă o perdea de zăpadă care acoperea totul. Pe urmă se făcu lumină, un torent de lumină albă, solară, prin care el însuși trecea luminos ca o torță vie. Ținea ochii mereu deschiși, dar era prea mult soare ca să mai vadă ceva.</p>
                  <p>Căderea o simți ca o deviere de zbor. Avu senzația violentă că e smuls de pe traiectoria lui și aruncat în altă direcție, ca un proiectil ricoșat…</p>
                  <p>Până la tribună fusese dus pe o targa de crengi de brad.</p>
                  <p>— Cred că nu are nicio fractură, dar e mai bine să nu-l obosim, spuse tânărul medic luându-și în serios rolul de șef al echipei de salvare.</p>
                  <p>Paul își pierduse în primele momente cunoștința, dar pe urmă deschisese ochii, neștiind ce se petrece. Deasupra lui erau câteva figuri străine, și între ele Nora, o Noră severă și tristă, căreia ar fi vrut să-i surâdă.</p>
                  <p>Era lovit la ochiul drept, buza de jos îi sângera, fruntea și obrajii erau jupuiți de zgârieturi.</p>
                  <p>— Toate astea n-au nicio importanță, zise medicul. Dacă n-avem nici fractură, nici hemoragie internă, am scăpat teferi.</p>
                  <p>Nu-l durea nimic. Simțea doar că nu se poate ridica de jos. Nora îi ștergea cu batista ei sângele de pe buză.</p>
                  <p>— E rândul tău să mă ridici din zăpadă, zise el. Acum nu-mi mai datorezi nimic: accident pentru accident.</p>
                  <p>Ea se aplecă și mai mult peste el și îi vorbi în șoapte, la ureche, ca să nu audă nimeni:</p>
                  <p>— De ce ai făcut asta, Paul? De ce?</p>
                  <p>— Nu știu, Nora. Nu-mi aduc aminte.</p>
                  <p>Era ceva luminos în privirea lui, o expresie de mare odihnă.</p>
                  <p>— Am uitat tot, cu desăvârșire tot. E aici, în zăpadă, sub ochii tăi, Nora, un om fără amintiri, un om liber — mă auzi? — un om liber…</p>
               </div>
               <div type="div3">
                  <head>
                     <anchor xml:id="id_XVI"/>XVI</head>
                  <p>BĂTRÂNUL GRODECK SOSI LA cabană în prima dimineață după Crăciun. Nu-l aștepta nimeni, dar încă înainte de venirea lui, Faffner dăduse semne de neliniște. Umbla mârâind cu botul în zăpadă, în căutarea, parcă, a unor nevăzute urme de sânge.</p>
                  <p>„Câinele ăsta e bolnav”, spusese Nora, încercând să-l domolească, dar nimeni nu se putea apropia de el.</p>
                  <p>Asupra bătrânului Grodeck, Faffner se aruncă de cum îl văzu. Până să-i vină ajutor din cabană, omul, urlând de groază, fu trântit în zăpadă. Îl ridicară de acolo alb de spaimă, cu haina sfâșiată la umărul drept, unde câinele își înfipsese colții, dar, prin minune, fără rană adâncă. Era, spre norocul lui, foarte gros îmbrăcat și purta mai ales o șubă, prin care colții trecuseră greu, răzbind totuși până la piele și lăsând acolo un cerc însângerat, ca un semn cu fierul roșu.</p>
                  <p>Faffner nu-l mai recunoștea nici pe Hagen, nici pe Gunther, nici pe Paul și se zbătea în mâinile lor, cu o deznădejde sălbatecă. Trebuiră să-l țină toți trei pe loc, luptându-se cu el, până ce bătrânul Grodeck, condus de Nora, reuși în sfârșit să intre în cabană.</p>
                  <p>Abia îl lăsară din nou liber, și Faffner se năpusti la uși, la ferestre, cu un urlet înnebunit de neputință.</p>
                  <p>— Nu-l putem lăsa așa, spuse Hagen. E mai bine să-l punem în lanț.</p>
                  <p>Intrară cu toții în casă și câtva timp rămaseră tăcuți, ascultând cu inima strânsă acel urlet de ființă chinuită, care părea că le cere ajutor.</p>
                  <p>Bătrânul Grodeck nu era deloc bătrân. Nu arăta să fi trecut de cincizeci de ani, iar pe acești cincizeci de ani îi purta foarte bine pe umerii lui, încă viguroși.</p>
                  <p>Își reveni repede din spaima pe care o trăsese. Se scutură de zăpadă, fără să pară stânjenit de cele întâmplate. Urletele lui Faffner, care se zbătea afară, în lanț, nu-l tulburau.</p>
                  <p>— Am spus totdeauna că animalul ăsta e turbat.</p>
                  <p>Felul neobișnuit în care intrase la cabană făcea grea orice prezentare. Nu spusese bună ziua la venire, nu dăduse cu nimeni mâna – și acum era prea târziu pentru gesturi, care oricum păreau că nu-i sunt familiare. Era îmbrăcat în haine de oraș și purta doliu, probabil după soția lui. Panglica neagră de la brațul stâng i sa desprinsese în cădere, și acum și-o potrivea din nou, cu multă atenție. Era un doliu corect, de om scrupulos, care își cunoaște îndatoririle și le respectă. Ceva demn și rece persista în ținuta lui, chiar și acum, după ce ieșea sfâșiat din lupta cu câinele.</p>
                  <p>Gunther îmbrăcase în acea dimineață puloverul lui roșu și un pantalon de flanelă, gri-deschis. Lângă el, hainele negre ale bătrânului Grodeck erau ca o mustrare tăcută, ca și cum ele singure ar fi apărat acolo memoria moartei.</p>
                  <p>Plimba peste oamenii și lucrurile din încăpere o privire rece, care nu întreba nimic, dar dezaproba totul. Aștepta probabil să rămână singur cu fiul lui, pentru ca să-i spună ce îl aducea la cabană, dar Hagen, care de obicei își găsea de lucru pe afară, rămase de astă dată pe loc, cu o vizibilă hotărâre de a nu se mișca de acolo.</p>
                  <p>— Vă rog să rămâneți aici, îi șopti Gunther Norei și lui Paul, care se pregăteau să plece.</p>
                  <p>Sub obișnuitul lui zâmbet ironic era ceva sfidător pentru neașteptatul musafir în haine negre, dar și oarecare spaimă de a nu rămânea singur cu el.</p>
                  <p>Tăcerea fu și mai apăsătoare în timpul dejunului. Nu se auzea decât în răstimpuri urletul lui Faffner, care se zbătea mereu afară, în lanț. Bătrânul Grodeck mânca fără lăcomie, dar cu seriozitate și cu un fel de atenție meticuloasă. Foarte rar spunea un cuvânt despre lucruri și oameni probabil cunoscuți lui Gunther. Revenea mai ales în vorbirea lui un nume, „mătușa Augusta”, pe care îl rostea cu reverență, ca și cum s-ar fi referit la o autoritate superioară. În ierarhia Grodeck, această mătușă Augusta ocupa desigur un loc însemnat. Gunther însă nu răspundea în niciun fel, și bătrânul Grodeck nu părea că așteaptă vreun răspuns.</p>
                  <p>Hagen nu se așezase la masă. Cu tăcerea lui puternică apăra de departe tăcerea mai nervoasă, mai nesigură a băiatului. Stătea pironit de ușă, fără să-și abată un moment privirea de la cele ce se petreceau. Bătrânul părea că suportă foarte bine această mare tăcere încordată. Puțin aplecat peste masă, cu umerii lui imenși, putea duce poveri mai mari, fără să le simtă. Cravata de doliu, hainele negre îi dădeau ceva solemn și îngândurat.</p>
                  <p>Până la sfârșitul mesei nu mai spuse niciun cuvânt. Când termină de mâncat i se adresă deodată lui Gunther:</p>
                  <p>— Am venit să te întreb dacă vrei să te întorci acasă.</p>
                  <p>Băiatul nu răspunse în primul moment. Nu se aștepta la o întrebare atât de directă, pe care nimic nu o pregătise. Pe urmă, răspunse, scurt, eu o expresie de neclintit:</p>
                  <p>— Nu.</p>
                  <p>Bătrânul Grodeck primi răspunsul în față, fără nicio tresărire.</p>
                  <p>— Știam. A fost de datoria mea să te întreb, dar știam.</p>
                  <p>— Atunci, zise Gunther, nu trebuia să te obosești până aici. Îmi pare rău că ai făcut un drum atât de lung.</p>
                  <p>— Drumul trebuia oricum să-l fac. Fie că rămâi, fie că pleci, avem unele lucruri de discutat. Poate că ar fi mai bine să le discutăm numai între noi doi.</p>
                  <p>— Eu nu am secrete, zise Gunther, speriat de gândul că ar putea rămânea singur, și aruncând spre Nora, spre Paul, spre Hagen priviri ce chemau în ajutor.</p>
                  <p>— Nu sunt secrete, dar sunt chestiuni de afaceri… Vreau să-ți vorbesc despre pădurile din Bihor.</p>
                  <p>Vorbise până atunci românește, dar în acel moment, înainte de a-și termina fraza, începu să vorbească nemțește, poate ca un fel de apărare instinctivă împotriva străinilor care erau de față. Căpătă dintr-o dată o grabă nervoasă în vorbire, pe care nu o avusese înainte. În parte, calmul lui de până atunci era datorit și faptului că vorbind românește trebuia să-și caute cuvintele.</p>
                  <p>Era vorba despre o linie ferată forestieră, pe care întreprinderile Grodeck o construiau în pădurile lor din Bihor. Cum lucrările luau acum dezvoltări neprevăzute, care aveau să dureze încă un an, ar fi vrut să aibă acordul de principiu al lui Gunther, pentru ca să fie sigur că la majoratul lui băiatul nu va stânjeni mersul mai departe al lucrurilor. Afacerea era importantă, și bătrânul Grodeck o expunea pe larg, cu cifre, cu explicații tehnice, cu scheme și planuri, pe care le adusese cu el și le întindea pe masă, ca pe niște hărți.</p>
                  <p>Gunther asculta fără niciun semn de aprobare sau măcar de înțelegere. În cele din urmă, se ridică.</p>
                  <p>— Nu pot să-ți dau niciun răspuns. Sunt lucruri care deocamdată nu mă privesc. În martie voi coborî la Brașov și voi vedea atunci ce e de făcut.</p>
                  <p>Pentru prima oară, bătrânul Grodeck își pierdea răbdarea.</p>
                  <p>— Eu n-am timp să aștept până în martie.</p>
                  <p>— Mă mir, spuse Gunther. Un Grodeck are totdeauna timp să aștepte. E singurul lucru pe care l-am învățat de la voi. Pe mama n-ați așteptat-o douăzeci de ani până a murit? Pe mine mă veți aștepta mai puțin poate.</p>
                  <p>— Să nu vorbim despre asta, zise bătrânul Grodeck. Orice s-a întâmplat, memoria mamei tale este pentru noi venerată. Eu am uitat tot.</p>
                  <p>— Pentru că ești generos, râse Gunther. Eu însă n-am uitat nimic. Mă înțelegi? Nimic.</p>
                  <p>Își pierduse stăpânirea lui ironică de până atunci. Avea în ochi flăcări reci, albastre, care ardeau cu ceva deznădăjduit pe figura lui de copil. Bătrânul Grodeck încercă să-și păstreze sub această privire arzătoare cumpătul. Dacă n-ar fi fost vocea lui guturală, pe care o furie greu ascunsă o altera și mai mult, ca și cum ar fi răgușit subit, nimic nu l-ar fi trădat. Îl mai ajutau și hainele negre de doliu, cu demnitatea lor rigidă.</p>
                  <p>— Sunt lucruri, zise el, pe care un tată nu le poate discuta cu fiul lui. Și, orice s-ar spune, ești totuși fiul meu.</p>
                  <p>Ridicase capul, spunând aceste ultime cuvinte, spre Hagen, și pentru prima oară îl privi în ochi, în tăcerea împietrită pe care acesta o păstrase tot timpul. Pe urmă, i se adresă din nou băiatului, cu aceeași voce guturală, înăbușită de mânie.</p>
                  <p>— Am venit aici ca să punem la punct afaceri care nu suferă întârziere. Trebuie să fii rezonabil și să mă asculți. Sunt sigur că mama ta, dacă ar trăi, mi-ar da dreptate.</p>
                  <p>Gunther izbucni la aceste cuvinte într-un râs crispat.</p>
                  <p>— M-am întrebat întotdeauna de ce ați ucis-o. Acum, în sfârșit, știu: ca să vă dea dreptate. Voi, când omorâți un om, îl trageți de partea voastră. Dar mama, moartă sau nu, rămâne mereu cu mine, și dacă ai venit să mi-o iei, ai venit degeaba. A doua oară nu vă mai las s-o ucideți.</p>
                  <p>Era de o neasemuită paloare, și râsul lui exasperat era plin de lacrimi. Ieși pe neașteptate din odaie, trântind ușa. I se auzeau pașii pe scări, urcând în fugă spre odaia din turn.</p>
                  <p>Hagen ieșise aproape în același timp, alergând după el. Bătrânul Grodeck rămase singur cu Nora și cu Paul. Își potrivi cravata cu multă atenție, lucru care îi dădea oarecare liniște, ca și cum acest gest ar fi pus ordine în el și ar fi reparat cuvintele grele pe care le primise în fața unor oameni străini.</p>
                  <p>— Nu trebuie să luați seama la vorbele lui Gunther, zise el. E o fire nervoasă și am făcut greșeala de a-l crește în prea mare libertate. În privința asta, răposata lui mamă are o parte din vină. L-a ținut prea mult pe lângă ea și a făcut din el un copil exagerat. Nu știu ce vi s-a povestit despre ea, aici sau la Brașov – am auzit că ați petrecut o noapte într-o casă în care și ea a avut pe vremuri ușurința, poate condamnabilă, de a intra uneori – nu știu ce vi s-a povestit, dar vă pot asigura că răposata mea soție a fost o persoană cu totul respectabilă și că nimic nu i se poate reproșa memoriei ei. A fost însă o fire exagerată, și acest lucru se simte în educația lui Gunther. Am ținut să vă spun chiar eu aceste lucruri, mai ales că, din nenorocire, ați fost martori la scena de adineauri.</p>
                  <p>Se plimba prin odaie cu pași măsurați și se oprea în fața câte unui obiect, pe care îl privea cu aceeași expresie de dezaprobare.</p>
                  <p>— Băiatul e bolnav, zise Nora. O mare emoție îl poate doborî. Poate că ar trebui lăsat în pace câtăva vreme.</p>
                  <p>— Bolnav!</p>
                  <p>Bătrânul Grodeck spunea cuvântul cu iritare și cu neîncredere.</p>
                  <p>— E și asta una din ideile romanțioase pe care le-a moștenit de la mama lui. Dar dacă este într-adevăr bolnav, de ce nu vine acasă? de ce stă în sălbăticiunea asta, fără doctor, fără medicamente?</p>
                  <p>— Cred că se simte bine aici. Hagen îl îngrijește și îi aduce tot ce trebuie.</p>
                  <p>Bătrânul Grodeck se încruntă.</p>
                  <p>— Nu-l cheamă Hagen. Îl cheamă Klaus Schmidt.</p>
                  <p>— Noi aici îi spunem Hagen.</p>
                  <p>— Dar încercați să-i spuneți Schmidt, se răsti el. Niciodată n-am putut s-o obișnuiesc pe soția mea să-i spună așa: Schmidt. Poate că totul s-ar fi petrecut altfel…</p>
                  <p>Se oprise în fața portretului de pe etajeră și îl privea fără îngăduință. Surâsul tinerei femei părea că se stinge sub privirea lui.</p>
                  <p>Ore întregi după plecarea bătrânului Grodeck de la cabană, Faffner continuase să se frământe și să caute, îi dăduseră drumul din lanț, dar el se zbătea mereu, ca și cum încă ar fi fost legat. În primul moment alergase în pădure pe urmele celui plecat, dar se întorsese după câtva timp, abătut. Era prea târziu ca să-l mai găsească, și urmele se pierdeau în ceață.</p>
                  <p>Nu voia să mănânce nimic și nu primea nicio mângâiere. Era într-adevăr bolnav, ochii îi erau arși de febră, și când cineva încerca să pună mâna pe el, trăgându-l de ureche – gest care de obicei îl potolea — câinele urla de durere, de parcă i s-ar fi atins o rană vie.</p>
                  <p>— Îl doare, spuse Gunther. După atâta timp, încă îl mai doare… Sunt cinci ani de atunci. Era în septembrie, cred… Da, în septembrie… Mă întorceam cu mama din oraș. L-am găsit pe Faffner în curte, într-un lac de sânge. Trăsese cu carabina în el, și pe urmă îl lăsase acolo, crezându-l mort. Înțelegeți? Cu carabina…</p>
                  <p>— De ce? întrebă Nora.</p>
                  <p>— Pentru că mama îl iubea. N-a suferit niciodată ființele pe care le iubea mama sau care o iubeau pe ea. Le-ar fi ucis pe toate, cu carabina sau altfel… Grodeckii știu uneori să ucidă și fără carabină… Ucid cu discreție, și pe urmă poartă doliu cu demnitate.</p>
                  <p>Faffner, ca și cum ar fi înțeles că e vorba de el, se apropiase de cămin.</p>
               </div>
               <div type="div3">
                  <head>
                     <anchor xml:id="id_XVII"/>XVII</head>
                  <p>NOAPTEA DE ANUL NOU SE SĂRBĂ-torea pe munte cu focuri și chiote. De la Turing-Club și de la cabana Sașilor, veneau prin pădure strigăte, pe care numai vântul le acoperea cu vâjâitul lui metalic. Viscolise toată ziua, dar mai târziu vremea se domolise. O ceață grea, densă cădea liniștitoare peste brazi și pietre.</p>
                  <p>În vârful muntelui se aprinsese, de cum se făcuse seara, un foc uriaș, care chema în jurul lui oamenii de la cele două cabane. Se vedeau urcând cu torțe de rășină în mână și li se auzeau; de departe vocile și râsetele. Când ajungeau sus, deveneau dintr-o dată tăcuți și se apropiau de foc, cu fețe serioase, grave.</p>
                  <p>— Dacă n-ar fi ceață s-ar vedea focul de pe Piatra Mare, spuse cineva.</p>
                  <p>Oriunde era o cabană, se aprindea în seara aceasta un foc, și oameni tăcuți se strângeau în jurul lui, în ultimele ceasuri ale anului. Ardeau pe toate crestele din Bucegi focuri mari ca niște semnale, care se caută unele pe altele în noapte, dar ceața le acoperea pe toate.</p>
                  <p>— Ești și tu ca focul de pe Piatra Mare. Paul. Știu bine că ești undeva în ceață, dar nu te văd.</p>
                  <p>— De ce spui asta. Nora? Nu sunt lângă tine? Nu suntem împreună?</p>
                  <p>— Împreună, și totuși singuri.</p>
                  <p>— Toți suntem singuri, Nora. Uită-te bine la toți câți suntem aici și spune dacă e cineva care nu e singur.</p>
                  <p>Nu erau în lumina acelor flăcări de seară decât oameni triști, figuri grave, priviri care se întâlneau fără să se vadă. Pe toate fețele plutea aceeași expresie de atenție oprită în loc și întoarsă înapoi, ca într-o apă fără fund.</p>
                  <p>Focul îi făcea pe toți gânditori. Erau butuci imenși de fag, arși până la jăratec, dar rămași întregi, incandescenți.</p>
                  <p>Mereu se aruncau crengi, care înăbușeau în primul moment focul, dar flăcările izbucneau puternic, cu un zgomot de incendiu. Brazi mici și jnepeni deveneau într-o clipă luminoși, arzători, feerici, ca niște plante fosforescente. Scântei repezi zburau cu un zgomot mărunt de ploaie metalică, și pe urmă totul se topea în același jar luminos ca o lavă de aur.</p>
                  <p>Paul se oprise la câțiva pași de foc, ca și cum n-ar fi îndrăznit să se apropie mai mult. Își scoase chipiul cu un gest intimidat și rămase tot timpul descoperit.</p>
                  <p>— E timpul să mergem, zise Nora.</p>
                  <p>— Încă nu, se împotrivi el.</p>
                  <p>Nu se putea rupe de acolo. I se părea că focul acela, ca să ardă, avea nevoie de ei. I se părea că, fără oameni în jurul lui, se va stinge.</p>
                  <p>Gunther îi aștepta la cabană cu nerăbdare. În cele trei zile câte trecuseră de la plecarea bătrânului Grodeck, fusese bolnav. În seara aceasta cobora pentru prima oară din camera lui.</p>
                  <p>— Mai ai febră?</p>
                  <p>— Astă-seară nu. Nu vreau să am febră de Anul Nou.</p>
                  <p>Era încă foarte palid, dar ochii își recăpătau lumina lor dinainte.</p>
                  <p>— Vă place ce am făcut în lipsa voastră?</p>
                  <p>Casa era decorată cu ghirlande colorate de hârtie. Gunther era foarte mândru de opera lui. Pe un carton mare, alb, scrisese ca în filmele americane, cu litere frumoase de tipar: Happy New Year 24 1935.</p>
                  <p>— Dacă am avea șampanie și muzică ar fi un reveillon adevărat, spuse el cu părere de rău.</p>
                  <p>— Nu avem șampanie, dar avem vin. Cât despre muzică, dacă stăm liniștiți, se aude foarte bine de la Turing.</p>
                  <p>Se auzea într-adevăr uneori un cântec depărtat de acordeon, pe care pe urmă îl acoperea pădurea cu vuietul ei de noapte.</p>
                  <p>Nora părăsise pentru prima oară costumul ei de schi. Avea în rucsac o rochie de stofă neagră, simplă ca o rochie de lucru, pe care n-o îmbrăcase până acum, fiindcă la cabană se simțea mai bine în tunică și pantaloni lungi. Îi plăcea să umble cu bocanci și i se părea că pasul ei greu îi dă mai multă siguranță între cei trei bărbați.</p>
                  <p>Dar astă-seară bocancii o oboseau, și tunica era prea grea. Ciorapii groși de lână o zgâriau. Îi scoase ca după un marș lung și pe urmă după atâtea zile de îmbrăcăminte aspră, își trase ciorapii de mătase, singura pereche pe care o adusese cu ea de la București, și simți răceala lor pe picioare, ca o mângâiere.</p>
                  <p>„Am fost prea multă vreme băiat”, gândi Nora privindu-se în oglindă. De când purta costumul de schi, se pieptăna cu părul ridicat în sus, ca să-l poată prinde cu ace și să-l strângă sub chipiu. Acum îl desfăcu și-l lăsă să cadă în jos pe umeri.</p>
                  <p>Rochia ei neagră avea un cordon roșu de piele și un guler alb îngust, răsfrânt fără decolteu, în jurul gâtului. Îi părea rău că are mâneci lungi. Ar fi vrut să poarte o rochie de seară cu brațele goale, o rochie pe care s-o audă foșnind în mers, ca într-un dans. Dar și în această modestă rochie de stofă, Nora se simțea redevenind femeie. Pantofii o înălțau. Părul, lăsat pe umeri, îi libera fruntea, și pe fondul lui brun-închis, adânc, întreaga figură se lumina, mai albă decât totdeauna.</p>
                  <p>Se simțea ușoară și coborâse scara până jos în hol alergând, ea, care de obicei mergea fără grabă, fără zgomot. Abia pe ultima treaptă se oprise, mirată ea însăși de această neașteptată schimbare. „Ce e cu tine, Nora? Parcă ai băut”, se dojeni în gând.</p>
                  <p>Gunther veni spre ea și o luă de mână, privind-o cu o expresie de uimire copilărească.</p>
                  <p>— Ce frumoasă ești! N-am știut că ești așa de frumoasă. De unde vii? Ce s-a întâmplat?</p>
                  <p>— Nu sunt frumoasă, Gunther. Dar astă-seară încerc să fiu, vreau să fiu. Pentru anul care vine. Trebuie să-l primim cu prietenie, cu puțin curaj, cu încredere mai ales. Trebuie să avem încredere în el și în lucrurile pe care ni le aduce.</p>
                  <p>Paul se apropie și el de Nora.</p>
                  <p>— Gunther are dreptate. Ești într-adevăr frumoasă. Schiul face din tine un băiat cu care ne purtăm băiețește. Dar acum, uite că ne intimidezi. Am vrea să-ți sărutăm mâna și nu știm cum. Ne-am învățat să te lăsăm să cazi în zăpadă, fără să întoarcem capul după tine. Tu te descurci totdeauna singură, și noi trecem mai departe. Ne-ani învățat să-ți răspundem răstit, ba uneori nici măcar să nu-ți răspundem. Tu ești răbdarea. Nora. Tu ești cumințenia. Tu ești simplicitatea. Le primim pe toate cu nepăsare, ca și cum ni le-ai datora, ca și cum am avea drepturi vechi asupra lor. Dar astă-seară, deodată ne aduci aminte că ești frumoasă, și frumusețea ta e un dar prea mare. Ne dezarmează, ne dă remușcări, ne face să spunem prostii.</p>
                  <p>— Într-adevăr, Paul: numai prostii.</p>
                  <p>Niciodată nu-l auzise vorbind cu emoția aceasta puțin solemnă, puțin stânjenită. Niciodată nu văzuse în privirea lui sclipirea de tandrele cu care venea acum spre ea. „Dacă am fi singuri, cred că l-aș săruta.”</p>
                  <p>— Spui numai prostii, dragul meu. Ce se întâmplă cu tine? Ce or să creadă oamenii ăștia despre noi?</p>
                  <p>Se gândea mai puțin la Gunther, care primise de la început totul ca pe un joc. Se gândea mai mult la Hagen, care nu se mișcase niciun moment de lângă fereastră și o privea de acolo, din neclintita lui tăcere. Ochii lui albaștri, duri, aveau parcă astă-seară un început de îngăduință visătoare…</p>
                  <p>Mai era destulă vreme până la miezul nopții, când deodată Faffner, care până atunci stătuse lungit lângă cămin, se ridică de la locul lui, trezindu-se parcă din somn cu o tresărire de atenție și de neliniște. Ascultă câtva timp, cu botul ridicat în aer, cu urechile ațintite spre cine știe ce depărtate zgomote, și pe urmă merse spre ușă suflând și mârâind.</p>
                  <p>— Ce e, Faffner?</p>
                  <p>Câinele se ridicase cu labele pe ușă, încercând să-și deschidă singur, dar când Hagen îi dădu drumul să iasă afară, rămase în prag, neîndrăznind parcă să meargă mai departe. Lătra spre pădure, mai mult cu neliniște decât cu furie. </p>
                  <p>— Ți-e frică, Faffner?</p>
                  <p>Nici nu primea să se întoarcă înapoi în casă, dar nici să iasă cu totul afară nu voia. Avea un lătrat ciudat, ca și cum ar fi întrebat pe cineva, care nu voia să-i răspundă.</p>
                  <p>— Haide să vedem ce este! zise Hagen.</p>
                  <p>Își puse pelerina pe umeri, aprinse felinarul și pe urmă luă din cui una din cele două carabine. Îl vedeau pentru prima oară înarmat, lucru care îi surprindea cu atât mai mult, cu cât crezuseră până atunci că cele două arme atârnate în perete deasupra covorului roșu erau numai decorative, ca niște arme vechi. „Într-adevăr, omul acesta e un vânător”, gândi Nora. Arma în mâna lui părea că-l întregește. Era mai puțin straniu acum. Și pelerina lui cenușie și cizmele lui grele deveneau firești.</p>
                  <p>— Vino, Faffner, zise Hagen și porni înainte. Câinele îl urmă cu botul în zăpadă, căutând drumul…</p>
                  <p>Se întoarseră după o jumătate de oră. Timpul la cabană trecuse încet, într-o așteptare încordată, pe care tăcerea, o făcea și mai intensă. Gunther nu se dezlipise niciun moment de la fereastră. Nu se auzea din pădure niciun strigăt, nicio chemare. Doar din când în când, zgomotele — și ele mereu mai rare – de la Turing sau de la S.K.V., unde se petrecea. Paul voise să se ducă pe urma celor plecați.</p>
                  <p>— Poate au nevoie de ajutor. Mai avem o carabină aici.</p>
                  <p>— O avem aici și e bine să rămână aici, spuse Nora, oprindu-l să plece.</p>
                  <p>Așteptarea fusese atât de grea, plină de atâtea presentimente și întrebări nepuse, încât întoarcerea lui Hagen, în primul moment, nici nu-i dezmetici cu totul.</p>
                  <p>— Vă aduc un pui de urs, zise el intrând.</p>
                  <p>Purta într-adevăr pe brațe un ursuleț înghețat, cu blana albă de zăpadă, cu ochii pe jumătate închiși de frig sau de somn, și cu lăbuțele dinainte strânse sub botul lui cafeniu, ca și cum ar fi vrut să și le încălzească singur.</p>
                  <p>— O fi ieșit de cu ziuă din vizuina maică-si și pe urmă nu și-a mai găsit drumul înapoi. O să încerc eu să i-l găsesc, dar mai întâi vi l-am adus să-l vedeți.</p>
                  <p>— Sunt urși pe aici? întrebă Nora uimită.</p>
                  <p>— Într-un singur loc, mai jos, spre stână. Cred că nu sunt mulți. Astă-vară ciobanii vorbeau de o ursoaică, de una singură, care se arăta noaptea din când în când pe la stână.</p>
                  <p>Hagen pusese ursulețul jos pe covor și se strânseseră cu toții în jurul lui, ca să-l privească. Numai Faffner trebuia ținut mai departe, fiindcă lătra întruna și își arăta colții, ca și cum ar fi vrut să-l sfâșie.</p>
                  <p>— Îi miroase a sălbăticiune, zise Hagen.</p>
                  <p>Nora era încă nedumerită. Învățase pe vremuri la școală că ursul hibernează într-o letargie completă și nu înțelegea prin ce minune ursulețul ăsta ajungea viu încă în mâinile lor, în plină iarnă.</p>
                  <p>— Dar nu-i adevărat deloc, spuse Hagen. Nici vorbă nu poate fi de letargie. E un fel de somn, un fel de buimăceală, din care ursul se și trezește uneori, ba chiar, când nu e viscol, se întâmplă să iasă afară la lumină. Mai ales când n-are astâmpăr, ca fiara asta mică.</p>
                  <p>Vorbea cu oarecare pasiune despre aceste lucruri. Pentru prima oară de când îl cunoștea, vorbirea lui, de obicei aspră și rece, începea să aibă ceva prietenos. Stătea aplecat peste mica fiară adormită cu o privire atenta, de om îmblânzit.</p>
                  <p>Miezul nopții îi găsi tăcuți și atenți în jurul puiului de urs, care le intra în casă odată cu noul an.</p>
                  <p>„E poate un semn”, gândi Nora.</p>
                  <p>Aducea cu el un miros de pădure și de pământ. Era caraghios și zbârlit, mai ales acum, când începea să se dezmorțească, și totuși îl priveau cu uimire. Venea dintr-o viață misterioasă, care se ascundea sub gheață, sub zăpezi. Pădurea încremenită își păstra în pământ rădăcinile și fiarele. Totul părea mort și totul în adânc era viu.</p>
                  <p>— Viața începe mereu, șopti Nora, uitându-se la mica jivină, pe care se aplecase să o mângâie pe botul umed de zăpadă.</p>
                  <p>Nu știa bine cui spune aceste cuvinte și pentru cine le spune. Pentru Paul, care se zbuciuma de atâta vreme să iasă din amintirile lui, ca dintr-o iarnă. Pentru Gunther, care încă avea ochii întorși spre imaginea mamei dispărute. Pentru Hagen, care încerca să păstreze fantoma iubitei într-o casă cu obloanele ferecate.</p>
                  <p>„Și pentru tine, biata mea Nora, pentru tine, care ai crezut de atâtea ori că nu mai ai de așteptat nimic de la nimeni.”</p>
                  <p>— E miezul nopții, zise cu glas tare și merse să stingă lămpile. Singur focul din cămin mai arunca o slabă lucire roșietică pe figurile lor, care, în întuneric, deveneau mult mai grave.</p>
                  <p>De departe, dinspre vârful muntelui, se auzeau lovituri de armă. Se trăgea cu pușca, în cinstea noului an. Faffner, care tot timpul mârâise, tăcu și el ascultând.</p>
                  <p>Când se făcu din nou lumină, se priviră câteva clipe fără să-și vorbească.</p>
                  <p>— Viața începe mereu, zise Nora mai mult pentru ea.</p>
                  <p>Îi plăceau aceste cuvinte și îi părea bine că sunt cele dintâi pe care le spunea în anul nou.</p>
                  <p>— E timpul să ne întoarcem acasă, spuse Hagen puiului de urs.</p>
                  <p>Îl ridicase de jos și îl ducea înapoi în pădure, purtându-l pe brațe. Câinele venea după el potolit. Nora, între Paul și Gunther, îi privea din prag cum se depărtează. Rămaseră toți trei acolo multă vreme. Noaptea era calmă și cețoasă. Felinarul lui Hagen se vedea încă printre brazi. Pelerina lui neagră trecea pe zăpadă ca o umbră.</p>
               </div>
               <div type="div3">
                  <head>
                     <anchor xml:id="id_XVIII"/>XVIII</head>
                  <p>SE SPARG NORII!</p>
                  <p>De la S.K.V. la Turing, vestea alerga prin pădure ca un strigăt:</p>
                  <p>Se sparg norii! Se ridică ceața!</p>
                  <p>Dimineața era cenușie, zările erau închise, și lumina avea mereu aceeași lipsă de strălucire. Vârful Postăvarului părea scund sub cerul opac și umed, căzut prea jos.</p>
                  <p>Totuși, de la cabana Sașilor veneau strigăte, care anunțau soare și lumină.</p>
                  <p>„Se vede Brașovul! Se vede Râșnovul!” povesteau cu uimire oamenii veniți dintr-acolo. Grupuri de schiori coborau în grabă spre S.K.V., să se încredințeze de miracol.</p>
                  <p>Nora și Paul ajunseră prea târziu.</p>
                  <p>— Până adineauri am avut soare, îi întâmpină omul cu ochi de viezure.</p>
                  <p>Clipea des, ca și cum încă ar fi fost orbit de lumină. Cortina de nori, un moment ridicată, căzuse din nou peste nevăzuta lume din vale.</p>
                  <p>Toată lumea se strânsese pe terasă ca pe o punte de vapor, ca să urmărească neașteptata revenire a soarelui. Din acel punct se vedea, când era senin, întreaga Țară a Bârsei, până spre munții Făgărașului. Era ca o fereastră a Postăvarului deschisă spre câmpie, fereastră pierdută de la începutul iernii în nori și prin care câteva secunde apăruse în dimineața aceasta imaginea însorită a Brașovului, pentru ca să piară din nou în neant.</p>
                  <p>Oamenii păreau buimăciți de prea grăbita imagine ce fulgerase și se stinsese în zare. Ceața se depunea din nou pe brazi și stânci, cu lumina ei difuză, care stingea ultimele reflexe ale pietrelor.</p>
                  <p>— Priviți! strigă cineva.</p>
                  <p>Zarea se despicase, și un cerc plutitor de lumină albastră se deschidea ca un oraș fantomatic printre nori. Draperii de fum se dădeau deoparte, zidurile de ceață se năruiau. O cetate scânteia în soare cu acoperișuri de metal, cu suliți și scuturi ridicate în lumină.</p>
                  <p>Nu era Brașovul. Era prea departe ca să fie Brașovul, era prea orbitor.</p>
                  <p>Avalanșe de nori îl acopereau, aruncându-l încă o dată în negură, dar o clipă mai târziu răsărea în altă parte, ca o insulă călătoare, ca un golf fantastic în acest ocean de fum și de ceață.</p>
                  <p>Câteodată imaginile erau precise, simple, ușor de recunoscut. Cineva arăta cu degetul printre nori Râșnovul sau Zizinul, drumul șerpuitor spre Bran, turlele sclipitoare de la Zărnești. Dar într-o singură clipă, toate piereau. Orașe desprinse din loc erau purtate de la o zare la alta, porți de lumină se deschideau și se închideau, cetăți efemere se desfăceau în soare…</p>
                  <p>Două zile, vremea se zbuciumase între lumină și viscol. Diminețile erau fastuoase, ca din pragul unei imense grote. Norii se destrămau, deschizând departe arcuri de triumf, bolți albastre, ținuturi sclipitoare. De la o secundă la alta, continente de fum luau ființă și se topeau pe întinsa câmpie a Bârsei. Lanțuri de munți creșteau și se prăbușeau într-o lumină magică.</p>
                  <p>Ceața se ridica din pădure ca dintr-un mare incendiu. Fiecare brad părea că arde într-o flacără rece, cu zgomot metalic. Muntele se zbuciuma să iasă din nori. Pe toată Țara Bârsei era soare, pe toată valea Prahovei era soare; singur Postăvarul, ca un clopot de fum, ca o cetate de negură, rămânea închis între zidurile lui de iarnă.</p>
                  <p>Dimineața, porțile păreau că se deschid și, prin pânza destrămată a norilor, ca prin zeci de ferestre mișcătoare, imagini dintr-o altă lume, din alt anotimp, se fugăreau prin fum.</p>
                  <p>Spre seară însă, ca și cum muntele, obosit de tot acest zbucium, s-ar fi predat iernii biruitoare, ceața cădea din nou, norii se adunau grei, pădurea fumega stinsă…</p>
                  <p>Totul se liniști în cea de a treia noapte, deodată, cum se potolesc furtunile pe mare.</p>
                  <p>Paul se trezise în întuneric și asculta.</p>
                  <p>— Ce s-a întâmplat?</p>
                  <p>— Nu știu bine. Ascultă și tu.</p>
                  <p>Tăcerea nopții avea ceva foșnitor, ca și cum pădurea ar fi întinerit. Cabana părea ușoară ca o navă liberată din sloiuri.</p>
                  <p>Paul merse spre fereastră și o deschise. Un cer albastru, adânc, cu stele umede, un cer de primăvară, neasemuit de clar, neasemuit de ușor, plutea peste pădurea troienită. Totul era albastru în noapte – brazii, zăpada, stâncile.</p>
                  <p>O lună nevăzută, bătând poate de undeva din spatele cabanei, dădea o slabă strălucire metalică munților din depărtare, siluete și ele albastre, dar cu vârfurile fosforescente, albe de zăpadă.</p>
                  <p>Paul rămase amețit lângă fereastră. Nora îl chemă de câteva ori, dar el nu răspunse.</p>
                  <p>Frigul de noapte era aspru, dar nu înghețat. Aducea cu el un miros de pământ jilav, o aromă de rădăcini și ierburi umede.</p>
                  <p>— E ca o deșteptare din somn, spuse Paul.</p>
                  <p>Se aplecă peste fereastră, să simtă pe frunte adierea acelei imposibile nopți de primăvară.</p>
                  <p>În plin soare, Postăvarul era de nerecunoscut. Un larg amfiteatru împresura pădurile lui verzi și albe. Lumina era rece, pură, sonoră. Până în cele mai depărtate zări, totul se vedea cu o exagerată preciziune, ca printr-o nemărginită vitrină de cristal. De la cabana lui Gunther se zăreau printre brazi, departe în vale, case minuscule, acoperișuri negre, drumuri înguste șerpuind ca niște fluvii prin pădure. Era Predealul, un Predeal colorat cu mult mov, cu mult albastru.</p>
                  <p>Bucegii nu mai aveau strălucirea lunară, străvezie din timpul nopții. Păreau niște munți de cretă, sculptați minuțios, cu vârfurile delicate și exacte.</p>
                  <p>Pe celălalt versant, Țara Bârsei se desfășura ca o machetă în relief. Munții Făgărașului și ai Ciucului prindeau în cercul lor violet câmpia, cu orașe, cu drumuri, cu păduri, văzute de sus foarte mici, dar foarte precise, ca printr-un ochean care micșorează imaginile, dar nu le tulbură. Cele mai depărtate siluete – case, arbori sau stânci – își păstrau conturul în lumina de zi.</p>
                  <p>Nora și Paul erau tot timpul pe schiuri. Vechile lor itinerarii deveneau noi, pline de surprize. Fiecare punct al muntelui, fiecare oră a zilei deschidea un peisaj necunoscut. Zăpada însăși părea că-și schimbă în soare densitatea. Era o zăpadă ușoară, fină, neaderentă, pe care schiurile alunecau fără nicio rezistență, sensibile la cea mai slabă apăsare. Virajele și opririle se făceau singure, înainte ca gestul de comandă să fie împlinit. Totul se petrecea cu o fericită ușurință în această lumină care dădea transparență lucrurilor celor mai grele.</p>
                  <p>Se auzeau prin pădure, cu un fel de vibrație muzicală, cele mai aspre zgomote, cele mai surde ecouri. Întreg muntele era ca o cutie de rezonanță, ca o vioară. Lovituri de topor sau căderi înăbușite de copaci străbăteau ca din fundul pământului, și pe urmă se limpezeau în aerul clar al dimineții.</p>
                  <p>Trecea uneori peste pădure o adiere abia simțită, și sub această suflare brazii păreau niște corăbii cu pânze pe o mare prea calmă. Numai pe creste aerul era mai viu, și bătaia vântului ridica zăpada, pulverizând-o în mici fântâni arteziene. Din vârful Postăvarului, crestele Bucegilor se vedeau ca niște cratere de argint, purtând fiecare un nimb de pulbere fină.</p>
                  <p>Veneau la cabană osteniți de prea mult soare, îmbătați de nesfârșita legănare pe schiuri. Gunther, care nu putea face decât plimbări ușoare, îi aștepta de obicei la S.K.V., unde apariția lui stârnea mereu aceleași șoapte și întrebări. Dar băiatul primea acum cu nepăsare, ba chiar cu o plăcere ironică toate aceste priviri care se iveau la ferestre de îndată ce se apropia de casa Sașilor.</p>
                  <p>Soarele îi dădea o bucurie febrilă, exuberantă, plină de gesturi. Umbla tot timpul cu o cămașă de vară fără mâneci, cu gâtul liber, cu capul gol și alerga prin zăpadă cu brațele deschise, cu fruntea în soare. Faffner, mai bătrân, mai sceptic, venea pe urmele lui fără grabă.</p>
                  <p>— Nu vrei să te trezești din somn? îl întreba Gunther trăgându-l de urechi. Nu vezi că a venit primăvara?</p>
                  <p>Câinele ridica un moment capul, făcând ochii mici în lumina de amiază, și pe urmă, cu vechea lui lene de animal adormit, se întorcea la somnul lui de iarnă.</p>
                  <p>— Faffner e mai cuminte decât noi, spunea Nora. El știe că nu trebuie să credem prea mult în primăvara asta.</p>
                  <p>O îngrijora puțin exagerata bucurie a lui Gunther.</p>
                  <p>Băiatul se simțea ieșit din iarnă. Era în bucuria lui un fel de satisfacție victorioasă, ca și cum ținta pe care și-o propusese – să ajungă în martie și să poată înfrunta familia Grodeck – ar fi fost atinsă, iar efortul lui de a trăi până atunci, împlinit.</p>
                  <p>Nora ar fi vrut să tempereze această prea mare fericire.</p>
                  <p>Între Paul și Gunther, pe care soarele îi făcea să delireze, ea singură încerca să rămână calmă. Nu avea încredere în fericirile mari, orbitoare, miraculoase. Credea mai mult în lucrurile potolite, durabile și așezate.</p>
                  <p>— Nu-i așa, Faffner?</p>
                  <p>Simțea în Faffner un aliat, un prieten, un înțelept.</p>
                  <p>Erau la amiază două sau trei ore, când soarele devenea dogoritor. Paul nu mai voia să intre în casă. Se culca afară pe treptele cabanei și rămânea acolo cu ochii închiși, cu brațele desfăcute. Sub pleoape străbătea o lumină roșie, caldă, care îi amintea ceasurile de plajă de la Balcic. Avea senzația că e gol în soare, își auzea tâmplele zvâcnind, și urechile îi erau asurzite de un tumult confuz de ghioc. Uita unde se află și de când i se părea că este în această toropeală luminoasă de totdeauna și pentru totdeauna. Nu avea amintiri, nu avea gânduri. Nicio imagine nu trecea prin ochii lui închiși, nici propria lui imagine, își simțea doar brațele calde, obrajii arși de soare și i se părea că lumina trece prin el, prin pori, prin vine de sânge, până în artere, până la inimă.</p>
                  <p>Nora venea lângă el să-l trezească, fără să-l cheme. O auzea parcă venind, îi simțea parcă mâinile ușoare pe frunte, pe păr, dar toate aceste vagi senzații rămâneau cu totul în afară de cercul lui de lumină.</p>
                  <p>Serile aveau o aromă de rășină, de coajă de copac, de frunze tinere. Brazii deveneau sub lună albaștri, străvezii. Culorile tari ale zilei – petele mari de violet, de alb, de roșu – se stingeau după o ultimă aprindere intensă, în momentul apusului.</p>
                  <p>Pe fundalul alb al Bucegilor înzăpeziți, luna în primele minute era neverosimil de galbenă, un galben cald, puternic, care nu părea să facă parte din acel peisaj de iarnă și de seară. Mai târziu, când își recăpăta lumina ei spectrală, toate văile erau albastre ca niște lacuri limpezi, încremenite sub lună.</p>
                  <p>Nora și Paul așteptau apusul de soare sus, în vârful Postăvarului, și rămâneau acolo târziu, până ce noaptea era deplină. Se vedeau aprinzându-se lumini rare, pe valea Timișului; se vedeau, ca niște puncte de foc. Farurile mașinilor alergând pe șoseaua Brașovului; se vedea mai departe, ca o brățară cu pietre sclipitoare, Râșnovul.</p>
                  <p>Pădurile foșneau fără vânt, fără clătinare, cu un freamăt de viață tânără sub zăpadă. Pietrele aveau un miros bun de pământ nou.</p>
                  <p>Plecau de acolo târziu, amețiți, clătinându-se pe schiuri. Nu se îndurau să se întoarcă la cabană. Nu se puteau despărți de aceste seri înfiorate, de această vaporoasă lumină. Treceau ore întregi fără să-și vorbească. Numai uneori, când se opreau la câte o răspântie, se căutau unul pe celălalt, întrebându-se din ochi încotro s-o pornească mai departe – spre Ruia? spre Crucur? — și atunci, în lumina palidă a nopții, se priveau cu o neînțeleasă uimire, ca și cum s-ar fi întâlnit în vis.</p>
               </div>
               <div type="div3">
                  <head>
                     <anchor xml:id="id_XIX"/>XIX</head>
                  <p>VISCOLUL IZBUCNI DIN NOU ÎN ajun de Bobotează. Vremea se schimbă pe neașteptate, și în mai puțin de o oră Postăvarul reintră în iarnă. Brașovul se mai văzu o dată sclipind cu luminile lui de seară, și pe urmă dispăru în ceață.</p>
                  <p>— De acu nu-l mai vedem până la primăvară, spuse Hagen închizând obloanele.</p>
                  <p>Ultima noapte pe care Nora și Paul o mai aveau de petrecut pe munte semăna foarte bine cu noaptea sosirii lor la cabană. Vântul arunca valuri de zăpadă în ferestre. Faffner lătra spre pădurea împietrită de ger.</p>
                  <p>Lângă focul din cămin, Nora recita cuvintele care o întâmpinaseră în prima seară:</p>
                  <p>„Mancher auf der Wanderschaft</p>
                  <p>Kommt ans Tor auf dunklen Phaden…”</p>
                  <p>Gunther nu o lăsă să termine.</p>
                  <p>— Nu, nu. Acum e târziu. Acum nu mai vine nimeni.</p>
                  <p>Întoarcerea iernii, după câteva zile de soare, îl găsea pe Gunther nepregătit, fără apărare, fără rezistență. Scurta primăvară îi dăduse o însuflețire nervoasă, care acum îl lăsa dezarmat. Asista în tăcere la pregătirile de plecare ale Norei și ale lui Paul, care își strângeau lucrurile în rucsacuri pentru a doua zi dimineață. Obrajii îi erau arși de soare, dar fruntea redevenea palidă. Cearcăne adânci de oboseală și de febră îi făceau și mai albaștri ochii lui clari.</p>
                  <p>— Trebuie neapărat să plecați?</p>
                  <p>Punea întrebarea cu nepăsare, încercând să ascundă suferința de a-i vedea plecând.</p>
                  <p>— Trebuie neapărat?</p>
                  <p>— Poate că n-ar trebui, spuse Paul, pe care întrebarea lui Gunther îl făcea gânditor. Poate că n-ar trebui. Dacă am avea mai mult curaj decât avem… Dacă am înțelege că nimic nu ne cheamă înapoi… Dacă ne-am hotărî să rămânem pentru totdeauna aici…</p>
                  <p>Nora continua să pună ordine în lucrurile ei și să le așeze în rucsac. Gândul copilăros de a rămâne la cabană îi trecuse și ei o secundă prin minte, dar îl alungase cu un gest hotărât. „Trebuie să fie cineva, în casa asta, care să nu viseze.”</p>
                  <p>— Voi uitați că eu sunt profesoară. Uitați că vacanța mea se termină. În ziua de 8 ianuarie, la 8 dimineața, trebuie să fiu în clasă.</p>
                  <p>Spunea într-adins lucruri indiferente, reci, puțin aspre, ca să prevină lacrimile.</p>
                  <p>Până la Ruia îi însoțise Hagen. Câtăva vreme se ținuse și Faffner după ei, dar zăpada era prea mare pentru el și, înainte de a ajunge la S.K.V., câinele se opri.</p>
                  <p>— Hai, du-te acasă, Faffner. Și lasă ochii ăștia triști. Nu ți-e rușine? Ești om bătrân.</p>
                  <p>Câinele rămase nemișcat, cu o privire uimită, care nu înțelegea prea bine ce se întâmplă.</p>
                  <p>Hagen tăcuse tot timpul. Venea pe schiuri în urma lor, cu pelerina lui cenușie desfăcută în vânt.</p>
                  <p>De la Ruia îi lăsă să plece singuri mai departe.</p>
                  <p>— V-aș conduce până la Brașov, dar nu vreau să-l las pe băiat singur.</p>
                  <p>În ultimul moment, scoase din buzunar un obiect mic de metal, pe care îl dădu Norei cu un gest brusc nepregătit.</p>
                  <p>— Te rog să păstrezi asta, în amintirea lui Gunther.</p>
                  <p>Era un medalion cu un portret al tinerei doamne Grodeck, portret mic, rotund, care semăna cu cel de la cabană, deși părea să fie mult mai vechi decât el.</p>
                  <p>Nora nu știu cum să-i răspundă. Fusese până și în gestul cu care îi întinsese acel neașteptat dar ceva aspru, care respingea dinainte orice cuvânt de prietenie.</p>
                  <p>— Pe Gunther n-am să-l uit niciodată. Și nici pe dumneata, Hagen.</p>
                  <p>Ochii lui albaștri erau reci, duri, fără zâmbet și fără tristețe. Nora așteptă să citească în ei un semn de înțelegere, dar nimic nu se lumină pe fața lui întunecată.</p>
                  <p>— Mergeți cu bine, zise Hagen.</p>
                  <p>Cunoșteau drumurile și nu mai aveau nevoie să se oprească la răscruci, ca să caute semnele indicatoare. Pârtia până la Crucur era fără accidente de teren. Cursa era înșelător de simplă și părea în primele momente că nu cere niciun efort. Paul se lăsa în voia schiurilor, care își accelerau singure viteza. Nici nu încerca să frâneze. Numai la viraje deschidea foarte slab plugul, care se închidea pe urmă, în secunda următoare, de la sine, cu un derapaj scurt, din care schiurile ieșeau mai ușoare, mai repezi.</p>
                  <p>Rucsacul la început atârna greu pe spate, dar după câtva timp își pierdu cu totul greutatea, ca și cum, în plină viteză, cineva i l-ar fi luat de pe umeri. Nu-și simțea decât obrajii aprinși de ger. Bătea un vânt aspru, care ridica vârtejuri de zăpadă și i le arunca în față. Câteva secunde nu mai vedea nimic înaintea ochilor, dar schiurile alergau mai departe, libere.</p>
                  <p>Ajunseră la Crucur fără să-și dea seama când și cum. Drumul prima oară fusese mult mai lung și mai lin.</p>
                  <p>„Poate ne-am înșelat. Poate am greșit direcția.”</p>
                  <p>Recunoșteau totuși poiana și recunoșteau mai ales acea colibă de pădurar, la care se opriseră și prima dată. O găseau la fel de părăsită, cu ușa deschisă și cu aceiași cărbuni stinși în vatră… Urme recente de schiuri treceau prin fața colibei și erau singurul semn de viață în toată poiana bătută de viscol.</p>
                  <p>Porniră mai departe pe acele urme, care se pierdeau printre brazi. Dreptunghiurile albe și galbene abia se mai vedeau pe copaci, acoperite de zăpadă. Drumul prin pădure era plin de obstacole, iar pârtia își schimba de nenumărate ori planul de înclinare. Toată cursa era făcută din schimbări subite de viteză. Zăpada era când foarte înghețată, când inexplicabil de afânată și la fiecare moment schiurile erau smulse și aruncate în lături. Nora, care alerga înainte, anunța cu glas tare obstacolele și dădea comenzi de viraj și de frână, pe care Paul le executa reflex. Uneori gestul de apărare venea cu o secundă prea târziu, și atunci schiurile săreau de pe linia lor, aruncându-l la pământ. Se ridica de jos, orbit de zăpadă, dar fără să simtă loviturile. Toată atenția lui era fixată așa de intens înainte, spre un punct mișcător, după care schiurile alergau fără să-l ajungă, încât nici nu-și dădea seama de căderi și opriri, îi era cu neputință să-și păstreze schiurile multă vreme în plug. După câteva clipe de încordare, un derapaj scurt, ca o zvâcnitură, i le rupea din frână și i le avânta eliberate înainte. Avea atunci o fulgerătoare pierdere de cunoștință, după care se trezea din nou pe schiuri, în plină viteză, plutind ca între două vise.</p>
                  <p>Intrară în Brașov înainte de amiază, ca într-un adăpost. Pe străzi viscolul era mai puțin aprig. Vânturile păreau că se opresc la marginea orașului.</p>
                  <p>Erau în întregime albi. Aveau zăpadă pe sprâncene, pe tâmple și pe frunte. Până și ochii își pierdeau culoarea, sub genele albite.</p>
                  <p>— Am mers foarte bine, spuse Nora. Două ore și opt minute.</p>
                  <p>— Numai atât? se miră Paul, fără să înțeleagă de ce.</p>
                  <p>„Două ore și opt minute” i se părea în același timp și foarte mult, și foarte puțin. Avea într-un fel impresia că au plecat de la cabană nu de câteva ore, ci de câteva zile și că muntele cu oamenii rămași acolo era foarte departe în urma lor. Dar avea de asemeni senzația că întreaga cursă nu durase decât un minut, că totul se petrecuse năucitor de repede și că toată călătoria nu fusese decât o singură, vertiginoasă cădere.</p>
                  <p>Schiul suspenda pentru el măsura timpului.</p>
               </div>
               <div type="div3">
                  <head>
                     <anchor xml:id="id_XX"/>XX</head>
                  <p>BRAȘOVUL ERA, ÎN ACEASTĂ ultimă zi de vacanță, la fel de vioi și de populat ca în primele zile. Străzile pline de schiori păreau niște imense peroane, pe care o mulțime grăbită, agitată și volubilă aștepta sosirea și plecarea trenurilor.</p>
                  <p>Birourile de voiaj din centru erau luate cu asalt de oameni grăbiți să-și vizeze biletele, să cumpere tichete sau să ceară informații. Lumea care coborâse de la cabanele din împrejurimi sau venise de mai departe, din Făgăraș, din Bihor, după o vacanță de schi, se aduna încă o dată la Brașov, unde se întâlneau atâtea drumuri. Erau figuri arse de soare, care își surâdeau pe stradă, ca și cum s-ar fi recunoscut.</p>
                  <p>— E posibil, Nora, ca toți oamenii ăștia să se întoarcă la viața lor dinainte? E posibil oare, după ce au fost în munți, să mai creadă în lucrurile pe care le-au lăsat jos? de care s-au despărțit? pe care au vrut să le uite?</p>
                  <p>— Cine a fost în munți e un om liber, răspunse Nora.</p>
                  <p>„Un om liber. Un om liber” Paul repeta cuvintele ei. I se părea că e foarte tânăr, că vine dintr-o lungă vacanță cu soare, că toate drumurile sunt deschise înaintea lui.</p>
                  <p>Trenurile veneau din Ardeal ca dintr-o regiune polară, înghețate, cu mari întârzieri, pline de zăpadă, cu locomotivele albe ca niște imense pluguri spărgătoare de gheață.</p>
                  <p>— Se formează un tren de schiori diseară. E mai bine să-l așteptați. N-o să găsiți locuri în vagoanele obișnuite.</p>
                  <p>Le mai rămâneau câteva ore de stat la Brașov și aveau de gând să le petreacă pe străzi, mai ales prin cartierele mărginașe, unde orașul își păstra încă aerul lui de cetate veche, dar, înainte de a porni din nou la drum, intrară la Coroana, ca să-și lase schiurile acolo și să se odihnească. Era în cafenea o adunare pestriță de haine orășenești și haine de schi, fețe posomorite de citadini și figuri deschise de oameni tineri, coborâți din pădure.</p>
                  <p>Găsiră cu greu o masă liberă, într-un colț unde părea că se refugiaseră numai localnici, cufundați în citirea ziarelor de după masă și supărați de năvala de tinerețe care le tulbura liniștea localului și obișnuințele de fiecare zi. Toți erau serioși, tăcuți, greoi și toți parcă aveau fruntea puțin teșită a bătrânului Grodeck, frunte rezistentă, închisă. Citeau ziare nemțești și maghiare din Brașov și le citeau cu un fel de atenție îngrijorată, uniformă.</p>
                  <p>Paul surprinse în treacăt un titlu tipărit cu litere groase pe prima pagină: Létrejött Rómában a megegyezés 25</p>
                  <p>Nu știa ce însemnau acele cuvinte, și deodată îi trecu prin minte că poate în cele două săptămâni trăite pe munte se întâmplaseră în lume lucruri extraordinare și că acel titlu tipărit cu litere groase anunța poate un eveniment capital, care schimbă destinul omenirii.</p>
                  <p>— Mă duc să cumpăr ziare, îi spuse Norei și se ridică de la masă cu oarecare neliniște.</p>
                  <p>Era aproape de ușă, gata să iasă în stradă, când se auzi strigat. Întoarse capul și se uită cu mirare la mesele din apropiere, dar nu recunoscu pe nimeni. Pe urmă abia băgă de seamă că cineva îi face semn de mai departe, de lângă fereastră.</p>
                  <p>— Tu ești, Ann?</p>
                  <p>Era singură la masă și avea în fața ei câteva reviste și ziare, pe care le citise probabil până atunci.</p>
                  <p>— Îmi dai voie? spuse Paul, răsfoindu-le în grabă. Căuta mai ales titlurile și telegramele de la ultima oră. Rămăsese în picioare în fața lui Ann, puțin aplecat deasupra mesei, și în câteva clipe parcurse cu ochii tot acel vraf de ziare.</p>
                  <p>— Cauți ceva? întrebă ea.</p>
                  <p>— Nu. Nimic precis. Voiam să știu dacă s-a întâmplat ceva în lume. Dar văd că nu s-a întâmplat nimic. Intr-adevăr nimic…</p>
                  <p>Abia atunci ridică privirea spre Ann. Era cu capul gol, purta la gât o eșarfă albastră, înnodată ca o cravată.</p>
                  <p>— De unde vii, Paul? Ești de mult aici? Pleci la București? Mi-a spus cineva că te-a văzut în ajunul Crăciunului, dar nu-mi venea să cred. Eu am fost tot timpul la Brașov. Mai rămân. Nu știu cât mai rămân. Am venit să lucrez. Nu vrei să stai? De când nu ne-am văzut? Unde ai dispărut?</p>
                  <p>Vorbea, ca de obicei, cu o mulțime de întrebări scurte, pe care le arunca neglijentă, fără să aștepte răspuns. Paul era mereu în picioare în fața ei și o privea cum râde, cum gesticulează, cum vorbește.</p>
                  <p>„Ce ochi mici are! E cu putință să aibă ochi atât de mici?”</p>
                  <p>Ea se opri deodată din vorbă și deveni neașteptat de atentă.</p>
                  <p>— Ce e cu tine, Paul? De ce taci? De ce mă privești? S-a întâmplat ceva cu tine. Ești foarte schimbat. Nu știu cum, dar foarte schimbat. Poate pentru că ești așa de negru. Poate pentru că porți hainele astea…</p>
                  <p>— Da, Ann. Poate.</p>
                  <p>Plecă de acolo fără să-i pună nicio întrebare. Ar fi vrut să găsească un cuvânt prietenos pentru ea, dar nu avea nimic.</p>
                  <p>— Ai o eșarfă frumoasă, îi spuse la despărțire. Nora îl aștepta la masa lor din colț, gata de plecare.</p>
                  <p>— Cine e fata blondă, care te-a oprit? întrebă ea fără mare curiozitate.</p>
                  <p>Paul se gândi o clipă, și pe urmă răspunse scurt:</p>
                  <p>— O fată din București. O pictoriță.</p>
                  <p>Avea impresia că mai mult nu are ce să spună despre Ann.</p>
                  <p>Trenul pleca de la Brașov cu vagoanele pline, dar în fiecare gară, la Dârste, la Timișul-de-Jos, la Timișul-de-Sus, așteptau alte grupuri de schiori.</p>
                  <p>Toată lumea vorbea despre zăpadă și despre timp. Cei care coborau de pe Piatra Mare se plângeau de prea multă ceață și de îngheț. Fete și băieți venind din Bihor povesteau ca la Stâna de Vale avuseseră tot timpul soare.</p>
                  <p>Toți sunt nespus de tineri, și Paul se simte, între ei, de vârsta lor. „S-a întâmplat ceva cu tine”, spunea Ann. Da, s-a întâmplat. Se privește în fereastra vagonului ca într-o oglindă, și aproape că nu se recunoaște. Fața îi e brăzdată de zgârieturi, pe frunte și la ochiul drept păstrează încă urme din teribila lui cădere de la Turing-Club, buza de jos e încă puțin ruptă, dar peste toate acestea a trecut soarele și le-a cicatrizat. Nimeni în vagon nu e mai negru decât el, nimeni nu e mai ars de soare. „Parcă am umblat numai pe creste, numai în lumină.”</p>
                  <p>Simte un fel de exaltare copilăroasă. Nu știe exact ce ar voi să facă. Sunt în el puteri pe care nu le cunoaște, sunt elanuri care se deșteaptă dintr-un somn lung.</p>
                  <p>— Nora, tu crezi că schiul poate să salveze un om? Poate să schimbe o viață?</p>
                  <p>— Dragă Paul, cred că viața noastră e plină de obiceiuri proaste, de manii și de idei fixe. Schiul ne scoate din ele. Pe urmă, totul este să nu ne lăsăm învinși din nou.</p>
                  <p>— Nu, Nora. Niciodată.</p>
                  <p>Jura cu prea multă aprindere, cu un accent de îndârjire exagerată.</p>
                  <p>Se corectă singur, repetând în gând aceleași cuvinte, mai calm, mai decis: niciodată, niciodată.</p>
                  <p rend="center italic">Sfârșit —</p>
               </div>
            </div>
         </div>
         <div type="div1">
            <head>Jocul de-a vacanța </head>
            <subtitle>Comedie în trei acte</subtitle>
            <div type="div2">
               <head>
                  <anchor xml:id="id_PERSONAJELE"/>Personajele</head>
               <p>DOMNUL BOGOIU </p>
               <p>ȘTEFAN VALERlU </p>
               <p>MADAME VINTILĂ </p>
               <p>MAIORUL </p>
               <p>CORINA</p>
               <p>JEFF</p>
               <p>AGNEȘ</p>
               <p>UN MECANIC </p>
               <p>UN CĂLĂTOR</p>
               <p>NEVASTA LUI</p>
            </div>
            <div type="div2">
               <head>
                  <anchor xml:id="id_ACTUL_I"/>Actul I</head>
               <p>Pensiune în munți. Casă izolată în pădure. Scena reprezintă pe planul II un hol-sufragerie, care se continuă pe planul prim cu o terasă. În fund, coltul din dreapta, o scară de lemn în spirală, ce duce la etaj, unde sunt odăile unora din pensionari. Holul se desparte de terasă prin două mări uși laterale de sticlă și printr-un oblon mare cât ambele uși și care se închide de sus în jos. În hol, scaune de nuia albă, un divan, o masă. În genere, lucruri simple, clar de o curățenie extremă.. Este un interior pe care l-a mobilat, cu bani putini, o femeie de gust. Culoare generală, alb și verde-închis. O impresie totală de odihnă, de simplicitate. La ridicarea cortinei, marele oblon ce desparte terasa de hol este tras până jos, așa incit holul nici nu se vede. Pe terasă, două șezlonguri deschise, care au fost uitate peste noapte afară. În stingă terasei, bătută în peretele casei <hi rend="italic">(eventual casa poate să fie făcută din bârne, cum se fac vilele la munte)</hi>, o tablă neagră, tablă de școală, cu burete și cretă. Lângă tablă sunt fixate în perete un barometru și un termometru. Pe tablă se mai poate citi scris-cu creta, scris încă de aseară probabil, dar șters în parte în timpul nopții, din cauza umezelii, următoarele: „Miercuri 4 august. Presiunea atmosferică: 762 mm. Temperatura: 18 grade. Vânt de la miazănoapte. Nori răzleți dinspre Hașmașul Mare.” În hol, pe o masă de nuiele, un aparat de radio, cu lămpile demontate. În dreapta, pe o etajeră, un telefon manual, de sistem vechi. Scena rămâne câteva clipe goală. Se aude din culise zgomotul unei vaci, care paște undeva prin apropiere. O sumă de alte mici zgomote casnice, de gospodărie care se deșteaptă; sunet de farfurii și pahare, o găleată de apă ce se varsă, o fereastră ce se deschide etc.… Nu trebuie să se insiste. Câteva sugestii doar, sus… pentru a da impresia de dimineață și de trezire din somn. Cineva trage în sus, dinăuntru, oblonul. Este domnul Bogoiu. După ce a ridicat până sus oblonul, dă de o parte și de alta două uși de sticlă, așa încât acum holul și terasa sunt unul în prelungirea celeilalte.</p>
               <div type="div3">
                  <head>
                     <anchor xml:id="id_SCENA_I"/>Scena I</head>
                  <p>BOGOIU, mai târziu ȘTEFAN</p>
                  <p>Domnul Bogoiu iese pe terasă. Cu ochii cârpiți de somn și puțin buimăcit de soarele care, odată cu ridicarea oblonului, a năvălit în hol. Se oprește o clipă în mijlocul terasei. Se oprește o clipă, se uită la cer, întinde o mână, ca și cum ar încerca să vadă dacă plouă. E îmbrăcat într-un halat de casă, cam scurt, care lasă să i se vadă, ceva mai jos de genunchi, picioarele păroase. Flăcău de vreo cincizeci de ani. Puțin obez, puțin chel. Deși în halat, poartă guler tare de cauciuc și o cravată lungă, cu un nod enorm.</p>
                  <p>BOGOIU <hi rend="italic">(împiedicându-se de unul din șezlonguri)</hi>: Iar… <hi rend="italic">(Face un zgomot de mirare cu limba lipită de cerul gurii.)</hi> Nteh, nteh, nteh. <hi rend="italic">(Pipăie pânza șezlongului.)</hi> Fräulein Weber! <hi rend="italic">(Se întoarce spre celălalt șezlong, pe care de asemeni îl pipăie puțin iritat.)</hi> Iar le-a lăsat afară. Agneș!… Ude… Ude leoarcă. <hi rend="italic">(Se îndreaptă spre tablă, consultând cu mare atenție barometrul și termometrul. Șterge cu buretele tot ce e scris pe tablă. Apoi, aplecat, caligrafic, depărtându-se din când în când de tablă, ca să-și admire caligrafia, scrie, spunând în același timp cu glas tare:)</hi> Joi, 5 august. Presiunea atmosferică: 763 mm. Senin. Temperatura: 22 grade. Timp frumos.</p>
                  <p rend="italic">(Ștefan coboară pe scară, în hol, douăzeci și nouă - treizeci de ani. Este îmbrăcat în trening albastru, bocanci, în cap bască. Sub scară se află rezemat de perete un șezlong strâns. Într-o mână cu șezlongul, în cealaltă mână cu o carte, vine spre terasă. Își desface șezlongul, potrivindu-l în plin soare. După aceea aruncă volumul în șezlong.)</p>
                  <p>BOGOIU: Te sculași?</p>
                  <p>ȘTEFAN: După cum se vede.</p>
                  <p>BOGOIU: Buna dimineața.</p>
                  <p>ȘTEFAN: ’Neata.</p>
                  <p>BOGOIU: Asta e șezlongul dumitale?</p>
                  <p>ȘTEFAN <hi rend="italic">(afirmativ)</hi>: Ihă…</p>
                  <p>BOGOIU: Care va să zică, îl duseși aseară înăuntru, în vilă…</p>
                  <p>ȘTEFAN: Exact.</p>
                  <p>BOGOIU: Da’ pe astealaltele de ce mi le lăsași afară?</p>
                  <p>ȘTEFAN: Mi-era lene.</p>
                  <p>BOGOIU: Lene! Ia te uită la ele. <hi rend="italic">(Arată spre cele două șezlonguri)</hi>. Leoarcă. Leoarcă, dom’le. Cade roua aicea, de parcă-i potop. Lene, zici… Da’ lene să ne strici aparatul de colo <hi rend="italic">(arată spre aparatul de radio)</hi>nu-ți fuse.</p>
                  <p>ȘTEFAN <hi rend="italic">(privește surprins, când spre Bogoiu, când spre aparat)</hi>: Eu?</p>
                  <p>BOGOIU: Ba nu. Eu. Zi că eu, că numai’ asta mai lipsește. Trei ceasuri am stat azi-noapte de-am înșurubat și deșurubat la el, doar-doar o să cânte. Lemn! Nu vrea și nu vrea. Se uita biata domnișoară Corina la el, de-ți făcea milă. Zicea că are nu-ș’ ce să asculte de la Stuttgart. Nu zău <hi rend="italic">(se îndreaptă spre măsuța din stânga, pe care se afla aparatul, și ia în fiecare mână câte o lampă, întinzându-le declamator.)</hi>, ce-i fi având dumneata cu nenorocitul ăsta de radio?</p>
                  <p>ȘTEFAN: Domnul meu, la asemenea calomnii nu răspund. <hi rend="italic">(Se pregătește să iasă în stânga.)</hi>
                  </p>
                  <p>BOGOIU: Calomnii? <hi rend="italic">(Ridică mâna dreaptă, în care ține unul din becurile demontate.)</hi> Asta numești dumneata calomnie? Și asta? Și asta? <hi rend="italic">(Întoarce de câteva ori butonul aparatului.)</hi>
                  </p>
                  <p>ȘTEFAN <hi rend="italic">(iese din scenă, dar în trecere se oprește o clipă în fața tablei lui Bogoiu. Zâmbește, și pe urmă, fără grabă, cu oarecare lene — lene pe care de altfel în toate mișcările lui — ia buretele și șterge tot, după care iese agale.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_II"/>Scena II</head>
                  <p>BOGOIU, MADAME VINTILĂ</p>
                  <p>Mișcare în pensiune, care se deșteaptă din ce în ce mai mult. Rumoare de dimineață, uși care se deschid, voci care se aud strigând din diverse odăi: „Agneș! Agneș! Agneș! Apă! Agneș, unde mi-ai pus șervetul? Madame Vintilă coboară pe scară grăbită și se îndreaptă spre etajera pe care, în afară de telefon, se mai află un teanc de ziare și scrisori deschise. E o femeie tânără, de cel mult treizeci de ani, destul de frumoasă, dar cu anumită vulgaritate, care în nici un caz nu trebuie exagerată.</p>
                  <p>MADAME VINTILĂ <hi rend="italic">(către Bogoiu, care a rămas lângă aparatul de radio, examinându-l izolat)</hi>: A venit? </p>
                  <p>BOGOIU: Cine? Agneș?</p>
                  <p>MADAME VINTILĂ: Ei, Agneș? De Agneș ne arde nouă? Poșta. Scrisorile. <hi rend="italic">(Caută nervoasă printre hârtii.)</hi>
                  </p>
                  <p>BOGOIU: Păi n-avea când, madame Vintilă. N-avea când. Nici de opt nu s-a făcut, și autobuzul trece la nouă.</p>
                  <p>MADAME VINTILĂ: Nu știu când trece autobuzul, da’ eu una știu: că nu mai rabd. Uite, azi e a cincea zi de când n-a mai venit nicio scrisoare în pensiunea asta blestemată.</p>
                  <p>BOGOIU: Ssst! Să nu te audă Fräulein Weber. </p>
                  <p>MADAME VINTILĂ: Ba să mă audă. Unde e, să mă audă? Fräulein Weber!… Și telefonul ăsta… <hi rend="italic">(Învârtește cu necaz manivela telefonului.)</hi>
                  </p>
                  <p>BOGOIU: Nu-l zgâlțâi, că-i faci mai rău. Eu cred că de asta s-a stricat. S-a speriat, săracul. Prea v-ați răstit la el.</p>
                  <p>MADAME VINTILĂ <hi rend="italic">(puțin îmbunată)</hi>: Da’ la radio cine s-a răstit?</p>
                  <p>BOGOIU <hi rend="italic">(oarecum jenat că a fost surprins cu un bec de radio în mână)</hi>: Ei, cu asta e altă poveste. Știu eu… <hi rend="italic">(Privește cu subînțeles spre partea pe unde a ieșit Ștefan.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_III"/>Scena III</head>
                  <p>Aceiași, MAIORUL</p>
                  <p>CORINA <hi rend="italic">(se aude de undeva de sus, din odaia ci, vocea Corinei)</hi>: Agneș! Agneș!</p>
                  <p rend="italic">(Prin ușa din stânga, jos, intră Maiorul.)</p>
                  <p>MAIORUL: A venit?</p>
                  <p>BOGOIU: Cine? Agneș?</p>
                  <p>MAIORUL: Ce Agneș, nene?! Agneș! Ziarul. A venit? <hi rend="italic">(Se îndreaptă și el spre etajera telefonului și caută în vraful de jurnale, citindu-le, cu glas tare, data:)</hi> 28 iulie, 23 iulie, 25 iulie. Numai vechituri. De cinci zile, nicio gazetă. Eu, unul, nu mai pot. Dacă mai ține mult așa, ne tâmpim cu toții. Să nu știi tu ce se petrece în lume… Poate-i război, domnule… Poate a căzut guvernul…</p>
                  <p>BOGOIU: Ei și? Ți-e că n-o să cadă fără dumneata?</p>
                  <p>MAIORUL: Lasă gluma, domnule. Lasă gluma, că nu-i timp de glumă. E serios. Dacă nu primesc nici azi gazeta, eu am terminat. Plec. Asta-i viață? Gazetă nu, radio nu…</p>
                  <p>MADAME VINTILĂ: Scrisori nu, telefon nu…</p>
                  <p>MAIORUL: Stai toată ziua cu ochii în zare și-ți vine să strigi într-acolo, spre București: „Hei, mă! Răspunde, mă! N-auzi, mă?”</p>
                  <p>MADAME VINTILĂ: N-aude. N-aude nimeni, nu răspunde nimeni. Nici țipenie de om. Parc-am fi undeva la capătul pământului. Naufragiați. Pierduți.</p>
                  <p>MAIORUL <hi rend="italic">(obidit)</hi>: Of!</p>
                  <p>MADAME VINTILĂ: Unde suntem? Pe ce insulă? Pe ce continent? Unde?</p>
               </div>
               <div type="div3">
                  <head>
                     <anchor xml:id="id_SCENA_IV"/>Scena IV</head>
                  <p>Aceiași, CORINA</p>
                  <p>Corina a apărut sus pe scară. Foarte tânără, mai tânără chiar decât cei douăzeci și cinci de ani pe care îi are. E într-o pijama de casă, pe care și-o încheie, în timp ce coboară scara. A prins ultima replică a lui Madame Vintilă și îi răspunde.</p>
                  <p>CORINA: Aici! Trei sute patruzeci și doi de kilometri de la București, treizeci și șase de kilometri de la Gheorghieni. Altitudine: una mie două sute optzeci și cinci metri deasupra mării. <hi rend="italic">(Între timp a ajuns jos, în hol.)</hi> Bună dimineața. Da ce-i asta? Nu răspunde nimeni! Am spus bună dimineața.</p>
                  <p>MADAME VINTILĂ, MAIORUL, BOGOIU <hi rend="italic">(răspund toți deodată, dar fără prea mare chef)</hi>: Bună dimineața.</p>
                  <p>CORINA: A, nu așa. Nu-mi place deloc. Mai tare. Nu vă e rușine de soarele ăsta? Mai tare, pentru Dumnezeu! Hai, curaj: bună dimineața!... Nu vreți. Păcat. Aveam să vă dau o veste bună, dar n-o meritați. Prea sunteți lugubri.</p>
                  <p>MAIORUL: O veste?</p>
                  <p>MADAME VINTILĂ: Bună?</p>
                  <p>BOGOIU: O veste bună?</p>
                  <p rend="italic">(Au venit toți trei spre ea, viu interesați)</p>
                  <p>CORINA <hi rend="italic">(tace o secundă, lăsându-i cu răsuflarea suspendată)</hi>: Bună dimineața.</p>
                  <p>MADAME VINTILĂ, MAIORUL, BOGOIU <hi rend="italic">(răspund toți trei, de astă dată mai deschis, mai vioi, cu nerăbdare)</hi>: Bună dimineața.</p>
                  <p>CORINA: Așa mai merge. Ei bine, aflați că în curând, peste jumătate de oră – azi dimineață în orice caz – telefonul nostru va funcționa.</p>
                  <p>MAIORUL, MADAME VINTILĂ <hi rend="italic">(aproape în același timp, dar auzindu-se replica fiecăruia)</hi>: Nu se poate! Nu-i adevărat!</p>
                  <p>BOGOIU: Serios?</p>
                  <p>CORINA: Se poate, e adevărat și e serios. Aștept un mecanic de la Gheorghieni. Un om de la telefoane. Trebuie să vie cu autobuzul de nouă. </p>
                  <p>MADAME VINTILĂ: De unde știi?</p>
                  <p>CORINA: Pentru că l-am chemat eu. Ieri, după prânz, în timp ce dumneavoastră v-ați dus cu maiorul la pescuit… Ai prins ceva domnule maior? </p>
                  <p>MAIORUL <hi rend="italic">(cap dezolat, mâinile deschise, cu un gest de fatalitate)</hi>.</p>
                  <p>BOGOIU <hi rend="italic">(cu o perfidie bonomă)</hi>: Îl insulți.</p>
                  <p>MAIORUL <hi rend="italic">(către Bogoiu)</hi>: Dumneata să taci!</p>
                  <p>CORINA <hi rend="italic">(către Maior)</hi>: Iartă-mă, n-am vrut să te supăr. Prin urmare, în timp ce dumneavoastră erați la pescuit…</p>
                  <p>BOGOIU: Vorba vine la pescuit.</p>
                  <p>MAIORUL: Nu mai taci, domnule?</p>
                  <p>BOGOIU: Ba tac, da’ mai întâi să spui dumneatale, cu mâna pe conștiință, câți pești ai prins de când ești aici? <hi rend="italic">(Maiorul tace încurcat.)</hi> Buuun. Va să zică ai prins… câți ai zis. Păi asta se cheamă pescuit, nene? Prinde și dumneata ceva. Nu zic mare lucru. Nu cer un rechin. Prinde colo un obleț, ca să fie. Un, cap de obleț, o coadă de obleț. Un solz, domnule, un solz. Prinde-l și atunci mă închin. Te fotografiez. Pe onoarea mea! Când te-oi vedea cu oblețul în undită, te fotografiez. Uite, aparatul e aici. <hi rend="italic">(Arată spre un aparat fotografic, care atârnă într-un cui sau e undeva pe-o etajeră.)</hi> Pe dumneatale te așteaptă.</p>
                  <p>MAIORUL <hi rend="italic">(către Corina)</hi>: Duduie, spune-i să tacă. Spune-i să tacă, fiindcă altfel nu știu ce se-ntâmplă. Eu când mă înfurii…</p>
                  <p>CORINA <hi rend="italic">(îl ia de braț pe Maior și continuă să povestească, îmbunându-l)</hi>: Prin urmare, în timp ce dumneavoastră erați… la lac, eu i-am luat pe Jeff — dar unde-i Jeff? Nu l-ați văzut pe Jeff? Jeeff! Jeff! Să știți că doarme. La ora asta. Nu-i e rușine… Mare leneș băiatul ăsta! Nu-i de mirare că a rămas corigent. Jeff!</p>
                  <p>MADAME VINTILĂ <hi rend="italic">(iritată)</hi>: Da’ mai lasă-l odată pe Jeff ăsta. Vine el, n-ai grijă. E umbra dumitale.</p>
                  <p>CORINA: De ce ești rea? E prietenul meu, e pajul meu.</p>
                  <p>MADAME VINTILĂ: Fie și paj — dacă vrei — dar spune odată ce e cu telefonul.</p>
                  <p>CORINA: Ieri după masă, m-am dus cu Jeff pe șosea și am oprit o mașină.</p>
                  <p>BOGOIU și MAIORUL <hi rend="italic">(deodată)</hi>: O mașină?</p>
                  <p>CORINA: Da. Închipuiți-vă, o mașină! Mă mir și eu ce căuta pe aici. Rătăcise drumul poate. Mergea spre Gheorghieni. Am oprit-o și am vorbit cu un domn de la volan.</p>
                  <p>MADAME VINTILĂ: Tânăr?</p>
                  <p>CORINA: Nu mă-ntrerupeți. Un domn. I-am spus: „Domnule, salvează-ne. Suntem un grup de oameni pierduți în mijlocul pădurii. Ni s-a stricat telefonul. Dumneata tot treci prin Gheorghieni. Oprește un minut la Oficiul telefonic și spune să ne trimită cu autobuzul de mâine dimineață un mecanic la vila Weber.”</p>
                  <p>MADAME VINTILĂ: Și?</p>
                  <p>CORINA: Și nimic. A salutat, i-am mulțumit și s-a dus.</p>
                  <p>MADAME VINTILĂ: Și crezi că vine?</p>
                  <p>CORINA: Mecanicul? Sigur. Nu se poate să nu vie.</p>
                  <p>BOGOIU: Mă rog, dumneavoastră nu vi se pare ciudat?</p>
                  <p>TOȚI TREI: Ce?</p>
                  <p>BOGOIU: Suspect?</p>
                  <p>TOȚI TREI: Ce?</p>
                  <p>BOGOIU: Madame Vintilă, de când n-ai mai primit scrisori?</p>
                  <p>MADAME VINTILĂ: Ultima a fost… duminică parcă. Da. Duminică.</p>
                  <p>BOGOIU <hi rend="italic">(precizând)</hi>: Duminică, întâi de august. Buun. Și dumneatale, maiorule, de când n-ai mai avut jurnale?</p>
                  <p>MAIORUL: Păi să ne uităm. <hi rend="italic">(Caută prin vraful de jurnale.)</hi> Ăsta a fost ultimul. Duminică 1 august..</p>
                  <p>BOGOIU: Perfect. Radioul când s-a stricat? <hi rend="italic">(Către Corina:)</hi> Când l-ai ascultat dumneata ultima oară?</p>
                  <p>CORINA: Cred că… sâmbătă seara.</p>
                  <p>BOGOIU: Și duminică la prânz…</p>
                  <p>MAIORUL: Nu mai mergea.</p>
                  <p>BOGOIU: Întocmai. Nu mai mergea. Dar telefonul? De când nu mai avem telefon?</p>
                  <p>TOȚI TREI <hi rend="italic">(într-adevăr surprinși de coincidențe)</hi>: De…</p>
                  <p>BOGOIU <hi rend="italic">(triumfător)</hi>: De duminică. Ei?</p>
                  <p>MAIORUL: Ce „ei?</p>
                  <p>BOGOIU: Cum, dom’le, asta-i puțin? Nu-nțelegeți? Păi sare-n ochi.</p>
                  <p>TOȚI <hi rend="italic">(îl privesc mirați, așteptând dezlegarea)</hi>.</p>
                  <p>BOGOIU: Ce s-a întâmplat duminică aici? <hi rend="italic">(Nu răspunde nimeni.)</hi> Cine a venit duminică în pensiunea Weber? <hi rend="italic">(Iar nu răspunde nimeni.)</hi> Nu știți. Să va spun eu: a venit domnul Ștefan Valeriu.</p>
                  <p>CORINA: Și vrei să, spui…</p>
                  <p>BOGOIU: Nu vreau să spun. Sunt sigur. Asta e.</p>
                  <p>MADAME VINTILĂ: Nu m-aș mira; nesuferit cum e…</p>
                  <p>MAIORUL: În fond, ce susții dumneata?</p>
                  <p>BOGOIU: Eu nu susțin. Simt. Simt că el e. Îmi spune inima că e el. Nu știu de ce, nu știu cum, probe n-am, dar îmi spune inima. Și pe urmă, un lucru e limpede. Pân-a venit ăsta, toate mergeau strună-n pensiunea Weber. Scrisori aveam, ziare aveam, radioul cânta, telefonul era bun-zdravăn. De cum a venit el, toate s-au întors pe dos; scrisori nu mai sunt, ziare nu mai sosesc, telefonul nu mai umblă, radioul a amuțit. Ba de două zile, dacă ați băgat de seamă, nici autobuzul nu se mai oprește aici.</p>
                  <p>MAIORUL: Dacă am băgat de seamă? Sufletul mi-a ieșit ieri dimineață, alergând după el. „Oprește, dom’le, oprește!” strigam eu. Aș! Nici gând. Alerga cu o sută de kilometri pe oră.</p>
                  <p>CORINA: Probabil că nu avea de ce să oprească. N-or fi fost călători. N-o fi avut poștă.</p>
                  <p>BOGOIU: Da’nainte vreme cum oprea? Avea călători, n-avea călători, avea poștă, n-avea poștă, el oprea. Uite-așa, ca să-l vedem și noi.</p>
               </div>
               <div type="div3">
                  <head>
                     <anchor xml:id="id_SCENA_V"/>Scena V</head>
                  <p>Aceiași, JEFF</p>
                  <p>Se aude vocea lui Jeli, din culise, stingă: „Duduie Corina! Duduie Corina!”</p>
                  <p>MADAME VINTILĂ <hi rend="italic">(către Corina)</hi>: „Pajul” dumitale!</p>
                  <p rend="italic">(Intră Jeff. Șaisprezece-șaptesprezece ani. Vizibil adolescent. Costum sportiv deschis. Poartă pe umăr un stâlp de lemn, cu o tablă tot de lemn, pe care stă scris: Pension Weber. Penszio Weber.)</p>
                  <p>JEFF: Jóreggelt kivánok! Bună dimineața.</p>
                  <p>CORINA: Unde umbli, Jeff, așa de dimineață? Eu credeam că mai dormi.</p>
                  <p>JEFF: Să dorm? Glumiți, domnișoara Corina. Eram de santinelă.</p>
                  <p>CORINA: Cum de santinelă? Și ce e parul acesta pe care-l porți după tine?</p>
                  <p>JEFF: E descoperirea mea. <hi rend="italic">(Tace un moment, pentru a-și pregăti efectul. A împlântat marțial parul în pământ și-l prezintă ca pe un trofeu.)</hi> Acum știu de ce nu se mai oprește autobuzul la pensiunea Weber.</p>
                  <p>MAIORUL: Autobuzul?</p>
                  <p>MADAME VINTILĂ: Ce vrei să zici?</p>
                  <p>JEFF: E simplu. De câteva zile firma pensiunii — știți firma de jos, de pe șosea — dispare la fiecare dimineață. Dispare pe la opt-nouă, înainte de trecerea autobuzului, și pe urmă, după ce-a trecut apare la loc.</p>
                  <p>CORINA: Nu vorbi copilării, Jeff.</p>
                  <p>MAIORUL: O fi vreo stafie.</p>
                  <p>JEFF: Nu vorbesc copilării, domnișoară Corina, și nu e nicio stafie, domnule maior. E un domn. Îl cunoașteți foarte bine. E domnul Ștefan Valeriu. </p>
                  <p>MADAME VINTILĂ: Tot el. Frate?</p>
                  <p>BOGOIU: Nu v-am spus eu?</p>
                  <p>CORINA: Faci glume proaste, Jeff.</p>
                  <p>JEFF: Zău că nu e glumă, domnișoară Corina. <hi rend="italic">(Cu timiditate, încet, numai către ea:)</hi> Știți bine că n-aș îndrăzni să glumesc cu dumneavoastră. <hi rend="italic">(Tare, către toți:)</hi> E el. Am bănuit de ieri, de alaltăieri, dar n-am vrut să spun nimic, pentru că nu eram încă sigur. De două zile îl pândesc de la fereastra mea când pleacă dimineața pe munte. și azi-dimineață a plecat. Nu s-a întors încă?</p>
                  <p>BOGOIU: Acu trebuie să pice.</p>
                  <p>JEFF: Îl urmăream de ia fereastra mea, dar de acolo nu se prea vede bine, din cauza brazilor. Azi dimineață am vrut să mă conving. Am ieșit cel dintâi din pensiune — nici dumneata nu te sculaseși, domnule Bogoiu — am ieșit prin bucătărie, ca să nu mă simtă nimeni, și m-am dus jos la pod. M-am ascuns acolo bine și am așteptat până a venit. Vă spun că e el.</p>
                  <p>MADAME VINTILĂ: Dar de ce-o fi făcând toate astea?</p>
                  <p>JEFF: Nu știu. Probabil ca să nu se mai oprească autobuzul. O fi având motivele lui. Daca nu e firma pe șosea, șoferul nici nu știe unde să oprească. De jos, pensiunea nu se vede de loc. E pierdută toată între brazi.</p>
                  <p>MAIORUL: Și de ce n-ai bătut firma la ioc? Acu trece autobuzul și iar rămânem mofluzi.</p>
                  <p>JEFF: Am încercat s-o bat, dar singur mi-era greu. Nu veniți să-mi ajutați?</p>
                  <p>BOGOIU: Dacă vă duceți, grăbiți-vă, că mult nu mai e. <hi rend="italic">(Se aude de departe, de pe șosea, zgomotul și claxonul unui automobil, care se apropie.)</hi> Na! Ce vă spusei eu?</p>
                  <p>MADAME VINTILĂ: Vai de mine! Scrisorile mele! <hi rend="italic">(Aleargă spre stânga alarmată, strigând spre autobuzul ce trece undeva departe în culise:)</hi> Aaaa! Aaaa!</p>
                  <p>JEFF: Haide repede, domnule maior, poate-l mai prindem. <hi rend="italic">(Strigă și el:)</hi> Aaaa! Aaaa!</p>
                  <p>MAIORUL: Jurnalul meu! Să știți că iar îl pierd. Opriți-l. Nu-l lăsați!</p>
                  <p rend="italic">(Se aud mereu sunetele de claxon ale automobilului. Madame Vintilă, Jeff și Maiorul ies, alergând prin stânga.)</p>
               </div>
               <div type="div3">
                  <head>
                     <anchor xml:id="id_SCENA_VI"/>Scena VI</head>
                  <p>CORINA, BOGOIU</p>
                  <p>BOGOIU: Ei, duduie, văzuși? Îți place?</p>
                  <p>CORINA: Nu înțeleg nimic.</p>
                  <p>BOGOIU: Nici eu nu înțeleg. Dar un lucru e limpede Valeriu ăsta e o canalie.</p>
                  <p>CORINA: Exagerezi.</p>
                  <p>BOGOIU: Exagerez? Păi, ca să nu mergem mai departe, te întreb eu: ce are ed cu mine? Stai, stai să vezi… <hi rend="italic">(Se îndreaptă aproape cu teamă spre tabla din stânga și observă că i-a fost șters tot ce scrisese el pe tablă.)</hi> Sigur! Iar a șters. Eu scriu, el șterge. Eu scriu, el șterge. <hi rend="italic">(Cu disperare:)</hi> O să mă-nnebunească. O să mă scoată din sărite. Să știi că eu nu răspund dacă s-o-ntâmpla o nenorocire. </p>
                  <p>CORINA: Vrei să-l omori?</p>
                  <p>BOGOIU: Nu știu. Poate și asta. Da, da, poate și asta. Să i-o spui. Îți dau voie să i-o spui. Te autorizez să i-o spui.</p>
                  <p>IM cafila 2 17</p>
                  <p>CORINA: De ce nu i-o spui singur?</p>
                  <p>BOGOIU: Să-mi pun eu mintea cu el? <hi rend="italic">(În timpul ultimelor patru replici, Bogoiu a luat creta și a început să scrie din nou pe tablă: Joi, 5 august. Presiunea atmosferică: 767 mm. Temperatura… Dar în momentul acesta i se rupe creta și, dezolat, renunță, pentru a se apropia de Corina.)</hi> Nu zău, domnișoară Corina, ce o fi având cu mine? Supăr eu pe careva? De ce nu mă lasă să-mi văd liniștit de ocupațiile mele?</p>
                  <p>CORINA: Nu știu, domnule Bogoiu. N-am vorbit niciodată cu el și nici nu mă interesează. Ai dreptate. E un tip urâcios. Dar și dumneata… Ce e gustul ăsta să scrii mereu pe tablă cât e ceasul, de unde bate vântul, cât arată termometrul?</p>
                  <p>BOGOIU <hi rend="italic">(încurcat)</hi>: Ei… e o plăcere a mea. Strică? Un obicei vechi. Uite, la minister, la București când viu dimineața, primul lucru pe care-l fac e să scriu pe o tablă ca asta: 20 octombrie sau 5 decembrie, sau 7 martie. Ninge, sau plouă, sau e soare, după cum se-ntâmplă.</p>
                  <p>CORINA: Curioasă manie…</p>
                  <p>BOGOIU: Curioasă, duduie, dar blândă. Cinci oameni suntem în birou — și nu se supără niciunul. Mă lasă. El de ce nu mă lasă? <hi rend="italic">(După o secundă de tăcere, tainic:)</hi> Și să știi că nici nu e o manie. E o pasiune. Domnișoară! <hi rend="italic">(Îi vorbește cu solemnitate:)</hi> Dumneata știi unde sunt eu acum?</p>
                  <p>CORINA <hi rend="italic">(neînțelegând ce vrea să spună)</hi>: Cred că la pensiunea Weber.</p>
                  <p>BOGOIU <hi rend="italic">(face semn din cap că nu, apoi se apropie de ea, privește de jur-împrejur, ca să se asigure că nu ascultă nimeni, și-i spune foarte confidențial, ca și cum i-ar destăinui un mare secret)</hi>: Sunt în Oceanul Pacific.</p>
                  <p>CORINA <hi rend="italic">(nu înțelege nimic. Nu știe ce atitudine să ia. E puțin îngrijorată, dar nu vrea să pară prea mult. Surâde cu jumătate surâs, ca de o glumă.)</hi>
                  </p>
                  <p>BOGOIU <hi rend="italic">(continuă cu foarte multă convingere)</hi>: În Pacific. La Singapor, 126 grade longitudine, 0,10 grade latitudine nordică. Am ancorat de cinci zile și aștept. Nu știu când o să ridic ancora. Miroase a ciclon… <hi rend="italic">(Se uită la cer, adulmecă aerul)</hi>. Acuma, în august e foarte primejdios…</p>
                  <p>CORINA <hi rend="italic">(cu stupoare)</hi>: Domnule Bogoiu, dumneata glumești?…</p>
                  <p>BOGOIU: Deloc. Navighez. Da, da, navighez. Vezi tabla asta? E jurnalul meu de bord. În fiecare zi, în fiecare dimineață, notez temperatura, vânturile, presiunea atmosferică… Umblu cu busola în buzunar și, oriunde aș fi, eu caut nordul. Aicea știi unde e? Uite-l colo! <hi rend="italic">(Arată cu degetul în zare, dincolo de rampă.)</hi> Îl vezi?</p>
                  <p>CORINA <hi rend="italic">(îl privește lung, fără să-și fi revenit complet)</hi>: Ciudat om ești dumneata, domnule Bogoiu! Nu mi-aș fi închipuit.</p>
                  <p>BOGOIU: Nimeni nu-și închipuie, domnișoară. Din fericire. Altfel n-ar mai fi chip de trăit. Bunăoară la minister… Știi dumneata câți țipă la mine? Bogoiu, unde-i dosaru’ cutare? Bogoiu-n sus, Bogoiu-n jos. Ei țipă și eu tac. De unde să știe ei că, în timp ce caută dosarul care s-a pierdut, eu sunt în insulele Azore?</p>
                  <p>CORINA: Călătorești mult…</p>
                  <p>BOGOIU: Tot timpul. O iau prin Mediterana, dau în Atlantic, trec în Pacific. Numa-n Oceanul Înghețat de Nord n-am fost încă.</p>
                  <p>CORINA: De ce?</p>
                  <p>BOGOIU: Ei, e greu. Frig, furtuni… Și nici n-am echipaj ca lumea. Dar odată și odată o să mă duc și p-acolo. Aștept condiții atmosferice.</p>
                  <p>CORINA: Te interesează condițiile atmosferice?</p>
                  <p>BOGOIU: Ei, știi că-mi placi? Auzi vorbă… Cum n-o să mă intereseze? Păi asta-i principalul. Nu plec niciodată orbește la drum. Îmi iau mai întâi toate măsurile. Am un prieten la Institutul meteorologic, știi, casa aia galbenă, cu un etaj, din Calea Dorobanți, la numărul 1. În fiecare zi la prânz, când ies de la minister, mă urc în autobuz, drept acolo mă duc… Mă așteaptă în poarta. Băiat de treabă.</p>
                  <p>CORINA: E și el marinar?</p>
                  <p>BOGOIU: Nu. E astronom. Da’ lucrează la Institutul meteorologic. E la arhivă. Mâncăm împreuna la același birt. Ei acolo, la institut, știu tot ce se-ntâmplă pe tot pământul. Cum bate vântul, cum vin norii, cum se mișcă stelele… Cum plouă pe Mediterană, ei au și aflat. Când se apropie ciclonul în Pacific, când vine hula în Atlantic, când se înseninează pe oceanul Indian… De la prietenul acesta aflu eu în fiecare zi tot ce-mi trebuie. Cum e azi la prânz, el îmi dă situația, și până mâine la prânz sunt liniștit. Rar se întâmplă să mă prindă pe mine furtuna în larg… Dar ce-i cu dumneatale? Al rămas pe gânduri…</p>
                  <p>CORINA: Nuu… Te ascultam. <hi rend="italic">(Tace o secundă și apoi brusc:)</hi> Cunoști bine Mediterana?</p>
                  <p>BOGOIU: Auzi, colo, dacă o cunosc?! Ca pe buzunarul meu.</p>
                  <p>CORINA: Știi unde vine Civita Vecchia?</p>
                  <p>BOGOIU: Ei bravo, mi-ai plăcut! Cum să nu știu? <hi rend="italic">(Îi arată cu mina pe o hartă imaginară.)</hi> Păi, uite, aicea e Genova, aicea Neapole, și între ele două, la cotitură, e Civita Vecchia.</p>
                  <p>CORINA <hi rend="italic">(a urmărit degetul lui și acum a rămas gânditoare, privind mereu spre punctul unde „este” Civita Vecchia)</hi>.</p>
                  <p>BOGOIU <hi rend="italic">(cu discreție, ca și cum n-ar voi s-o trezească dintr-un somn)</hi>: Domnișoară Corina... Mi se pare că și dumneata navighezi…</p>
                  <p>CORINA <hi rend="italic">(tace ușor semn din cap că da)</hi>.</p>
                  <p>BOGOIU: Și… nu navighezi singură…</p>
                  <p>CORINA <hi rend="italic">(dă din cap că nu)</hi>.</p>
                  <p>BOGOIU: Ești cu un domn… cu un prieten… <hi rend="italic">(Surâde cu subînțeles.)</hi> Dar nu trebuie să fii necăjită. Știi, pe Mediterană, și mai ales aici, pe lângă coastă… Nu sunt furtuni.</p>
                  <p>CORINA: Păcat că nu sunt. Ar merita să fie.</p>
                  <p>BOGOIU: Îl iubești… Dumneatale îl iubești și el se plimbă pe mare. Și nici nu-ți scrie…</p>
                  <p>CORINA: Cum ai zis? Pe cine iubesc și cine nu-mi scrie? Da’ știi că ai fantezie dumneata? De unde mi-ai scos toate astea? Mai bine… <hi rend="italic">(e încurcată, vrea să schimbe vorba)</hi> mai bine te-ai duce să te îmbraci. Ia te uită în ce hal ești! Aproape gol.</p>
                  <p>BROGOIU <hi rend="italic">(subită pudoare)</hi>: Asta așa e. Zău Mă duc, să știi că mă duc. E și târziu. Acu trebuie să mergem la scăldat. <hi rend="italic">(Se îndreaptă spre ușă din fund, stânga. După câțiva pași, se oprește, se întoarce.)</hi>Domnișoara Corina… să nu mă spui… cu Singaporul, cu Oceanul Pacific… Zău, să nu mă spui, or să râdă de mine… </p>
                  <p>CORINA: Fii liniștit, domnule Bogoiu. Suntem prieteni.</p>
                  <p rend="italic">(Bogoiu iese. Corina rămâne singură în scenă, vag gânditoare, cu un zâmbet nedecis. Se apropie de șezlongul lui Ștefan, de care se reazemă o clipă. Zărește cartea pe care el o lăsase acolo, o ia în mână, o răsfoiește, cu același surâs ce flutură fără direcție. Se așază pe șezlong.)</p>
               </div>
               <div type="div3">
                  <head>
                     <anchor xml:id="id_SCENA_VII"/>Scena VII</head>
                  <p>CORINA, MADAME VENTILĂ, mai târziu MAIORUL, JEFF</p>
                  <p>MADAME VINTILĂ <hi rend="italic">(cu un țipăt alarmant)</hi>: Nu. <hi rend="italic">(Corina sare speriată în picioare.)</hi> Pentru Dumnezeu, ce era să faci? E scaunul lui.</p>
                  <p>CORINA <hi rend="italic">(care încă nu și-a revenit)</hi>: Al cui?</p>
                  <p>MADAME VINTILĂ: Al lui Ștefan Valeriu.</p>
                  <p>CORINA: Și de asta trebuie să strigi așa? M-ai speriat.</p>
                  <p>MADAME VINTILĂ: În loc să-mi fii recunoscătoare, îmi faci reproșuri. Nici nu știi de la ce te-am salvat. Omul ăsta e în stare de orice.</p>
                  <p>CORINA: De exemplu, e în stare să mă împuște pentru că m-am așezat un moment pe șezlongul lui.</p>
                  <p>MADAME VINTILĂ: Nu. Dar de exemplu e în stare să-ți facă ce mi-a făcut mie ieri. N-ai decât să-l întrebi pe maior, că era de față. Eram după masă și o rugasem pe Agneș să-mi dea cafeaua aici pe terasă. M-am întins pe șezlong, fără să bag de seamă că era al lui. Domnul s-a apropiat de mine și, fără să clipească, s-a uitat drept în ochii mei: „Doamnă, scaunul acesta îmi aparține”. Îți jur, așa mi-a spus: „Îmi aparține”. Un moment, nici n-am înțeles ce vrea. Dar el a continuat foarte calm: „Va rog să vă ridicați”. Mi s-a urcat atunci tot sângele în obraz. Îmi venea să plâng, să țip.</p>
                  <p>CORINA: Și ce-ai făcut? </p>
                  <p>MADAME VINTILĂ: Ce era să fac? M-am sculat. Eu m-am sculat și el s-a așezat în locul meu. Ah, dacă n-a fost bărbatul meu aici, i-ar fi arătat lui.</p>
                  <p>CORINA: Și maiorul n-a zis nimic?</p>
                  <p>MADAME VINTILĂ Nimic.</p>
                  <p>CORINA <hi rend="italic">(către Maior, care tocmai intră prin stânga, împreună cu Jeff)</hi>: N-ai zis nimic, domnule maior?</p>
                  <p>MAIORUL: Când?</p>
                  <p>CORINA: Ieri, când domnul Ștefan Valeriu a sculat-o pe madame Vintilă de pe scaun.</p>
                  <p>MAIORUL: Păi ce era să zic?</p>
                  <p>CORINA: Frumos, domnule maior, foarte frumos. Ce fel de cavaler ești dumneata? Ce fel de militar ești dumneata?</p>
                  <p>MAIORUL: În retragere, duduie.</p>
                  <p>CORINA: A, așa da… Și tu, Jeff?</p>
                  <p>JEFF: Eu nu eram aici.</p>
                  <p>CORINA: Felicitările mele, domnilor. Unul e în retragere, altul nu e aici și al treilea este… în Oceanul Pacific.</p>
                  <p>MAIORUL: Unde? Ce vrei să spui?</p>
                  <p>CORINA: Nimic. Vreau să spun că. Sunteți trei bărbați în pensiune, și din trei, nu e unul în stare să ia apărarea unei femei. Nu crâcnește nimeni când trece domnul Ștefan Valeriu. V-a pus pe toți la respect. Dă-mi o hârtie albă, Jeff. Un carton…</p>
                  <p>JEFF: Ce vreți să faceți, domnișoara?.</p>
                  <p>CORINA: O să vezi… Nu asta. E prea subțire <hi rend="italic">(Caută singură în vraful de ziare și hârtie de pe măsuță și găsește un carton gros.)</hi> Asta.</p>
                  <p>JEFF <hi rend="italic">(îi da, un creion)</hi>.</p>
                  <p>CORINA <hi rend="italic">(scrie cu litere mari și, pe măsură ce scrie, rostește cuvintele)</hi>: Ocupat. Ocupé. Ocupato. Besetzt. Cum s-o fi zicând pe englezește ocupat?</p>
                  <p>JEFF: Reserved.</p>
                  <p>CORINA: Și cum se scrie </p>
                  <p>JEFF: Reserved.</p>
                  <p>CORINA: Buuun. Acum dați-mi o sfoară.</p>
                  <p>MAIORUL <hi rend="italic">(care e lângă radio, ia de acolo un capăt de sfoară și i-l întinde)</hi>: Asta e bună?</p>
                  <p>CORINA: Fie și asta! Vă place? Să poftească, înfumuratu’! <hi rend="italic">(Face o gaură în carton, trece sfoara prin gaură, se apropie de șezlong și leagă cartonul de spetează, ca pe un aviz.)</hi> Așa. <hi rend="italic">(Se instalează în șezlong, cu aerul cuiva care așteaptă lupta.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_VIII"/>Scena VIII</head>
                  <p>Aceiași, BOGOIU</p>
                  <p>Bogoiu intră prin ușa din fund, stânga. E de astă dată îmbrăcat: guler tare, cravata — ca și înainte, costum ceremonios, ca și cum s-ar duce la minister.</p>
                  <p>BOGOIU <hi rend="italic">(cu o izbucnire ca a lui madame Vintilă, la începutul scenei precedente)</hi>: Nu!</p>
                  <p>CORINA: Altul.</p>
                  <p>BOGOIU <hi rend="italic">(se precipită spre Corina, de parcă ar vrea s-o salveze de la înec)</hi>: Nu glumi, domnișoară Corina. Nu-i de glumă. E foarte serios. Ăsta-i scaunul lui.</p>
                  <p>CORINA: Al cui al „lui”?</p>
                  <p>BOGOIU: Al lui Valeriu.</p>
                  <p>CORINA: Ei și?</p>
                  <p>BOGOIU: Ei și? Ei și? O să vezi dumneata „ei și”, când o veni el. A spus lui Fräulein Weber că pe care-l găsește pe șezlongul lui, mai mult nu-i trebuie.</p>
                  <p>CORINA: Nu-i nimic. Îl aștept. Să vie.</p>
                  <p>BOGOIU: Uite-l.</p>
               </div>
               <div type="div3">
                  <head>
                     <anchor xml:id="id_SCENA_IX"/>Scena IX</head>
                  <p>Aceiași, ȘTEFAN</p>
                  <p>La intrarea lui Ștefan, Corina a sărit brusc în picioare, cu o neașteptată tresărire de panică… Pe urmă rămâne lângă șezlong, stânjenită. De altfel, toți au încremenit așa cum erau și-l privesc cu ostilitate, încurcați. El vine de pe munte. Puțin mai prăfuit decât era în prima scenă, la plecare. În mână poartă un buchet de flori, culese probabil în timpul plimbării. Aceeași mișcare leneșă, fără grabă, plină de nepăsare. Pășește domol și nu vede pe nimeni, în fața șezlongului se oprește și dă cu ochii de „avizul” Corinei. Îl citește fără surpriză, fără schimbare de expresie. Cum Jeff a rămas cu creionul în mână, i se adresează.</p>
                  <p>ȘTEFAN <hi rend="italic">(către Jeff)</hi>: Dă-mi creionul!</p>
                  <p>JEFF <hi rend="italic">(surprins, i-l întinde mașinal, căci nu se aștepta la asta și e foarte intimidat)</hi>.</p>
                  <p>ȘTEFAN <hi rend="italic">(ia creionul în mână și corectează)</hi>: Occupé se scrie cu doi de „c” Măcar atâta lucru puteați să știți. <hi rend="italic">(A îndreptat cuvântul și pune la loc „avizul”. Creionul îl dă înapoi lui Jeff, care, cu aceeași mișcare mașinală, îl primește.)</hi> Dumneata mai ales, care ești băiat de liceu. E adevărat că ești și corigent… <hi rend="italic">(Dă să intre în hol, observă însă tabla neagră, pe care Bogoiu a scris din nou câteva cuvinte. Se apropie de tablă și șterge totul cu buretele. Apoi intră în hol. Pune florile într-un vas care se află pe masă. Le așază cu băgare de seamă. În urmă, urcă pe scena din fund până sus, spre camera lui și iese din scenă. În tot timpul, ceilalți l-au urmărit cu privirea, pas cu pas, cu o stupoare crescândă.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_X"/>Scena X</head>
                  <p>Aceiași, fără ȘTEPAN, mai târziu AGNEȘ</p>
                  <p>Moment de jenă. Au rămas cu toții într-o atitudine încordată, din care nu știu cum să iasă. Parcă le e rușine să se privească unul pe altul </p>
                  <p>BOGOIU <hi rend="italic">(tușește fără succes. Ar vrea să producă o destindere, să schimbe cu totul vorba)</hi>: Mie mi-e foame. <hi rend="italic">(Nu răspunde nimeni.)</hi> Zău că mi-e foame. Agneș! Agneș! <hi rend="italic">(Agneș intră prin fund, dreapta, cu o tavă cu cești de cafea. Tânără unguroaică, mai mult copilă decât proastă.)</hi>
                  </p>
                  <p>MADAME VINTILĂ: Unde ai fost Agneș, până acum? De un ceas te strigăm.</p>
                  <p>AGNEȘ: Focut curat.</p>
                  <p>MAIORUL: Și nu puteai să ne aduci până acum cafeaua? Tu „focut curat”, și noi murim de foame. </p>
                  <p>AGNEȘ: N-o fost gata cafe. <hi rend="italic">(Pune tava cu cești pe masa din hol și apoi iese. Madame Vintilă, Maiorul și Bogoiu iau fiecare câte o ceașcă, se așază pe divan, pe scaun. Rămân pe terasă Corina și Jeff, acesta pironit în atitudinea dinainte.)</hi>
                  </p>
                  <p>CORINA <hi rend="italic">(se apropie de Jeff)</hi>: Tu nu mănânci?</p>
                  <p>JEFF <hi rend="italic">(vibrant, cu lacrimi, pe care abia izbutește să le rețină)</hi>: Ați auzit ce mi-a spus?</p>
                  <p>CORINA: Lasă, Jeff. E o prostie. Hai să mănânci.</p>
                  <p>JEFF: Asta n-am să i-o iert.</p>
                  <p>CORINA: Lasă, Jeff. Nu e nimic grav. Trece. Du-te și mănâncă. <hi rend="italic">(Cu o severitate de soră mai mare, dar și de puțină cochetărie:)</hi> Jeff, du-te și mănâncă.</p>
                  <p>JEFF <hi rend="italic">(o ascultă)</hi>.</p>
                  <p>BOGOIU: Și mai repede, tinere, că e târziu. Nu mai mergem astăzi la scăldat? Dacă ne mai dichisim mult, ne-apucă douăsprezece. Agnteș, adu costumele de baie.</p>
                  <p>MAIORUL: N-ați văzut undița mea?</p>
                  <p>CORINA: Domnule maior, ai uitat să-mi spui: ce s-a întâmplat cu autobuzul?</p>
                  <p rend="italic">(Maiorul, care e în căutarea unditei lui, nu răspunde. Bogoiu se furișează pe terasă, se apropie de tabla lui și scrie din nou: Joi, 5 august. Presiunea atmosferică: 763 mm. Senin. Temperatura: 22 grade. La întrebarea Corinel răspunde madame Vintilă.)</p>
                  <p>MADAME VINTILĂ: Ce să se-ntâmple? Ca de obicei. Nici gând să se oprească. Când am ajuns noi jos, pe șosea, era prea târziu. Nu se mai vedea decât un nor de praf. Acuma să știi ca nici omul de la telefoane nu mai vine.</p>
                  <p>CORINA: Ba eu cred că da. În orice caz, îl aștept.</p>
                  <p>MAIORUL <hi rend="italic">(care între timp și-a găsit undița sub scară)</hi>: Ia te uită în ce hal a ajuns biata undiță mea. Și sfoara, sfoara s-a dus de tot. Nu mai e. N-ați văzut sfoara mea? Unde să fie, dom’le? Parc-a intrat sub pământ. <hi rend="italic">(O găsește legată de aparatul de radio. E uimit.)</hi> Uite-o! Cum a ajuns aici? Cum dracu a ajuns aici? <hi rend="italic">(Dă cu ochii de Bogoiu.)</hi> Dumneata! Dumneata ai umblat aseară la aparat.</p>
                  <p>BOGOIU: Păi dacă trebuia să-l dreg!</p>
                  <p>MAIORUL <hi rend="italic">(indignat)</hi>: Să-l dregi cu sfoara mea? Cu sfoara mea?</p>
                  <p>BOGOIU: Ei, ce faci atâta zarvă? Parcă cu sfoară sau fără sfoară nu-i tot aia? Tot atâta pește prinzi.</p>
                  <p>MAIORUL <hi rend="italic">(scos din sărite)</hi>: Domnule, nu-ți permit. Mă-nțelegi? Nu-ti permit! Dumneata mă insulți.</p>
                  <p>CORINA: Nu te necăji, domnule maior. Iartă-l. Eu sunt de vină. Voiam să ascult un concert de la Stuttgart și-l rugasem pe domnul Bogoiu să mi-l prindă.</p>
                  <p>MAIORUL: Cu sfoara mea, domnișoară? Și pe urmă, barem să-l fi prins. Da’ n-a făcut nicio ispravă.</p>
                  <p>BOGOIU: Ei, aici mi-ai plăcut. N-am făcut nicio ispravă. S-a și găsit cine să mi-o zică. Păi dumneata cu prăpădita aia de sfoară, în cinșpe zile de când chipurile pescuiești, niciun pește nu mi-ai prins, și eu să prind de prima seară Stuttgartul? Știu că ți-ar plăcea.</p>
               </div>
               <div type="div3">
                  <head>
                     <anchor xml:id="id_SCENA_XI"/>Scena XI</head>
                  <p>Aceiași, ȘTEFAN, un moment AGNEȘ</p>
                  <p>Ștefan apare în capul de sus al scării, pe unde a ieșit adineauri. Și-a dezbrăcat treningul. E îmbrăcat în alb. Pantofi de tenis, nu poartă ciorapi, pantaloni albi din pânză, o cămașă de asemeni albă, cu gulerul deschis și mâneci scurte. Coboară treptele cu același aer de lene, de absență. A intrat pe ultima replică a lui Bogoiu, care a provocat râsul tuturora, fără să vadă pe nimeni. Vine pe terasă, își pune ochelarii de soare, ia cartea în mână și se așază pe șezlongul lui cu o vizibilă — poate puțin provocatoare — voluptate. Va rămâne așa în tot timpul scenelor următoare, tăcut, citind, cu desăvârșire absent de la tot ce se petrece în jurul lui. Tăcerea provocată de intrarea lui este întreruptă de Agneș, care revine aducând costumele de baie.</p>
                  <p>AGNHȘ: Adus costum.</p>
                  <p>BOGOIU: S-au uscat?</p>
                  <p>AGNEȘ: Uscat.</p>
                  <p>BOGOIU <hi rend="italic">(îi ia costumele din mână și le alege. Apoi, aruncându-i un costum Maiorului)</hi>: Acesta-i al dumitale. Asta-i al meu. <hi rend="italic">(Către Corina.)</hi> Poftim p-al dumitale.</p>
                  <p>CORINA <hi rend="italic">(își ia costumul și-l pune undeva pe scaun pe divan)</hi>: Mulțumesc, dar eu nu merg la baie. Rămân aici până vine mecanicul să repare telefonul.</p>
                  <p>JEFF: Rămân eu.</p>
                  <p>CORINA: Nu, Jeff, ești prea drăguț. Aștept un telefon. Trebuie să mă cheme cineva. <hi rend="italic">(Și ca să-l îmbuneze, fiindcă refuzul ei l-a întunecat:)</hi> Dar dacă vrei, rămâi cu mine. Îmi ții de urât până vine mecanicul să repare telefonul. Vrei?</p>
                  <p>JEFF <hi rend="italic">(cu elan)</hi>: Dacă vreau!</p>
                  <p>CORINA: Atunci dumneavoastră duceți-vă înainte. Vi-l trimit pe Jeff mai târziu.</p>
                  <p>BOGOIU: Treaba dumneavoastră. Numai’ să nu vă pară rău. Ia uite ce soare. O s-avem o baie ca în povești. Hai, maiorule! Ia-ți uneltele și-nainte. Vii, madame Vintilă?</p>
                  <p>MADAME VINTILĂ: Vin. <hi rend="italic">(Către Corina și Jeff:)</hi> La revedere. Și… să fiți cuminți.</p>
                  <p rend="italic">(Bogoiu, madame Vintilă și Maiorul ies prin stânga. Agneș a ieșit și ea prin ușa din fund, dreapta.)</p>
               </div>
               <div type="div3">
                  <head>
                     <anchor xml:id="id_SCENA_XII"/>Scena XII</head>
                  <p>CORINA, JEFF, și, pe șezlong, ȘTEFAN</p>
                  <p>Corina se așază pe divanul din hol, ghemuindu-se între perne.</p>
                  <p>CORINA: Vino aici, Jeff. Mai aproape, lângă mine. Așa. <hi rend="italic">(Îi dă o pernă, jos, pe podea.)</hi> Și acum să stăm serios de vorbă. Cum merge cu matematica?</p>
                  <p>JEFF: Domnișoară Corina, v-am rugat să nu mai vorbiți de asta. Nu-mi face plăcere.</p>
                  <p>CORINA: De ce?</p>
                  <p>JEFF: Aș vrea să uitați că sunt un băiat de liceu. E jignitor.</p>
                  <p>CORINA <hi rend="italic">(după o scurtă tăcere)</hi>: Ai surori, Jeff?</p>
                  <p>JEFF: Nu.</p>
                  <p>CORINA Aș fi vrut să am un frate ca tine și care să-mi spună că e jignitor să fii tânăr. Să fii așa de tânăr… Ascultă, Jeff, tu nu te superi că-ți spun „tu”?</p>
                  <p>JEFF: Să mă supăr? <hi rend="italic">(Cu elan:)</hi> Dar sunt fericit! </p>
                  <p>CORINA: Atunci, de ce nu-mi spui și tu la fel?</p>
                  <p>JEFF: A, cu dumneavoastră e cu totul altceva. N-am să pot niciodată. Țineți minte, acu două săptămâni, când ați sosit? Îmi spusese Fräulein Weber că trebuie să vină o domnișoară și m-a rugat să aștept la autobuz, ca să-i arăt drumul. Nici eu nu eram decât de două zile aici, dar mă plictiseam de moarte. Când v-am văzut coborând din mașină…</p>
                  <p>CORINA <hi rend="italic">(simte că pregătește a spune o enormitate și nu vrea să-l lase)</hi>: Când m-ai văzut coborând în mașina, te-ai apropiat de mine și mi-ai spus: „Dumneavoastră sunteți?” Și eu ți-am răspuns: „Eu sunt”. Pe urmă mi-ai luat cele două valize și mi-ai spus: „Pe aici”. Nu? Ai fost drăguț, Jeff. <hi rend="italic">(Jeff se ridică în picioare necăjit, încurcat că nu l-a lăsat să vorbească. Are pe fața lui o emoție reprimată, timidă de adolescent.)</hi> Jeff, tu știi unde este Civita Vecchia?</p>
                  <p>JEFF: Civita?... N-am auzit niciodată.</p>
                  <p>CORINA: E un port. Un port mic în Mediterana, între Genova și Neapole. Știi să desenezi harta Mediteranei?</p>
                  <p>JEFF: Știam pe vremuri. Acuma cred c-am uitat. N-am mai geografia Europei din clasa a treia.</p>
                  <p>CORINA <hi rend="italic">(se ridică de pe divan, vine spre el și-l ia de mână)</hi>: Hai, încearcă Jeff. Deseneaz-o. Te rog, deseneaz-o. Să vezi că o să-ți aduci aminte. <hi rend="italic">(Îl duce până la tablă, ia buretele în mână și surâde citind cele scrise de Bogoiu pe tablă.)</hi> Săracul domnu’ Bogoiu! <hi rend="italic">(Șterge cu buretele apoi pune creta în mina lui Jeff.)</hi>Haide, Jeff curaj!</p>
                  <p>JEFF: De unde să începem? De la Bosfor, sau de la Gibraltar?</p>
                  <p>CORINA: De unde vrei tu. De unde-i mai repede.</p>
                  <p>JEFF: S-o luăm de aici. <hi rend="italic">(Desenează.)</hi> Uite, să zicem că aici e capul Fimister, asta e peninsula Iberică aici e strâmtoarea Gibraltar, p-ăsta am uitat cum îl cheamă…</p>
                  <p>CORINA: Nu-i nimic. Mergi înainte.</p>
                  <p>JEFF: Aici începe Italia, golful Genua, golful Neapole.</p>
                  <p>CORINA: Destul, Jeff, oprește. E de ajuns. Cred că Genova trebuie să fie pe aici…</p>
                  <p>JEFF: Nu. Puțin mai sus. Uite aici.</p>
                  <p>CORINA: Și dacă aici este Genova, atunci mai jos, la cotitură, trebuie să fie… da… aicia e… să știi că-i aici.</p>
                  <p>JEFF <hi rend="italic">(bănuitor)</hi>: Cine?</p>
                  <p>CORINA <hi rend="italic">(ezită o clipă)</hi>: Nimeni. Civita Veechia.</p>
               </div>
               <div type="div3">
                  <head>
                     <anchor xml:id="id_SCENA_XIII"/>Scena XIII</head>
                  <p>Aceiași, UN MECANIC</p>
                  <p>Intră prin stânga un lucrător cu o ladă de scule</p>
                  <p>MECANICUL: Bună ziua. Mă rog, aicia este pensiunea Weber?</p>
                  <p>CORINA: Aici. Dumneata ești de la Gheorghieni. De la telefoane?…</p>
                  <p>MECANICUL: D-acolo sunt. Da’ departe mai stați! Credeam că nu mai dau de dumneavoastră. </p>
                  <p>CORINA: Un moment, te rog. Așteaptă-mă un moment. <hi rend="italic">(Către Jeff:)</hi> Du-te, Jeff. Du-te la baie. </p>
                  <p>JEFF: Rămân!</p>
                  <p>CORINA <hi rend="italic">(punându-i costumul de baie pe umăr)</hi>: Nu se poate. Nu vreau să-ți pierzi baia. Hai, fii cuminte și du-te.</p>
                  <p>JEFF: Veniți dumneavoastră mai târziu?</p>
                  <p>CORINA: Poate, Jeff. Dacă termin mai devreme. Du-te acum. Pa! <hi rend="italic">(El a ieșit din scenă. Corina se duce după el și-l strigă:)</hi> Și vezi, fii cu băgare de seamă, înotătorule. Nu cumva să aud că ai fost iar la adânc.</p>
               </div>
               <div type="div3">
                  <head>
                     <anchor xml:id="id_SCENA_XIV"/>Scena XIV</head>
                  <p>Aceiași, fără JEFF</p>
                  <p>CORINA <hi rend="italic">(se întoarce către mecanic)</hi>: Uite, telefonul e colo. Crezi c-o să fie mult de lucru?</p>
                  <p>MECANICUL: Să vedem. <hi rend="italic">(Se apropie de aparat, își scoate uneltele, deșurubează. Corina, lângă el, urmărește cu atenție operația, în timp ce-i vorbește.)</hi>
                  </p>
                  <p>CORINA: Ai venit cu autobuzul?</p>
                  <p>MECANICUL: Cu autobuzul… Numai că nu știam un’ să cobor. M-a dus, hăt departe, pân’ la Trei Izvoare, și d-acolo a trebuit să mă-ntorc pe jos. Am tot întrebat pe unul, pe altul, nimenea nu știe de pensiunea asta. Se vede că nu-i de mult pe aici.</p>
                  <p>CORINA: S-a clădit astă-primăvară.</p>
                  <p>MECANICUL: Așa da. Că eu altminteri mă cunosc prin locurile astea. <hi rend="italic">(A demontat cu totul telefonul.)</hi>Hi, drăcia dracului!.</p>
                  <p>CORINA: Ce s-a întâmplat?</p>
                  <p>MECANICUL: Telefonul ăsta…</p>
                  <p>CORINA: E grav? Nu poți să-l dregi? </p>
                  <p>MECANICUL: Ba bine că nu. Până numeri trei, e gata. Da să știți că aici a umblat cineva. Zău așa. Parcă-ntr-adins a făcut.</p>
                  <p>CORINA <hi rend="italic">(aruncă o privire scurtă spre Ștefan)</hi>. </p>
                  <p>MECANICUL: Vedeți șurubul acesta? 9Corina privește foarte atentă, absorbită de explicație.) <hi rend="italic">L-a clătinat din loc, și s-a terminat.</hi>
                  </p>
                  <p>CORINA: Și nu se poate pune la loc?</p>
                  <p>MECANICUL: Ba l-am pus. Asta-i tot. <hi rend="italic">(Învârtește manivela telefonului.)</hi>
                  </p>
                  <p>CORINA: Ce faci acum?</p>
                  <p>MECANICUL: Chem Oficiul Gheorghieni. Să vedem dacă răspunde.</p>
                  <p>CORINA: Spune-i, te rog, domnișoarei de acolo că aștept un telefon azi dimineață.</p>
                  <p>MECANICUL: Alo! Alo! Oficiul… Alo! Gheorghieni… Domnișoara Bözsi… Da, eu… N-a fost nimic… Da, da, ascultă, e aici cineva care așteaptă un telefon… Să-i dai legătura când o veni… <hi rend="italic">(Închide telefonul, apoi către Corina:)</hi> S-a făcut.</p>
                  <p>CORINA: Acuma, dacă ai vrea — nu știu dacă te pricepi — dacă ai vrea să te uiți puțin la aparatul ăsta de radio, că nu merge deloc.</p>
                  <p>MECANICUL: Se poate sa nu mă pricep? Eu sunt de la București, domnișoară. <hi rend="italic">(Se apropie de radio și-l cercetează, demontându-l.)</hi> A! Bine că-mi adusei aminte. A zis domnul diriginte de la Gheorghieni de la Poștă, că ce să facă cu scrisorile?</p>
                  <p>CORINA: Care scrisori?</p>
                  <p>MECANICUL: Scrisorile pentru pensiunea Weber… S-au strâns vreo douășpe pân-acum.</p>
                  <p>CORINA: Cum ce să facă? Să le trimită aici.</p>
                  <p>MECANICUL: Păi, le-ar fi trimis el, da’ a venit un domn de la dumneavoastră și a zis să le țină acolo.</p>
                  <p>CORINA: Ce să țină?</p>
                  <p>MECANICUL:. Scrisorile. Zicea că jurnalele să le trimită-napoi la București, că nu mai e nevoie de ele, și scrisorile să le țină la Poștă la Gheorghieni, pân-o veni cineva să le ia…</p>
                  <p>CORINA: Un domn? A spus asta un domn?… Da… da… adevărat… uitasem.</p>
                  <p>MECANICUL <hi rend="italic">(care între timp a terminat examenul aparatului de radio)</hi>: Cu ăsta e mai greu, cu aparatul ăsta. E de lucru. Antena unde e?</p>
                  <p>CORINA: Sus, pe acoperiș.</p>
                  <p>MECANICUL: Pot s-o văd?</p>
                  <p>CORINA: Sigur. Uite, du-te dumneata pe aici, pe la bucătărie. E o fată acolo. O cheamă Agneș. O să-ți dea o scară și tot ce-ți trebuie.</p>
                  <p>MECANICUL <hi rend="italic">(și-a luat lada cu unelte și iese)</hi>: Mă-ntorc mai târziu.</p>
               </div>
               <div type="div3">
                  <head>
                     <anchor xml:id="id_SCENA_XV"/>Scena XV</head>
                  <p>CORINA, ȘTEFAN</p>
                  <p>Rămasă singură, Corina îl privește îndelung pe Ștefan cum stă în șezlong și citește sau se preface că citește, într-o totală indiferență. După un moment de ezitare, face un pas spre el cu ceva decis în mișcare — „ce-o fi o fi” — și se adresează cu o anumită bravură în toată înfățișarea, dar fără bruschețe.</p>
                  <p>CORINA: În fond. Dumneata de ce ții cu tot dinadinsul să fii interesant?</p>
                  <p>ȘTEFAN <hi rend="italic">(se ridică în capul oaselor și se uită împrejur, ca și cum ar căuta să vadă cu cine vorbește)</hi>: Eu? Interesant? Dar nu țin deloc să fiu interesant.</p>
                  <p>CORINA <hi rend="italic">(retezător)</hi>: Foarte bine faci. Nici nu ești.</p>
                  <p>ȘTEFAN: Nu sunt, da’ să știi că nu-mi comunici nimic nou. Sunt treizeci și patru de ani — la 5 octombrie vor fi treizeci și cinci — de când știu cu precizie că nu sunt interesant. Nu făcea, zău, să pierzi baia și nici mie să-mi strici lectura, numai ca să-mi aduci la cunoștință o știre atât de veche. <hi rend="italic">(Își reia cartea și se pregătește să-și continue lectura.)</hi>
                  </p>
                  <p>CORINA: Ești odios.</p>
                  <p>ȘTEFAN: Asta se poate.</p>
                  <p>CORINA: Și ești ridicul.</p>
                  <p>ȘTEFAN: Și asta se poate. Dar vezi să nu te încurci. Prea multe lucruri deodată. Ar trebui să alegi: neinteresant, odios, sau ridicul?</p>
                  <p>CORINA: Toate la un loc.</p>
                  <p>ȘTEFAN: Sunt un cumulard.</p>
                  <p>CORINA <hi rend="italic">(pe care răspunsul o amuză, dar o și înciudează)</hi>: Vrei să lăsăm gluma?</p>
                  <p>ȘTEFAN: Glumeam?</p>
                  <p>CORINA: Da. Glumeam.</p>
                  <p>ȘTEFAN: Perfect. Atunci, să nu mai glumim. <hi rend="italic">(Se trântește din nou în șezlong, își reia cartea și e gata să se cufunde din nou în tăcere.)</hi>
                  </p>
                  <p>CORINA: Să nu glumim, dar să încercăm a fi politicoși. Și atunci când ne vorbește o femeie, să încercăm a-i răspunde. </p>
                  <p>ȘTEFAN: Vai, ce urât vorbești, duduie! Politicoși! Păi eu de asta am venit aici? Ca să fiu politicos?</p>
                  <p>CORINA: Ascultă-mă, îți vorbesc cu oarecare prietenie. Atâta prietenie, cât merită un tip bosumflat ca dumneata. Nu te prinde.</p>
                  <p>ȘTEFAN: Ce nu mă prinde?</p>
                  <p>CORINA: Genul ăsta pe care l-ai ales. Bădărănia asta pe care o simulezi. <hi rend="italic">(Aproape confidențial:)</hi>Dumneata nu ești un mitocan.</p>
                  <p>ȘTEFAN: Vai nu! E un vis vechi al meu. Un ideal. </p>
                  <p>CORINA: Irealizabil, ca toate idealurile. Crede-mă pe mine, îți pierzi vremea. Nu ești și n-ai să fii. Asta se observă din primul moment.</p>
                  <p>ȘTEFAN <hi rend="italic">(îngrijorat)</hi>: Serios?</p>
                  <p>CORINA: Foarte serios. E zadarnic orice efort. Dumneata în materie de proastă creștere ești un impostor.</p>
                  <p>ȘTEFAN: Un impostor?</p>
                  <p>CORINA: Da. Vreau să spun că dumneata ești… <hi rend="italic">(cu oarecare dispreț)</hi> un om cumsecade.</p>
                  <p>ȘTEFAN <hi rend="italic">(cu un fel de tresărire alarmată)</hi>: Ai aflat?</p>
                  <p rend="color(#000000)">CORINA: Sigur c-am aflat. Sau mai bine zis am văzut. Ei, ce-ți imaginezi dumneata, că o mitocănie — dar știi? — o bună mitocănie se improvizează așa, de la o zi la alta?</p>
                  <p>ȘTEFAN: Nu. Dar, oricum… cu putină aplicațiune… cu puțină silință.</p>
                  <p>CORINA: Nu ajută. Asta nu se învață. Asta e de la Dumnezeu. Uite, dumneata ce nu faci ca să fii prost-crescut? Nu răspunzi când ți se vorbește, te servești primul la masă, nu dai bună ziua, nu spui bună seara, lupți din răsputeri să fii dezagreabil și izbutești uneori —dar cu câte eforturi, cu câtă oboseală! Îl exasperezi pe bietul domnu Bogoiu, îl revolți pe maior, o înfurii pe madame Vintilă…</p>
                  <p>ȘTEFAN <hi rend="italic">(întrerupând)</hi>: Te indignez pe dumneata. </p>
                  <p>CORINA: Nu, pe mine mă amuzi. Eu văd foarte bine jocul dumitale. Ești un băiat de treaba, care și-a lipit barbă și mustăți. Fioroase, ca să sperie lumea. Dar când se răstește mai tare, îl pufnește râsul și i se dezlipesc mustățile. Au fost prost lipite.</p>
                  <p>ȘTEFAN: E un simbol? Nu înțeleg simbolurile. </p>
                  <p>CORINA: Ba înțelegi. Dar faci tot ce e posibil să nu înțelegi; ai dumneata impresia ca-ți șade bine să fii prost.</p>
                  <p>ȘTEFAN <hi rend="italic">(vag jignit)</hi>: Duduie, mi se pare că…</p>
                  <p>CORINA: …că nu sunt politicoasă. Nu sunt. Dar parcă spuneai că n-am venit aici ca să fim politicoși. </p>
                  <p>ȘTEFAN <hi rend="italic">(începe să fie enervat)</hi>: La urma urmelor, ce vrei dumneata?</p>
                  <p>CORINA: Vreau să spun că nu mă sperii. Vreau să-ți spun că te cunosc. Și mai vreau să-ți spun că tot jocul dumitale e naiv. De cinci zile, de când ai intrat în pensiune, te căznești să fii interesant. Tăcerile dumitale! Singurătatea dumitale! Fruntea dumitale copleșită de gânduri! Calmul dumitale, superbul, absolutul dumitale calm! <hi rend="italic">(Râde, bună, prietenoasă, cu o subită destindere.)</hi> Ce copil ești! Ți-a intrat în cap să fii <hi rend="italic">(cu un gest declamator)</hi> „teroarea pensiunii Weber”. Ei bine, m-aș sufoca dacă nu ți-aș spune: nu ești. Poate că o sperii pe domnișoara Weber, poate pe madame Vintilă, sigur pe Agneș. Pe mine nu. Zău că nu. Nu ți-o spun din orgoliu. Ți-o spun — dar ai să înțelegi? — ți-o spun din loialitate. Mi se pare că nu e cinstit din partea mea să stau deoparte, să te privesc și să râd, fără ca dumneata să știi că ești observat și că ești puțin — dar știi? — foarte puțin… ridicul. <hi rend="italic">(Cu o tresărire:)</hi> Stai! Nu te supăra. Nu te supăra încă. Mai este!… Vezi, e ca și cum am fi la o masă de bridge… joci bridge?</p>
                  <p>ȘTEFAN: Nu.</p>
                  <p>CORINA: Nici eu. Dar nu-i nimic. Parc-am fi la o masă de bridge și — fără voia mea — din neatenție, din neglijență, m-aș uita în cărțile dumitale. Aș trișa dacă nu ți-aș spune că le-am văzut. Le-am văzut, înțelegi? Nu mai putem continua. Hai să începem de la început. Să începem alt joc… Vrei?</p>
                  <p>ȘTEFAN: Nu vreau. <hi rend="italic">(Se ridică din șezlong și face câțiva pași.)</hi> Așadar, dumneata îți închipui că eu joc. Joc ca să te seduc pe dumneata.</p>
                  <p>CORINA: Nu să mă seduci. Să mă impresionezi.</p>
                  <p>ȘTEFAN: Pe dumneata, pe domnul Bogoiu — Bogoiu îl cheamă, nu? — pe maior, pe madame Vintilă?</p>
                  <p>CORINA: Vintilă o cheamă.</p>
                  <p>ȘTEFAN: Ești odioasă.</p>
                  <p>CORINA: E rândul meu. Și pe urmii, nici nu sunt odioasă Dar ți se pare așa de distins lucru să te faci că nu știi cum îi cheamă pe oamenii din pensiune? Ești un om distrat, ești un om distins.</p>
                  <p>ȘTEFAN: Știi ce-ar trebui să fac eu acuma? Dacă aș fi un tip tare…</p>
                  <p>CORINA: Dar nu ești…</p>
                  <p>ȘTEFAN: Nu. Dar dacă aș fi… Ar trebui să-mi iau din nou cartea, să mă întind iar în șezlong și să-ți spun: „Bravo, duduie, ești foarte inteligentă, ai înțeles tot, să crești mare!” Și pe urma mi-aș vedea de treabă.</p>
                  <p>CORINA: Totuși…</p>
                  <p>ȘTEFAN: Totuși, n-am s-o fac. Din slăbiciune, din vanitate. Bag de seamă că nu pot suporta în liniște să mă crezi un imbecil. Păcat. Ar fi așa de odihnitor… <hi rend="italic">(A rămas o secunda pe gânduri. Pe urmă, cu o anumită decizie, apropiindu-se de ea și apucând-o de braț:)</hi> Dumneata ești tot ce am detestat mai mult în viată.</p>
                  <p>CORINA <hi rend="italic">(cap surprins, întrebător)</hi>.</p>
                  <p>ȘTEFAN: O fată deșteaptă. Groaznică specie!</p>
                  <p>CORINA <hi rend="italic">(același joc, mai accentuat)</hi>.</p>
                  <p>ȘTEFAN: Obositoare. Vorbește mult, vede tot, e ironică. E teribilă. Cunoști ceva mai insuportabil decât oamenii teribili?</p>
                  <p>CORINA: Și dumneata ești un om teribil.</p>
                  <p>ȘTEFAN: Nu. Eu sunt un om leneș. Dar asta n-ai s-o înțelegi dumneata.</p>
                  <p>CORINA: Eu înțeleg aproape tot.</p>
                  <p>ȘTEFAN: E încă drăguț că ai spus „aproape”. Înțelegi aproape tot, dar asta n-ai s-o înțelegi. Lenea, știi ce este… lenea?</p>
                  <p>CORINA: Cred că da.</p>
                  <p>ȘTEFAN: Cred că nu. Ești prea superficială pentru a fi leneșă.</p>
                  <p>CORINA: În schimb, dumneata ești destul de profund. Vezi, aveai dreptate când spuneai adineauri ca sunt un om cumsecade. Da. Unsprezece luni pe an. Dar am și eu luna mea de libertate — și nu există decât o singură formă — supremă! — de libertate: lenea. Am și eu luna mea de lene. De la 1 august la 31. Și fac tot ce pot ca să n-o pierd. Dumneata te agiți, vorbești, repari telefoane, ești într-o veșnică mișcare, într-o veșnică așteptare. Eu stau, privesc, tac și nu aștept nimic… Dacă ai ști ce mare lucru este să nu aștepți nimic… Unsprezece luni pe an sunt și eu un om grăbit, un om crispat, un om care aleargă, care discută, care rezistă, dar după unsprezece luni mă duc undeva departe de oraș, să iau lecții de lene, de la piatra, asta, de la copacul ăla. Uită-te la el. Nu ți se pare că e ceva împărătesc în indiferența lui? Totdeauna lângă un pom m-am simțit puțin umilit. Nemișcarea lui…</p>
                  <p>CORINA <hi rend="italic">(recită puțin sentențios)</hi>: Je hais le mouvement qui déplace les lignes. Et jamais je ne pleure et jamais je ne ris” .</p>
                  <p>ȘTEFAN: Încă un vers dacă mai spui, încă un autor dacă mai citezi, am terminat cu dumneata. Văd bine că nu m-am înșelat. <hi rend="italic">(Cu compătimire:)</hi> Ești o intelectuală!</p>
                  <p>CORINA <hi rend="italic">(protestează scurt, sincer, cu mâna la inimă)</hi>: Nu. Numai asta nu. Îți jur că nu.</p>
                  <p>ȘTEFAN: Ba da. Ești plină de lecturi, de muzică, de idei. Nu e nimic de făcut cu dumneata. Mă întreb ce cauți aici. Nu simți, nu vezi că ești prea deșteaptă pentru locurile astea somnoroase? Stai! Lasă mâna asta în jos. <hi rend="italic">(S-a apropiat iar de ea, o apucă de mână, cu oarecare severitate.)</hi> Și pe asta! Rămâi așa. Încearcă să nu gesticulezi cinci minute. Și termină cu surâsul ăsta. Termină, îți spun. Nu te-ai plictisit de douăzeci și cinci de ani, de când îl porți?</p>
                  <p>CORINA: Douăzeci și doi.</p>
                  <p>ȘTEFAN: Douăzeci și doi. Și? Găsești că nu-i deajuns? Eu sunt aici de cinci zile, și m-am săturat de el. Schimbă-l. Uită-l. Dar dumneata nu știi să uiți. Nici unul din voi, dumneata și ăștia — Bogoiu „sau cum le mai zice? — nu știe să uite. Amețiți când vi se întâmplă să nu vă aduceți aminte, trei secunde în ce zi sunteți. D-aia zăpăcitul ăla de bătrân, de cum se scoală, n-are altă treabă decât să scrie pe tablă: 5 august, 6 august… D-aia vă strângeți pâlc în jurul aparatului de radio, ca să vă spună ora exactă. <hi rend="italic">(Aproape violent:)</hi> Eu nu vreau să știu ora exactă. Și nu vreau să știu ce e azi, ce va fi mâine și ce a fost alaltăieri. Ce e azi? O zi cu soare. Mi-e de ajuns. Îmi faceți milă, zău, când vă văd cu ce disperare, cu ce panică vă agățați de tot ce ați lăsat dincolo, acasă, la București. Și, la drept vorbind, n-ați lăsat nimic acolo. Ați adus totul cu voi, în valiză: manii, regrete, zâmbete, amoruri. Ziceai: „Vrei să începem un joc nou?” Sigur că vreau, dar nu vezi că jocul meu e nou, și că al vostru e vechi, bătrân, trist?</p>
                  <p>CORINA: Și cum se cheamă jocul dumitale?</p>
                  <p>ȘTEFAN: Are mai multe nume, dar dumneata ești o fată cinică și ai să râzi.</p>
                  <p>CORINA: Și ți-e frică de râsul meu?</p>
                  <p>ȘTEFAN: Nu. Se cheamă jocul de-a vacanța. Și se mai cheamă jocul de-a uitarea. Și s-ar mai putea chema jocul de-a fericirea.</p>
                  <p>CORINA: Ai dreptate. E un nume puțin comic. Totuși, n-am să râd. Jocul de-a fericirea… Și e greu jocul ăsta?</p>
                  <p>ȘTEFAN: A! Sigur că da. E un lucru complicat fericirea. Trebuie învățat cu răbdare, cu metodă… Acasă, la București, n-am timp. Am alte lucruri, mai urgente. Nu mai serioase — pentru că nimic nu e mai serios decât fericirea — dar mai urgente. Însă, aici sunt absolut decis să fiu fericit. Cu orice preț. Cu brutalitate, dacă nu se poate altfel. Cu grosolănie, după cum ai văzut. Vezi șezlongul acesta? Eu sunt un om care unsprezece luni pe an cedez locul în tramvai femeilor. Ei bine <hi rend="italic">(cu vitejie)</hi>, scaunul ăsta nu-l voi ceda!</p>
                  <p>CORINA: Ești feroce. </p>
                  <p>ȘTEFAN: Nu râde. E foarte grav ce-ți spun. Ți se pare puțin lucru un șezlong? Vai, cum te înșeli! E prima treaptă spre fericire. <hi rend="italic">(Privește șezlongul cu afecțiune, aproape cu emoție și, vorbind, îl mângâie.)</hi> Dacă am uneori stimă pentru civilizație, este că a izbutit să născocească un lucru așa de amical, așa de leneș. O brută n-ar fi putut să descopere asta. Ascultă-mă pe mine: a fost un poet.</p>
                  <p>CORINA: Și dumneata ești un poet. </p>
                  <p>ȘTEFAN: Nu. Eu sunt un tip terre-á-terre. Plat. De asta nici nu-mi placi dumneata. Ești prea strălucitoare. Nu ai umbre.</p>
                  <p>CORINA: Lasă-mă pe mine. Să vorbim despre dumneata. Încă nu mi-ai spus cum procedezi ca să fii fericit.</p>
                  <p>ȘTEFAN: Păi nu mai am mult de spus. Un șezlong. Un pantalon alb. O cămașă ca asta. O carte pe care n-o termini… Nicio amintire, nicio nostalgie, și o mare, mare indiferență. Cam asta e tot. </p>
                  <p>CORINA <hi rend="italic">(moment de tăcere. Îl privește, cu un început de emoție, și pe urmă, brusc, izbucnește în râs.)</hi>
                  </p>
                  <p>ȘTEFAN: De ce râzi?</p>
                  <p>CORINA; Nimic. Mi-am adus aminte de ceva.</p>
                  <p>ȘTEFAN: Faci rău că nu spui. Eu de două ori nu întreb. </p>
                  <p>CORINA Mi-am adus aminte de dumneata, azi-dimineață, când te-ai întors de pe munte cu florile în mână. Stai! <hi rend="italic">(Se duce în hol, ia florile pe care Ștefan le-a pus într-un vas, se întoarce, se apropie de el, și i ie întinde.)</hi>
                  </p>
                  <p>ȘTEFAN <hi rend="italic">(surprins de gest, ezită, nu știe ce să facă)</hi>. </p>
                  <p>CORINA: Ține. Un moment. Ia-le în mână. <hi rend="italic">(I le pune în mână și-i închide pumnul, ca să strângă bine buchetul.)</hi>
                  </p>
                  <p>ȘTEFAN <hi rend="italic">(încă nedumerit, rămâne cu florile în mână, cu un gest țeapăn, teatral, foarte „poză”)</hi>.</p>
                  <p>CORINA <hi rend="italic">(se depărtează de el, cum s-ar depărta de un tablou care trebuie privit de la distanță. A surâs tot timpul, amuzată de ce va urma, dar acum izbucnește de-a binelea în râs)</hi>: Ah! De ce nu te poți vedea? Ce frumos ești! Nu știi cât ești de frumos.</p>
                  <p>ȘTEFAN <hi rend="italic">(stingherit)</hi>: Îmi închipui.</p>
                  <p>CORINA: Nu, nu. Ești mult mai frumos decât îți închipui. Stai. Stai așa. Asta trebuie fotografiat. Neapărat fotografiat. <hi rend="italic">(Aleargă în hol și se întoarce repede cu aparatul de fotografiat al lui Bogoiu.)</hi> O secundă. Atenție! Gata. <hi rend="italic">(Își trece aparatul după gât și vine spre el.)</hi> Îți mulțumesc. Ai fost admirabil.</p>
                  <p>ȘTEFAN: Nu înțeleg nimic.</p>
                  <p>CORINA: A! Pentru ca să înțelegi, ar trebui sa te vezi. Ești delicios. Cu florile în mână, ai ceva speriat, solemn, teatral. S-ar zice că nu știi ce să faci unde să le arunci, cui să le dai. Te uiți bănuitor la ele, ca la un lucru suspect, ca la o bombă, ca la un exploziv. Drăguțul de el! Vorbeai adineauri de pomi, de plante, de fluturi. Eram aproape emoționată. Mi se făcuse brusc rușine de frivolitatea mea. Erai bucolic. Uite: erai Pan. Un Pan cu pantaloni albi și cu pantofi de tenis. Un Pan pe șezlong. Dar Pan nu știe să țină o floare în mână!</p>
                  <p>ȘTEFAN: M-ai prins. Sunt caraghios, nu?</p>
                  <p>CORINA <hi rend="italic">(cu o vizibilă simpatie)</hi>: Da. Ești caraghios.</p>
                  <p>ȘTEFAN: Știu. În fiecare dimineață sunt caraghios. Cu bună știință. E adevărat. Nu știu să țiu o floare în mână. N-am știut niciodată. Am trimis uneori — destul de rar — flori unei prietene sau unei iubite, dar eu cu mâna mea nu le-am dus niciodată. Aș fi murit de rușine. Uite, o singură dată, la București, astă-primăvară, era în martie, mă-ntorceam de la lucru… eram grăbit… pe la prânz… Era un soare… și coșuri mari cu flori galbene și albastre… țigăncile care te pofteau să cumperi… M-a lovit și pe mine, nu știu de unde, dorul să port o floare, în soarele ăla de amiază. Cât am suferit pe urmă! De la Corso la Capșa, mi se părea că toata lumea mă privește, mă arată cu degetul. Duceam în mână câteva fire galbene și parcă mă-nțepau. Eram ridicul, eram comic. Pe la Cercul Militar, în îmbulzeală, am închis ochii și… le-am aruncat. <hi rend="italic">(Cu anumită candoare:)</hi> Dacă nu știu! Eu trăiesc între dosare, între hârtii… De unde vrei să știu?</p>
                  <p>CORINA <hi rend="italic">(gravă și îngenuă în același timp)</hi>: Din instinct. </p>
                  <p>ȘTEFAN: Ai dreptate. Din instinct. Dar e un instinct pe care l-am pierdut. Încerc acum să-l regăsesc, să-i fac din nou educația, să-l aduc la lumină. De aceea mă duc în fiecare dimineață pe munte și de aceea mă întorc de acolo cu câteva flori culese, pe care le port prostește, fără îndemânare, fără simplicitate, știind că sunt caraghios, știind că vei râde dar voind să fiu caraghios și voind să râzi. Cu vremea am să învăț. Nu se poate să nu învăț. Sunt un elev silitor. Nu ți-am spus că e greu să fii fericit? </p>
                  <p>CORINA <hi rend="italic">(emoționată, fără să pară prea mult)</hi>: Iartă-mă.</p>
                  <p>ȘTEFAN: N-am de ce să te iert. Hai! Încearcă și dumneata jocul ăsta. Merită.</p>
               </div>
               <div type="div3">
                  <head>
                     <anchor xml:id="id_SCENA_XVI"/>Scena XVI</head>
                  <p>CORINA, AGNEȘ, ȘTEFAN</p>
                  <p>Intră Agneș prin dreapta și se îndreaptă spre cealaltă extremitate a scenei, unde — lângă tabla lui Bogoiu — se află un gong pentru sunat ora mesei.</p>
                  <p>CORINA: Ce e, Agneș?</p>
                  <p>AGNEȘ: Spus domnișoara, sun… târziu… <hi rend="italic">(Bate de câteva ori din gong, pe urmă trece în hol, de unde strânge ceștile de ceai, le pune pe tavă și iese cu ele din scenă, tot prin ușa din dreapta, în fundul holului.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_XVII"/>Scena XVII</head>
                  <p>CORINA, ȘTEFAN</p>
                  <p>ȘTEFAN: Să fie așa târziu? Mergem la masă?</p>
                  <p>CORINA: Nu. Mai e mult până la prânz. Dar îi dă de știre lui Bogoiu. Până se adună cu toții, până se îmbrăcă, până-l strigă pe maior de la pescuit. Și de la lac până aici e o bucată bună de drum. </p>
                  <p>ȘTEFAN: Oricum, ce repede a trecut vremea…</p>
                  <p>CORINA: Într-adevăr… nu mi-am dat seama. Ne-am luat cu vorba. Și abia acum îmi aduc aminte, veneam să-ți spun un lucru foarte important..</p>
                  <p>ȘTEFAN: Găsești că nu mi-ai spus destule?</p>
                  <p>CORINA: Nu glumi. Era ceva foarte serios. <hi rend="italic">(Se gândește, încearcă să-și aducă aminte, și în cele din urmă găsește.)</hi> Da. Aștept un telefon.</p>
                  <p>ȘTEFAN <hi rend="italic">(cu o indiferență puțin prefăcută)</hi>: Foarte bine faci.</p>
                  <p>CORINA: Aștept un telefon și aș vrea ca aparatul să funcționeze.</p>
                  <p>ȘTEFAN: Să sperăm că va funcționa. Mai ales că l-ai reparat.</p>
                  <p>CORINA: Tocmai de aceea. L-am reparat și aș vrea ca între timp să nu se strice.</p>
                  <p>ȘTEFAN <hi rend="italic">(galant)</hi>: Domnișoară, v-o doresc din toată inima.</p>
                  <p>CORINA: Nu e de ajuns. </p>
                  <p>ȘTEFAN: Mai mult nu pot face.</p>
                  <p>CORINA: Ba da. Poți face un lucru foarte precis. <hi rend="italic">(Se apropie de el și îl privește drept în ochi, scontând efectul.)</hi> Să nu-l strici.</p>
                  <p>ȘTEFAN <hi rend="italic">(fals degajat)</hi>: Eu?</p>
                  <p>CORINA: Nu încerca să protestezi. Dumitale îți stă bine când ești sincer. Haide, puțin curaj, ce Dumnezeu! Suntem bărbați. Ai stricat telefonul și aparatul de radio. Nu-ți fac niciun reproș. Poate că asta intră în programul dumitale de fericire. Nici nu întreb de ce l-ai stricat…</p>
                  <p>ȘTEFAN <hi rend="italic">(un moment ezită, parcă ar voi să nege, parcă ar voi să reziste. În cele din urma cedează)</hi>: Mă irita. Firul ăsta aveam impresia că mă leagă de tot ce am lăsat în urmă. Mă împiedica să uit. Prin el putea să năvălească aici, oricând, toată viața de dincolo. O știre, o chemare… Și pe urmă, nu puteam să sufăr cum erați toată ziua cu ochii la el: o să sune? n-o să sune?... În prima zi, un ceas întreg a stat prietena dumitale, madame Vintilă, la telefon, zbierând cuvinte de dragoste nu știu cui la București. Bărbatu-său, se vede. Era trivial, crede-mă, de ce nu-l lăsa în pace? De ce nu încearcă să-l uite puțin? E vacanță, pentru Dumnezeu!</p>
                  <p>CORINA: Gelos?</p>
                  <p>ȘTEFAN: Nuu! Amorul nu intră în programul meu de vară.</p>
                  <p>CORINA: Atunci, suntem înțeleși. Îmi lași telefonul în pace. Cel puțin până voi termina convorbirea. Aștept să mă cheme.</p>
                  <p>CORONA: Intră indiscreția în programul dumitale de vară?</p>
                  <p>ȘTEFAN: Uneori. Nu vrei să-mi spui?</p>
                  <p>CORINA <hi rend="italic">(fără cochetărie)</hi>: Nu, pot să spun!</p>
                  <p>ȘTEFAN: Domnul de la Civita Vecchia?</p>
                  <p>CORINA: Cine? <hi rend="italic">(Dă cu ochii de tablă, pe care a rămas desenul Mediteranei, înțelege și exclamă.)</hi> A!… ai ascultat? Prin urmare, domnul meu, din absoluta dumneavoastră indiferență, mai aveți din când în când timpul să trageți cu urechea… </p>
                  <p>ȘTEFAN: Domnul de la Civita Vecchia?</p>
                  <p>CORINA: Poate. Poate el. Poate altcineva.</p>
                  <p>ȘTEFAN <hi rend="italic">(brusc)</hi>: Iartă-mă, sunt stupid și pun întrebări grosolane. Nu mă privește și bine faci că nu răspunzi. <hi rend="italic">(Schimbând vorba)</hi>: Prin urmare, rămâne stabilit. Nu stric telefonul… În schimb, îmi vei face un serviciu.</p>
                  <p>CORINA: Să vedem.</p>
                  <p>ȘTEFAN: Am observat că ai oarecare influență asupra dobitocului bătrân.</p>
                  <p>CORINA: Bogoiu?</p>
                  <p>ȘTEFAN: Da. Bogoiu. Convinge-l să nu mai scrie de dimineață până seara foi de calendar, pe unde apucă. Mă scoate din sărite. Într-o zi o să terminam, cu un scandal.</p>
                  <p>CORINA: Dai ce ai cu el? În fond, nu e decât un viciu inocent.</p>
                  <p>ȘTEFAN: Nu e joc inocent. E o perversitate. Aș vrea să nu știu că azi e în 5 august, dar nu pot. Bogoiu e mereu aici să mi-o amintească.</p>
                  <p>CORINA: Și te deranjează?</p>
                  <p>ȘTEFAN: Enorm. Îmi tulbură sentimentul meu de eternitate.</p>
                  <p>CORINA: Ce copil ești! <hi rend="italic">(Râde.)</hi> Bine. Am să încerc. Dar trebuie să-mi faci și dumneata un serviciu.</p>
                  <p>ȘTEFAN: Păi, ne-am înțeles. Telefonul.</p>
                  <p>CORINA: Lasă telefonul. Cu el am terminat. <hi rend="italic">(Se apropie de radio și-l arată rugătoare, ca și cum ar cere, pentru el, cruțare.)</hi>
                  </p>
                  <p>ȘTEFAN <hi rend="italic">(intransigent)</hi>: Nu. Asta nu. Cu nici un preț. Pe ăsta nu-l las.</p>
                  <p>CORINA: Nu fi încăpățânat.</p>
                  <p>ȘTEFAN: Nu sunt încăpățânat. Sunt decis. Dacă mai fac un singur pas, pe calea concesiilor, simt că-mi pierd toată vacanța. Nu înțelegi că n-are ce căuta aici? Suntem destule voci și fără el.</p>
                  <p>CORINÂ: Chiar dacă te rog?</p>
                  <p>ȘTEFAN: Chiar.</p>
                  <p>CORINA: Chiar dacă te implor?</p>
                  <p>ȘTEFAN: Mai ales dacă mă implori.</p>
                  <p>CORINA:. Și totuși, l-am reparat.</p>
                  <p>ȘTEFAN: Nu e nimic. Eu am să-l stric.</p>
                  <p>CORINA: Și eu am să-l repar din nou.</p>
                  <p>ȘTEFAN: Și eu am să-l stric din nou.</p>
                  <p>CORINA <hi rend="italic">(se apropie de el)</hi>: De neînduplecat?</p>
                  <p>ȘTEFAN: De granit.</p>
                  <p>CORINA: Șezi! <hi rend="italic">(Îi arată șezlongul.)</hi>
                  </p>
                  <p>ȘTEFAN: De ce?</p>
                  <p>CORINA: Așa cum ești, în picioare și de granit, mi-e frică de dumneata. Te rog șezi.</p>
                  <p>ȘTEFAN <hi rend="italic">(leneș, ia loc pe șezlongul lui)</hi>.</p>
                  <p>CORINA <hi rend="italic">(se așază lângă el, pe unul din brațele șezlongului)</hi>: Așa. Un granit care șade e puțin fioros. Se poate discuta cu el. I se poate cere o favoare <hi rend="italic">(repede, ca să nu i se taie vorba)</hi> — o foarte mică favoare… <hi rend="italic">(Vorbește rar, ezitând, speriată, cu frica de a nu deștepta intransigența lui, ce pare pentru moment somnolentă:)</hi> La 12 august … de azi într-o săptămână… se transmite seara, de la Salzburg, un concert de Mozart. Cel mai frumos. Ai să vezi. Ai să-l asculți. O să-l ascultăm împreună. Kleine Nachtmusik… Cine ți-a spus dumitale că pentru a fi fericit e interzis să fii sensibil? Asta e o superstiție născocită de un prost… Și nu dumneata ești prostul acela. Kleine Nachtmusik. Mică muzică de noapte… Nu e frumos? E foarte frumos. Nu știi ce frumos e! Dacă aș ști să când… dar nu știu. Îmi pare rău. E o frază din Andante, pe care o țin bine minte… O port în mine de câțiva, de când am auzit-o întâia dată. Uite, am să încerc. <hi rend="italic">(Se înclină spre el, gata să cânte. În momentul acesta sună telefonul.)</hi> Telefonul! <hi rend="italic">(Sare brusc în picioare și face un pas spre telefon.)</hi>
                  </p>
                  <p>ȘTEFAN <hi rend="italic">(o urmează la fel de brusc. O apucă de mână și cu capul face semn spre aparatul de telefon, care continuă să sune)</hi>: Cine e?</p>
                  <p>CORINA <hi rend="italic">(șoptind, ca și cum s-ar teme să nu fie auzită de omul de la telefon)</hi>: Nu pot să spun.</p>
                  <p>ȘTEFAN <hi rend="italic">(îi dă drumul, contrariat)</hi>.</p>
                  <p>CORINA <hi rend="italic">(tot în șoapte)</hi>: Rămâi aici.. Și te rog să nu asculți. Contez pe… lenea dumitale. <hi rend="italic">(Cu pași ușori, intră în hol, trage de o parte și de alta ușile laterale de sticlă și, pe măsura ce ele se închid, soneria se aude din ce în ce mai slab, aproape deloc.)</hi>
                  </p>
                  <p>ȘTEFAN <hi rend="italic">(rămas pe terasa, o privește lung, Corina, de asemeni, pe el. Pe urmă, ea ridică, cu un gest de curaj — același gest de „ce-o fi, o fi“ — receptorul)</hi>.</p>
                  <p>CORTINA ----</p>
               </div>
            </div>
            <div type="div2">
               <head>
                  <anchor xml:id="id_ACTUL_II"/>Actul II</head>
               <p>Același decor, câteva zile mai târziu. Aparatul de radio a fost dat jos de pe măsuță și pus undeva într-un colt, unde nimeni nu se mai uită la el. Telefonul este și el vizibil scos din funcțiune. Tabla lui Bogoiu - dată jos din cui și pusă cu fața la perete. Este după masă, pe la ora cinci. Nu mai e mult până va însera, dar deocamdată e încă lumină de zi. Din culise se aude zgomotul unei mingi de ping-pong. Jocul pare a fi urmărit cu încordare, căci din când în când s-aud exclamații, râsete, voci: „da, nu, atenție”. De asemenea, când glasul Corinei, când al lui Ștefan, anunțând punctele: „6—2, 6—3, 7—3” etc.</p>
               <div type="div3">
                  <head>
                     <anchor xml:id="id_SCENA_I_2"/>Scena I</head>
                  <p>BOGOIU, MAIORUL, un moment CORINA</p>
                  <p>Bogoiu și Maiorul sunt îmbrăcați în alb, pantaloni de pânză, cămașă cu mâneci scurte și cu gulerul deschis. Bogoiu, pantaloni scurți. Nu se simte bine în ținuta asta. Duce într-una mâna la gât, ca și cum și-ar căuta cravata absentă. Stă fiecare pe câte un șezlong și privește în zare, cam încruntat. La ridicarea cortinei, un moment de tăcere, în care nu se aude decât, din culise, zgomotul mingii de ping-pong.</p>
                  <p>BOGOIU <hi rend="italic">(din adâncul meditației în care era cufundat)</hi>: Dom’le, în câte o fi astăzi? Uneori mi se pare că e în unșpce. Da’ dacă stau și mă gândesc, parcă ar fi în doișpce.</p>
                  <p>MAIORUL: Numai’ să nu fie în zece…</p>
                  <p>BOGOIU: În câte zici! În zece? Nu, nu. În zece nu. Adică… de ce nu?</p>
                  <p>MAIORUL: Păi asta zic și eu: de ce nu?</p>
                  <p>BOGOIU: Stai! Va să zică <hi rend="italic">(număra pe degete)</hi> azi una, ieri două, alaltăieri trei… Nu știu, nu știu și pace. Am pierdu toate socotelile. O fi treispce? O fi paișpce? Să fie miercuri? Să fie joi?</p>
                  <p>MAIORUL: Să fie vineri? Vorba dumitale… M-au zăpăcit de tot. M-au amețit. <hi rend="italic">(O clipa de tăcere. Se aude din culise mingea de ping-pong.)</hi> Îi auzi? Bat mingea aia de-o sfărâmă. Taca-taca-taca-taca, taca-taca-taca-taca… <hi rend="italic">(După un moment de tăcere.)</hi> Să fie vineri?</p>
                  <p>MAIORUL: Ai?</p>
                  <p>BOGOIU: Zic, să fie vineri?…</p>
                  <p>MAIORUL: De…</p>
                  <p>BOGOIU: Eu parcă tot zic că nu-i. <hi rend="italic">(Miroase în vânt.)</hi> Nu miroase a vineri…</p>
                  <p>MAIORUL: Le cunoști după miros?</p>
                  <p>BOGOIU: După miros. După lumină. După gust. Miercurea, bunăoară… <hi rend="italic">(Se oprește ca străbătut de o revelație… Aspiră o dată scurt pe nas, și pe urmă încă o dată, lung.)</hi> Miercuri! Să știi că-i miercuri. <hi rend="italic">(Aspiră grăbit și scurt pe nas de câteva ori, adulmecând aerul, văzduhul, lumina… Se ridică în picioare nervos.)</hi>Miercuri e. Zău că-i miercuri.</p>
                  <p rend="italic">(În momentul acesta sare o minge de ping-pong în scenă Corina intră prin stânga, după minge. Rachetă în mână. Șort. Cămașă de sport, pantofi albi. Aprinsă de joc. Intrând, a prins ultima replică a lui Bogoiu și-i răspunde în treacăt, în timp ce se apleacă după minge.)</p>
                  <p>CORINA: Ba nu e miercuri!</p>
                  <p>BOGOIU: Da’ ce e?</p>
                  <p>CORINA <hi rend="italic">(a luat mingea și e gata să iasă din scenă tot prin stânga)</hi>: O zi cu soare! <hi rend="italic">(Iese din scenă și, din culise, i se aude glasul anunțând ultimul punct marcat: „18 — 16”.)</hi>
                  </p>
                  <p>BOGOIU: „O zi cu soare”. Asta de la el a învățat-o. A-nnebunit-o și pe ea. Pe toți i-a-nnebunit. Înainte se aveau ca șoarecele cu pisica, și acum Ștefan în sus, Ștefan în jos. Barem madame Vintilă aia se ține de el din zori până-n noapte. Și s-au pus cu toții pe capul meu. Creta mi-au luat-o. Creionul — confiscat. Tocul — dispărut. Numai unghiile mi-au rămas. Ăștia-s nebuni, dom’le. Te joci cu ei? Om bătrân cu pantaloni scurți… Te întreb eu pe dumneatale, să mă vadă la minister în halul ăsta, nu mă dă afară? Mă dă.</p>
                  <p>MAIORUL: Te dă.</p>
                  <p>BOGOIU: Cum?</p>
                  <p>MAIORUL: Zic: te dă.</p>
                  <p>BOGOIU: Păi, mă dă. <hi rend="italic">(Tăcere. Îl privește apoi lung pe Maior.)</hi> Ei lasă, maiorule, că nici dumneatale nu ești mai frumos.</p>
                  <p>MAIORUL: Dar ce cusur am?</p>
                  <p>BOGOIU: Ce? Asta-i ținută de maior? Asta-i micu echipament, nene? Te lăsași să te-mbrace cum le-a trăsnit lor prin cap.</p>
                  <p>MAIORUL: Dacă-i ordin!… Toată lumea în alb! <hi rend="italic">(Cochet:)</hi> Și să știi dumneata că nu-mi stă rău.</p>
                  <p rend="italic">(Moment de tăcere. Se aude din culise glasul Corinei: „20-20. Eu servesc.” Pe urmă, câteva scurte bătăi de minge, și apoi tot glasul ei; „21—20”. O lovitură scurtă de rachetă, și glasul ei anunță triumfător: „22—20”.)</p>
               </div>
               <div type="div3">
                  <head>
                     <anchor xml:id="id_SCENA_II_2"/>Scena II</head>
                  <p>Aceiași, CORINA, ȘTEFAN, MADAME VINTILĂ</p>
                  <p>CORINA <hi rend="italic">(intră râzând, cu racheta în mână)</hi>: Campionul! L-am bătut pe campion. L-am bătut pe profesor.</p>
                  <p>ȘTEFAN <hi rend="italic">(intră de asemeni cu racheta în mână)</hi>: Felicitările mele. Ești o elevă harnică și sunt un profesor bătut. Ai niște razante de neapărat.</p>
                  <p>MADAME VINTILĂ <hi rend="italic">(intrând și ea tot prin dreapta, către Ștefan)</hi>: Hai să joci cu mine, acum. <hi rend="italic">(Către Corina, cu oarecare bruschețe:)</hi> Vrei să-mi dai racheta? <hi rend="italic">(După ce-i ia racheta din mână, către Ștefan:)</hi> Vii?</p>
                  <p>ȘTEFAN: Nu. Fac o pauză. Pentru moment sunt obosit.</p>
                  <p>MADAME VINTILĂ: A! Înțeleg. Am uitat să-i cer consimțământul. <hi rend="italic">(către Corina:)</hi> Îl lași să joace cu mine?</p>
                  <p>ȘTEFAN <hi rend="italic">(sec și fără chef de glumă)</hi>: Nu înțeleg întrebarea.</p>
                  <p>MADAME VINTILĂ: Nu-i nimic; ea înțelege. <hi rend="italic">(Către Corina:)</hi> Spune, îl lași?</p>
                  <p>ȘTEFAN: Doamnă Vintilă, e o glumă proastă. Renunță.</p>
                  <p>CORINA: Dar nu e deloc o glumă, Ștefan. <hi rend="italic">(Către madame Vintilă:)</hi> Îl las.</p>
                  <p>MADAME VINTILĂ: Mulțumesc. Cât ești de generoasă! Să știi că n-am să abuzez. Peste un sfert de oră ți-l dau înapoi.</p>
                  <p>CORINA: Ești modestă și meriți o recompensă. Uite, ți-l las… trei sferturi de oră…</p>
                  <p>MADAME VINTILĂ: Ce imprudență! Nu ți-e frică?</p>
                  <p>CORINA: Ba da. Tremur. Că se vede.</p>
                  <p>MADAME VINTILĂ <hi rend="italic">(tăioasă, de astă dată fără ironie)</hi>: Se vede mai mult decât îți imaginezi. <hi rend="italic">(Mai încet, numai către ea, destul de răspicat totuși, pentru ca să audă toată lumea:)</hi> Se vede foarte clar. Totul.</p>
                  <p>ȘTEFAN <hi rend="italic">(sincer plictisit)</hi>: Dar terminați odată, pentru Dumnezeu! Sunteți insuportabile dumneavoastră când aveți humor.</p>
                  <p>MADAME VINTILĂ <hi rend="italic">(îl ia de braț cochetă)</hi>: În schimb, dumneata ești răpitor când te superi. <hi rend="italic">(Calmă:)</hi>Hai să jucăm.</p>
                  <p>ȘTEFAN: Nu joc. Ți-am spus că nu joc. Sunt obosit. Mai târziu. Acuma, uite, joacă cu domnul Bogoiu.</p>
                  <p>BOGOIU <hi rend="italic">(aproape indignat)</hi>: Te rog!</p>
                  <p>ȘTEFAN: Sau cu maiorul.</p>
                  <p>MADAME VINTILĂ: Perfect. Și dumneata ne arbitrezi. Hai, domnule maior.</p>
                  <p>MAIORUL <hi rend="italic">(e tentat, dar se lasă greu)</hi>: De, coniță. Numai să pot…</p>
                  <p>MADAME VINTILĂ: Cum să nu poți! Cu așa arbitru… <hi rend="italic">(Îl ia de mână pe Maior și-l trage după ea. Către Ștefan:)</hi> Hai!</p>
                  <p>ȘTEFAN: Zău, sunt obosit? Să vă arbitreze Jeff. <hi rend="italic">(Strigă spre culise.)</hi> Jeff!</p>
                  <p>MADAME VINTILĂ: Lasă-l pe Jeff. Dumneata ne arbitrezi.</p>
                  <p>ȘTEFAN <hi rend="italic">(o urmează cu oarecare resemnare)</hi>: Dacă ții neapărat…</p>
                  <p>MADAME VINTILĂ: Țiu.</p>
                  <p>CORINA <hi rend="italic">(care a urcat între timp spre planul II și s-a oprit lângă măsuța de nuiele, uitându-se printre hârtii)</hi>: Doamnă Vintilă! Ai o scrisoare. <hi rend="italic">(Îi arată un plic.)</hi>
                  </p>
                  <p>MADAME VINTILĂ: Da. Lasă.. Mai târziu… <hi rend="italic">(Iese împreună cu Maiorul și Ștefan.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_III_2"/>Scena III</head>
                  <p>CORINA, BOGOIU</p>
                  <p>Corina ține o secundă plicul în mână, și pe urmă îl pune la loc, pe măsuță, cu un zâmbet. Îl privește pe BOGOIU, care a rămas încruntat pe șezlong, pe terasă.</p>
                  <p>CORINA: Supărat?</p>
                  <p>BOGOIU <hi rend="italic">(nu răspunde)</hi>.</p>
                  <p>CORINA: Supărat rău?</p>
                  <p>BOGOIU <hi rend="italic">(după o scurtă tăcere, brusc)</hi>: Domnișoară Corina, să-mi dea cravatele-napoi.</p>
                  <p>CORINA: Cine să ți le dea?</p>
                  <p>BOGOIU: Cine mi le-a luat.</p>
                  <p>CORINA: Ți le-a luat cineva?</p>
                  <p>BOGOIU: Te faci că nu știi? Dumneata nu vezi că eu umblu de atâtea zile despuiat, cu gâtul gol? <hi rend="italic">(Cu o reală pudoare:)</hi> Mi-e rușine. Zău că mi-e rușine. Mi-a luat pantalonii mei buni și mi-a dat pe ăștia scurți. N-am zis nimic. Mi-a luat cămașa și mi-a dat pe asta tăiată. N-am zis nimic. Dar cravata, frate, cravata? Am cincizeci și doi de ani, și în cincizeci și doi de ani eu numa cu cravată am umblat.</p>
                  <p>CORINA: Ai început de tânăr.</p>
                  <p>BOGOIU: Ei! Îți vine bine să glumești. Dumitale nu ti-a luat nimeni cravata.</p>
                  <p>CORINA: Ba mi-a luat-o.</p>
                  <p>CORINA: Sigur. Uite. <hi rend="italic">(Îi arată gâtul gol.)</hi>
                  </p>
                  <p>BOGOIU: Nu, duduie. Să lăsăm gluma. Eu așa nu pot să trăiesc…</p>
                  <p>CORINA: Cum așa?</p>
                  <p>BOGOIU: Fără cravată. Mă-năbuș.</p>
                  <p>CORINA <hi rend="italic">(se apropie, de el)</hi>: Domnule Bogoiu! Ai dumneata încredere în mine?</p>
                  <p>BOGOIU: Am.</p>
                  <p>CORINA: Atunci… ascultă-mă. <hi rend="italic">(Îi ia ușor mâna cu care Bogoiu s-a ținut tot timpul scenei, acoperindu-și gâtul gol, și i-o dă jos. El rezistă puțin, cum ar rezista un bolnav căruia îi deplasezi o mână scrântită, de teamă să nu-l doară. După ce a terminat operația asta, care de altfel n-a durat decât două secunde, Corina face doi pași înapoi, și-l privește.)</hi> Ești mai frumos așa.</p>
                  <p>BOGOIU <hi rend="italic">(surprins, cu neîncredere, sceptic din prudență, dar parcă voind să creadă)</hi>: Zău?</p>
                  <p>CORINA: Dacă-ți spun! Mult mai frumos. Mai tânăr, mai bărbat, mai… marinar. Da, da, mai marinar. Cu cravata aia oribilă — fiindcă să știi: era o-ri-bi-lă cravata aia — cu gulerul ăla, ce erai? Un civil. Pe când așa ai o înfățișare stranie, o înfățișare de navigator… Ei, ce vrei dumneata? Când treci pe aici, pe terasă, cu gulerul dumitale de cauciuc și cu cravata neagră, să te arate toți cu degetul: uite-l pe domnul Bogoiu, subșef de birou la Ministerul de Finanțe? Sau să întrebe în sinea lor, cu puțină neliniște, cine să fie oare străinul ăsta, cu gâtul ars de soare, cu obrajii bătuți de vânt? De unde vine? Unde se duce? Pe ce mări a călătorit? Ce oceane a străbătut? Și spre ce zări nevăzute privește, atunci când trece pe terasa pensiunii Weber, cum ar trece pe coverta unui vapor? <hi rend="italic">(A vorbit fără ironie, cu sinceritate, cu convingere, cu convingerea cuiva care se joacă cu un copil, dar se lasă prins în acest joc și crede în el. Bogoiu ascultă cu gravitate, readus la visurile lui. Moment de tăcere.)</hi> Crede-mă pe mine, domnule Bogoiu. Noi suntem vechi prieteni. Rămâi așa cum ești: ești foarte bine. Când mă uit la dumneata, am impresia că ești un adevărat lup de mare. </p>
                  <p>BOGOIU 9gânditor)<hi rend="italic">: Lup…</hi>
                  </p>
                  <p>CORINA <hi rend="italic">(confirmând)</hi>: …de mare…</p>
                  <p>BOGOIU <hi rend="italic">(surâde îmbufnat, pe urmă redevine grav)</hi>: Domnișoara Corina, dacă mă iubești… vreau să spun…, dacă suntem într-adevăr prieteni… în câte e azi?</p>
                  <p>CORINA: Nu știu.</p>
                  <p>BOGOIU <hi rend="italic">(se bosumflă subit)</hi>.</p>
                  <p>CORINA: Îți dau cuvântul meu ide onoare că nu știu.</p>
                  <p>BOGOIU: Atunci, sunt pierdut.</p>
                  <p>CORINA: De ce?</p>
                  <p>BOGOIU: Fiindcă eu nu pot să trăiesc așa. Cu ziua asta care nu știi de unde începe și unde se termină… Parcă-i o singură zi, una. Singură, lungă, lungă, lungă. N-are nume, n-are număr. Ai vrea s-o prinzi din zbor, s-o iei de gât și s-o întrebi: cum te cheamă? Te cheamă luni? Te cheamă marți? Spune!</p>
                  <p>CORINA: Și ea nu vrea să spună.</p>
                  <p>BOGOIU: Nu. Nu vrea.</p>
                  <p>CORINA: Nu vrea, și bine face… <hi rend="italic">(Se apropie de el.)</hi> Nu ești cuminte, domnule Bogoiu, și, drept să-ți spun, nu te pricep de loc. De ani de zile umbli după un vis, și acum când în sfârșit visul este sub ochii dumitale, când e aici la un pas și nu așteaptă decât să-l vezi, dumneata întorci capul, închizi ochii și-l lași să treacă. „Unde mi-e cravata?” „În câte e azi?” De asta îți arde dumitale? <hi rend="italic">(Îl scutură ușor de umăr.)</hi>Trezește-te! Ce ai vrut dumneata să ai mai mult în viață? Un vapor. Ei bine, îl ai.</p>
                  <p>BOGOIU: Unde e?</p>
                  <p>CORINA: Aici. Ăsta nu e un vapor? Ssst! Asculta, nu auzi nimic?</p>
                  <p>BOGOIU <hi rend="italic">(după un moment de atenție încordată)</hi>: Ba da. Un foșnet. Brazii. </p>
                  <p>CORINA: Nu sunt brazii. Sunt valurile. Dacă vrei… sunt valurile. Nu vrei?</p>
                  <p>BOGOIU <hi rend="italic">(care nu înțelege încă bine, dar se lasă în joc)</hi>: Ba vreau.</p>
                  <p>CORINA: Atunci, ce mai aștepți ca să iei comanda vaporului? Suntem pe un vapor și dumneata ești căpitanul nostru. Nu vezi? Suntem pe mare. Nu știu pe ce mare. Spune dumneata una. Alege-o dumneata. Suntem în larg. Nimeni nu vine, nimeni nu pleacă. Și nu se vede nicio pânză cât e marea de mare, nici un catarg, nici o sirenă. <hi rend="italic">(Se duce spre stânga și strigă, cu mâinile pâlnie la gură:)</hi> Uuu! <hi rend="italic">(Se întoarce spre Bogoiu:)</hi> Vezi? Nimeni. Liniște. Mergem așa de lin, că parcă nici motoarele nu se mai aud! Doar apa cum plescăie la proră… <hi rend="italic">(Cu o schimbare de voce:)</hi> Ce viteză avem, căpitane?</p>
                  <p>BOGOIU <hi rend="italic">(care a intrat deplin în joc, dă explicații tehnice)</hi>: Cred că douăzeci de noduri pe oră! Precis nu vă pot răspunde. Ar trebui să trecem pe la cabina de comandă, să verificăm indicatoarele.</p>
                  <p>CORINA: Să trecem. Pe unde o luăm?</p>
                  <p>BOCOIU <hi rend="italic">(indicând scara și făcându-i loc)</hi>: Pe aici.</p>
                  <p>CORINA: După dumneata, căpitane! Ia-o-nainte, să-mi arăți drumul.</p>
                  <p>BOGOIU <hi rend="italic">(în timp ce urcă scara)</hi>: Vedeți, cum sunt silit să merg cu viteză redusă, douăzeci de noduri, înțelegeți, o nimica toată pentru mine. Dar îmi menajez pistoanele. Am un mic ac ros la compas. Și l-am pus sub observație. <hi rend="italic">(A ieșit din scenă pe la capătul de sus al scării. Corina e și ea gata să iasă pe acolo, când prin dreapta, jos, intră Ștefan.)</hi>
                  </p>
               </div>
               <div type="div3" rend="P16">
                  <head>
                     <anchor xml:id="id_SCENA_IV_2"/>Scena IV</head>
                  <p>CORINA, ȘTEFAN </p>
                  <p>ȘTEFAN: Duduie Corina…</p>
                  <p>CORINA <hi rend="italic">(de sus, aplecată peste rampa scării)</hi>: Da? </p>
                  <p>ȘTEFAN: Voiam să-ți spun un cuvânt.</p>
                  <p>CORINA: Acuma? Nu se poate mai târziu? Tocmai îmi explica ceva căpitanul.</p>
                  <p>ȘTEFAN <hi rend="italic">(a ajuns lângă scară și o ia de mână peste rampă)</hi>: Te rog să ierți scena de adineauri. A fost stupidă.</p>
                  <p>CORINA <hi rend="italic">(surâde ușor, își desprinde mâna dintr-a lui și, fără să răspundă, iese din scenă, urmându-l pe Bogoiu, care a ieșit înaintea ei)</hi>.</p>
               </div>
               <div type="div3">
                  <head>
                     <anchor xml:id="id_SCENA_V_2"/>Scena V</head>
                  <p>ȘTEFAN, MADAME VINTILĂ</p>
                  <p>Ștefan ridică din umeri, neînțelegând. Se apropie fără treabă de măsuța din hol, se uită cu neatenție printre hârtii, ridică plicul lui madame Vintilă, îl privește o clipă, aproape fără să-l vadă, îl pune la loc. Se întoarce pe terasă, se întinde pe șezlong.</p>
                  <p>MADAME VINTILĂ <hi rend="italic">(intră prin dreapta, cu racheta de ping-pong în mână)</hi>: Ai evadat.</p>
                  <p>ȘTEFAN: Da. Te prevenisem. Nu sunt bun de arbitru.</p>
                  <p>MADAME VINTILĂ: Mă întreb de ce ești bun, când e vorba de mine?</p>
                  <p>ȘTEFAN: E un reproș?</p>
                  <p>MADAME VINTILĂ: Nu. O vorbă așa… <hi rend="italic">(Moment de tăcere. Ea se apropie de șezlong, se oprește o clipă la spatele lui Ștefan și pe urmă îi trece mâna prin păr.)</hi>
                  </p>
                  <p>ȘTEFAN <hi rend="italic">(fără s-o privească)</hi>: Ai o scrisoare acolo pe masă.</p>
                  <p>MADAME VINTILĂ: Da… știu.</p>
                  <p>ȘTEFAN: Nu o deschizi?</p>
                  <p>MADAME VINTILĂ: Ești curios?</p>
                  <p>ȘTEFAN: Cred că ți-am mai spus: eu nu am nicio curiozitate.</p>
                  <p>MADAME VINTILĂ: Știu… te-ar surmena.</p>
                  <p>ȘTEFAN: Întocmai. M-ar surmena. Dar mă gândesc ca era un timp când plângeai dacă-ți întârzia o scrisoare. Și acum le lași să treneze ceasuri întregi, fără să le deschizi.</p>
                  <p>MADAME VINTILĂ: Era un timp… Acuma e alt timp. Vacanță! De la dumneata am învățat cu toții vorba asta. <hi rend="italic">(Se înclină spre el, cochetă, aproape obraz la obraz)</hi>. Te superi c-am învățat-o așa de bine?</p>
                  <p>ȘTEFAN <hi rend="italic">(se ridică de pe șezlong, în defensivă)</hi>: Trebuie să-ți spun ceva.</p>
                  <p>MADAME VINTILĂ: Grav?</p>
                  <p>ȘTEFAN: Foarte grav.</p>
                  <p>MADAME VINTILĂ: Bănuiam. Trebuie să fie foarte grav, de vreme ce te-ai sculat în picioare.</p>
                  <p>ȘTEFAN: Foarte grav și… foarte greu de spus.</p>
                  <p>MADAME VINTILĂ: Să te ajut eu?</p>
                  <p>ȘTEFAN: Nu. Spun singur. Da’ să știi că e ceva complet caraghios… Uite: <hi rend="italic">(retezat)</hi> am impresia că-mi faci curte.</p>
                  <p>MADAME VINTILĂ: Eu?</p>
                  <p>ȘTEFAN: Nu ți-am spus că e caraghios?</p>
                  <p>MADAME VINTILĂ <hi rend="italic">(încercând să glumească, încercând să fie degajată, dar, în fond, replica </hi>
                     <hi rend="italic">lui Ștefan a lovit just)</hi>: Și cum ți-a venit asta?</p>
                  <p>ȘTEFAN: A! E o manie. O idee fixă. Mi se pare mereu că mi se face curte. Evident, e ridicul. Mă cunosc doar foarte bine. Curte! Curte pe ce? Pe nasul ăsta jupuit? Pe fruntea asta îngustă? Pe ochii ăștia fără culoare?</p>
                  <p>MADAME VINTILĂ: Totuși…</p>
                  <p>ȘTEFAN <hi rend="italic">(tăind-o repede)</hi>: Totuși, o idee fixă. E o idee fixă. Mi-a intrat în cap că mă iubești, și acuma fiecare cuvânt pe care mi-l spui mi se pare o aluzie. Fiecare gest — o invitație.</p>
                  <p>MADAME VINTILĂ: Te asigur…</p>
                  <p>ȘTEFAN: Că nu-i adevărat. Știu. Asta ar mai lipsi. Dar pentru liniștea mea, pentru buna noastră prietenie, pentru pacea pensiunii Weber, lasă-mă să-ți spun că dacă cumva, prin absurd, prin imposibil, ar fi totuși adevărat…</p>
                  <p>MADAME VINTILĂ: Da…</p>
                  <p>ȘTEFAN: Daca printr-o aberație, prin cea mai stupidă aberație, m-ai iubi, sau ai vrea să mă iubești, sau ți s-ar părea că mă iubești…</p>
                  <p>MADAME VINTILĂ: Ei bine…</p>
                  <p>ȘTEFAN: Ei bine, ți-aș spune nu!</p>
                  <p>MADAME VINTILĂ: De ce nu?</p>
                  <p>ȘTEFAN <hi rend="italic">(simplu și ferm)</hi>: Sunt în vacanță.</p>
                  <p>MADAME VINTILĂ: Nu ți se pare că abia acum începi să fii ridicul?</p>
                  <p>ȘTEFAN: Nu. Ridicol sunt mai demult. Acum încep să fiu clar. Asculta-mă. <hi rend="italic">(Îi vorbește neted, bărbătește, fără brutalitate însă:)</hi> Jocul ăsta nu mă interesează. Aici, nu mă interesează E prea complicat. Scene, cuvinte cu subînțeles, zâmbete. De ce ai râs? De ce n-ai râs? Vino aici, du-te-ncolo, iubește-mă, nu mă iubi, de ce nu mă iubești?... Nu, nu și nu.</p>
                  <p>MADAME VINTILĂ <hi rend="italic">(înțepată)</hi>: Și încă o dată nu.</p>
                  <p>ȘTEFAN: Da. Și mea o dată nu. De foarte multe ori nu.. Fii ironică, dacă vrei, dar înțelege-mă dacă poți. E și asta o voluptate: să nu iubești. E mai simplu. E mai sigur.</p>
                  <p>MADAME VINTILĂ: Nu știu, zău, ce să cred despre dumneata.</p>
                  <p>ȘTEFAN: Crede că sunt un îngâmfat, un vanitos, un închipuit, un prost-crescut, un imbecil… crede toate astea și dă-mi mâna.</p>
                  <p>MADAME VINTILĂ <hi rend="italic">(demnă, ridică din umeri, îi întoarce brusc spatele și urcă spre hol)</hi>.</p>
                  <p>ȘTEFAN <hi rend="italic">(o urmează)</hi>: A, nu. Nu așa. Aici e ca la ping-pong. E fără supărare. Ai jucat și ai pierdut. Să ne strângem frumos mâna ca doi sportivi de treabă, și gata. Data viitoare câștigi dumneata.</p>
                  <p>MADAME VINTILĂ <hi rend="italic">(aproape fără voie, îi dă mâna, fără convingere. El i-o strânge tare, băiețește, dar ea și-o retrage încurcată. Odată liberă, se-ndreaptă într-o doară spre măsuța din hol. Acolo zărește plicul, îl ia în mână, îl deschide, scoate o scrisoare afară și începe s-o citească)</hi>.</p>
                  <p>ȘTEFAN <hi rend="italic">(care a urmărit-o cu privirea)</hi>: Vezi? Ai și câștigat.</p>
               </div>
               <div type="div3">
                  <head>
                     <anchor xml:id="id_SCENA_VI_2"/>Scena VI</head>
                  <p>Aceiași, MAIORUL, JEFF</p>
                  <p>MAIORUL <hi rend="italic">(intră prin dreapta, cu racheta în mână transpirat, gâfâind, roșu la față)</hi>: Cine a câștigat? Eu am pierdut. M-a bătut copilul asta de m-a frânt. <hi rend="italic">(Se prăbușește pe un șezlong.)</hi>
                  </p>
                  <p>JEFF <hi rend="italic">(a intrat după Maior; e și el aprins de joc)</hi>: Adevărat că l-am frânt. Primul set, 21 la 5. Al doilea set, 21 la 3. Dă cu racheta ca fetele.</p>
                  <p>ȘTEFAM: Și te mai lauzi că l-ai bătut!... Așa adversar, așa victorie. Bravo, Jeff!</p>
                  <p>JEFF <hi rend="italic">(ostil, cu bruschețe)</hi>: Te rog să nu-mi spui Jeff. </p>
                  <p>ȘTEFAN: Nu te cheamă Jeff?</p>
                  <p>JEFF: Pentru dumneata, nu.</p>
               </div>
               <div type="div3">
                  <head>
                     <anchor xml:id="id_SCENA_VII_2"/>Scena VII</head>
                  <p>Aceiași, CORINA</p>
                  <p>CORINA <hi rend="italic">(intra prin fund, ușa din stânga)</hi>: Jeff! Ce-i asta?</p>
                  <p>JEFF <hi rend="italic">(foarte serios, către ea)</hi>: Dumneata să nu te amesteci între noi bărbații.</p>
                  <p>CORINA <hi rend="italic">(nici nu-l aude, coboară spre terasă, spre Jeff)</hi>: Ce-i asta, Jeff? Ce fel de vorbă-i asta? Și ce e halul ăsta pe tine? Ți-am spus să nu mai joci în soare. Unde ți-e batista?</p>
                  <p>JEFF <hi rend="italic">(se caută în buzunar încurcat)</hi>.</p>
                  <p>CORINA: Sigur. Iar n-ai batistă. <hi rend="italic">(O scoate pe a ei din buzunar, îl șterge pe frunte, pe obraji. El se lasă ca un copil bosumflat. Moment de tăcere încurcată.)</hi>
                  </p>
                  <p>ȘTEFAN <hi rend="italic">(încearcă o diversiune)</hi>: Nu facem o partidă, Jeff?</p>
                  <p>JEFF <hi rend="italic">(tresărind)</hi>: Cu dumneata, nu.</p>
                  <p>CORINA <hi rend="italic">(severă)</hi>: Jeff!</p>
                  <p>ȘTEFAN <hi rend="italic">(către madame Vintilă, care tot timpul a stat deoparte, citindu-și scrisoarea)</hi>: Nu facem o partidă?</p>
                  <p>MADAME VINTILĂ: Mulțumesc. Am făcut astăzi una cu dumneata, și mi-e de ajuns. <hi rend="italic">(Iese ostentativ prin fund, dreapta.)</hi>
                  </p>
                  <p>ȘTEFAN: Am rămas fără partener. <hi rend="italic">(Strigă:)</hi> Domnu’ Bogoiu!…</p>
                  <p>CORINA <hi rend="italic">(care continuă să pună ordine în toaleta lui Jeff)</hi>: Lasă-l pe Bogoiu. E ocupat.</p>
                  <p>ȘTEFAN: Atunci, domnule maior, cu tot regretul, trebuie să recurg la dumneata. Hai.</p>
                  <p>MAIORUL: Iar, frate?... Abia mă așezai.</p>
                  <p>ȘTEFAN: Nu-i nimic. Te antrenezi.</p>
                  <p>MAIORUL <hi rend="italic">(resemnat, se ridică foarte greu și îl urmează. Ies amândoi prin dreapta, planul prim.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_VIII_2"/>Scena VIII</head>
                  <p>CORINA, JEFF</p>
                  <p>CORINA <hi rend="italic">(a terminat toaleta lui Jeff)</hi>: Așa, și să nu te mai prind fără batistă. Acum ia-o pe a mea. <hi rend="italic">(Îi întinde batista cu care l-a șters pe frunte.)</hi>
                  </p>
                  <p>JEFF <hi rend="italic">(ia batista îmbufnat și rămâne cu ea în mână)</hi>: Domnișoară Corina, nu-mi place gluma asta.</p>
                  <p>CORINA: Dar nu e o glumă.</p>
                  <p>JEFF: Eu am șaisprezece ani…</p>
                  <p>CORINA: Cei mulți înainte.</p>
                  <p>JEFF <hi rend="italic">(continuând)</hi>: …și dumneavoastră vă purtați cu mine de parc-aș avea opt. De ce? Vedeți eu un primesc orice glumă când vine de la dumneavoastră. Orice, pentru că…</p>
                  <p>CORINA: Pentru că?</p>
                  <p>JEFF <hi rend="italic">(ar vrea probabil să spună „pentru că vă iubesc”, dar nu poate. Ridică din umeri, lăsând gândul întrerupt. Pe urmă izbucnește violent)</hi>: Dar nu în fața lui. Nu când mă vede el.</p>
                  <p>CORINA: Cine „el”?</p>
                  <p>JEFF: Știți prea bine. El.</p>
                  <p>CORINA: Nu are nume?</p>
                  <p>JEFF <hi rend="italic">(tace.)</hi>
                  </p>
                  <p>CORINA <hi rend="italic">(foarte aproape de el)</hi>: Jeff! Întreb dacă are nume.</p>
                  <p>JEFF: Are, dar eu nu pot să-l spun. <hi rend="italic">(Gata să plângă:)</hi> Nu pot, nu vreau.</p>
                  <p>CORINA: Uită-te la mine.</p>
                  <p>JEFF <hi rend="italic">(privește în jos, încăpățânat)</hi>.</p>
                  <p>CORINA: Nu vrei să te uiți la mine?</p>
                  <p>JEFF <hi rend="italic">(ridică privirea spre ea)</hi>.</p>
                  <p>CORINA <hi rend="italic">(îi vorbește foarte simplu)</hi>: Jeff, eu iubesc pe cineva de aici.</p>
                  <p>JEFF <hi rend="italic">(dezolat)</hi>: Știu…</p>
                  <p>CORINA: Pe tine. <hi rend="italic">(Îl sărută pe obraz.)</hi> „El”! Dar el n-are timp de noi, Jeff.</p>
               </div>
               <div type="div3">
                  <head>
                     <anchor xml:id="id_SCENA_IX_2"/>Scena IX</head>
                  <p>Aceiași, UN CĂLĂTOR, NEVASTA LUI</p>
                  <p>Intră prin stânga, prăfuiți din drum, încărcați cu valize, pachete, paltoane, un domn și o doamnă</p>
                  <p>DOMNUL <hi rend="italic">(punând jos valizele și răsuflând)</hi>: Uf! Bine că sosirăm. Ziceam că ne-apucă noaptea pe drum. Fir-ar ai dracului cu șoseaua lor.</p>
                  <p>CUCOANA <hi rend="italic">(cu un strigăt alarmat)</hi>: Costache!</p>
                  <p>DOMNUL: Ei?</p>
                  <p>CUCOANA: Cutia!</p>
                  <p>DOMNUL: Ce cutie?</p>
                  <p>CUCOANA: Cutia roșie de pălării…</p>
                  <p>DOMNUL <hi rend="italic">(încercând să-și amintească)</hi>: Cutia roșie de pălării… A! E jos în mașină.</p>
                  <p>DOMNUL: Cum o să plece, dragă, că nici nu l-am plătit. Și n-a rămas și cufărul ăl mare?</p>
                  <p rend="italic">(Corina și Jeff au privit uluiți apariția celor doi. Nu înțeleg nimic și se întreabă din ochi unul pe celălalt. În sfârșit, Corina se decide să intervină. Face câțiva pași spre cei doi.)</p>
                  <p>CORINA: Dumneavoastră… pe cine căutați?</p>
                  <p>DOMNUL: Dumneata ești domnișoara Weber.</p>
                  <p>CORINA: Nu.</p>
                  <p>DOMNUL: Noi pe dumneaei o căutam.</p>
                  <p>CORINA: Pe care „dumneaei”?</p>
                  <p>DOMNUL: Pe domnișoara Weber.</p>
                  <p>CORINA: Care domnișoara Weber?</p>
                  <p>DOMNUL: A, sunt mai multe! Păi, pe una din ele.</p>
                  <p>CORINA <hi rend="italic">(din ce în ce mai îngrijorată)</hi>: Pentru ce.</p>
                  <p>DOMNUL: Pentru cameră.</p>
                  <p>CORINA: Ce cameră?</p>
                  <p>DOMNUL: Camera…</p>
                  <p>CUCOANA: Camera de la jurnal… <hi rend="italic">(Își deschide poșeta și scoate de acolo o coupură de ziar, pe care o citește:)</hi> „Vila Weber. Județul Ciuc. Gara Gheorghieni. Lângă Ghilcoș. Poziție admirabilă în pădure. Pensiune completă, 180 de lei pe zi. Adresați domnișoara Weber.”</p>
                  <p>Corina: Și?</p>
                  <p>DOMNUL: Și nimic. Am venit </p>
                  <p>CORINA <hi rend="italic">(dezolată)</hi>: Ați venit! <hi rend="italic">(Strigând spre culise, stânga:)</hi> Ștefan! Ați venit! Ștefan! </p>
                  <p>ȘTEFAN <hi rend="italic">(din culise)</hi>: Daa. </p>
                  <p>CORINA: Vino un moment, te rog. <hi rend="italic">(Către cei doi :)</hi> Ați venit… ca să stați… </p>
                  <p>CUCOANA: Că n-om fi venit ca să plecăm.</p>
               </div>
               <div type="div3">
                  <head>
                     <anchor xml:id="id_SCENA_X_2"/>Scena X</head>
                  <p>Aceiași, ȘTEFAN</p>
                  <p>ȘTEFAN <hi rend="italic">(intrând cu racheta în mână)</hi>: Ce s-a-ntâmplat?</p>
                  <p>CORINA <hi rend="italic">(încet, numai către el)</hi>: Ăștia doi…</p>
                  <p>ȘTEFAN: Ei?</p>
                  <p>CORINA: Au venit.</p>
                  <p>ȘTEFAN: Cum au venit?</p>
                  <p>CORINA: Au venit să stea aici.</p>
                  <p>ȘTEFAN: Aici, la noi?</p>
                  <p>CORINA: Da, în pensiune.</p>
                  <p>ȘTEFAN: Nu se poate. <hi rend="italic">(Face un pas spre cei doi.)</hi> Dumneavoastră pe cine căutați?</p>
                  <p>DOMNUL: Am mai spus o dată: pe domnișoara Weber.</p>
                  <p>ȘTEFAN: Nu există.</p>
                  <p>DOMNUL: Cum nu există, dom’le, cum nu există? Mă rog, pensiunea Weber…</p>
                  <p>ȘTEFAN:, Nu-i aici.</p>
                  <p>DOMNUL: Da’ unde-i?</p>
                  <p>ȘTEFAN: Habar n-am.</p>
                  <p>CUCOANA: Ia ascultă, tinere, dumneata îți bați joc de noi? Ce? Noi nu știm pe ce lume umblăm?</p>
                  <p>DOMNUL: N-am luat noi automobilul de la Gheorghieni, că zicea că autobuz nu mai este până mâine dimineață?</p>
                  <p>CUCOANA: Și nu ne-am tocmit cu trei sute de lei pân-aici?</p>
                  <p>DOMNUL: Și nu ne-a zis șoferul că-i aici, sus, între brazi?</p>
                  <p>CUCOANA <hi rend="italic">(argument suprem)</hi>: Și nu scrie afară, pe firmă, mare de-ți ia ochii, „Pension Weber”?</p>
                  <p>ȘTEFAN <hi rend="italic">(către Jeff, încet)</hi>: Ce firmă e?</p>
                  <p>JEFF <hi rend="italic">(același joc)</hi>: Firma de sus, deasupra balconului. N-am putut s-o dau jos.</p>
                  <p>ȘTEFAN: Ei, și dacă scrie? Ce, dumneata crezi tot ce scrie? Dac-o scrie afară Karlsbad, înseamnă că aici e Karlsbad?</p>
                  <p>DOMNUL <hi rend="italic">(rămâne un moment descumpănit de argument.)</hi>
                  </p>
                  <p>CUCOANA <hi rend="italic">(și ea un moment derutată, își revine cu energie)</hi>: Karlsbad, ne-Karlsbad, noi aici rămânem. Nu mă mișc din loc până nu vine domnișoara Weber. <hi rend="italic">(Se așază pe valiză.)</hi> Strig-o, Costache!</p>
                  <p>DOMNUL <hi rend="italic">(strigând)</hi>: Să vie domnișoara Weber! Să vie domnișoara Weber!</p>
                  <p>ȘTEFAN <hi rend="italic">(alarmat)</hi>: N-o striga, domnul, că te aude.</p>
                  <p>DOMNUL: Ba strig, domnule, strig. <hi rend="italic">(Se îneacă, tușește.)</hi>
                  </p>
                  <p>ȘTEFAN <hi rend="italic">(către Jeff)</hi>: Jeff du-te sus și ține de vorbă pe Fräulein Weber. Nu cumva să coboare. Dacă e nevoie, închide-o în cameră cu cheia.</p>
                  <p>CORINA <hi rend="italic">(tot către Jeff, încet)</hi>: Și spune-i lui Bogoiu să vie aici repede.</p>
                  <p rend="italic">(Jeff iese.)</p>
               </div>
               <div type="div3">
                  <head>
                     <anchor xml:id="id_SCENA_XI_2"/>Scena XI</head>
                  <p>Aceiași, fără JEFF</p>
                  <p>DOMNUL <hi rend="italic">(care un moment tăcuse pentru ca să-și recapete suflul pierdut)</hi>: Domnișoara Weber, Weber, Weber…</p>
                  <p>CORINA <hi rend="italic">(se apropie de el, cu mari menajamente)</hi>: Domnule, calmează-te.</p>
                  <p>CUCOANA: Nu te calma, Costache!</p>
                  <p>DOMNUL <hi rend="italic">(intransigent)</hi>: Nu mă calmez. Weber! Weber! <hi rend="italic">(Se îneacă iar și tușește.)</hi>
                  </p>
                  <p>CORINA: Vai de mine! I se face rău. Apă, apă!</p>
                  <p>DOMNUL <hi rend="italic">(sufocat, face semn cu mâna că nu-i nimic, că n-ar nevoie de ajutor. Corina, cu alarmă simulată, aleargă în hol și toarnă un pahar cu apă pe care-l aduce. Ștefan l-a apucat ferm pe Domn și-l duce spre un șezlong. Cu o ultimă tresărire de voință, Domnul mai apucă să strige o dată: Weber!” Ștefan a izbutit să-l așeze pe șezlong, unde aproape îl imobilizează. Corina îi toarnă cu de-a sila paharul cu apă pe gât, obligându-l să-l bea. Domnul a rezistat cât a rezistat, dar acum e obosit. Șezlongul, apa l-au moleșit. Rămâne în șezlong o clipă, fără suflu. La dreapta lui — Ștefan la stânga — Corina. Cucoana a urmărit jocul mirată, neînțelegând nimic, amețită puțin de rapiditatea mișcărilor)</hi>.</p>
                  <p>CORIA: Astmă. E astmatic, săracul.</p>
                  <p>STEFAN: E astmatic și vine la munte Moarte sigură.</p>
                  <p>DOMNUL <hi rend="italic">(tresare)</hi>: Ai? <hi rend="italic">(Încearcă să se ridice. Cu o singură mâna, Ștefan îl obligă să rămână locului.)</hi>
                  </p>
                  <p>CUCOANA: Costache! Scoal’ d-acolo! Scoal’ d-acolo n-auzi?</p>
               </div>
               <div type="div3">
                  <head>
                     <anchor xml:id="id_SCENA_XII_2"/>Scena XII</head>
                  <p>Aceiași, BOGOIU</p>
                  <p>Bogoiu intră pe scara din fund, coboară în grabă treptele. Corina se duce spre el.</p>
                  <p>BOGOIU: M-ați chemat?</p>
                  <p>CORINA: Căpitane, sunt doi pasageri clandestini pe vapor.</p>
                  <p>BOGOIU <hi rend="italic">(arătându-i din ochi pe cei doi)</hi>: Ăștia? </p>
                  <p>CORINA: Ăștia.</p>
                  <p>BOGOIU <hi rend="italic">(coboară din planul I. Vorbește autoritar și sobru. E pătruns de ceea ce face)</hi>: Voi sunteți clandestinii?</p>
                  <p>DOMNUL <hi rend="italic">(care și-a revenit în parte, dar uluit de întrebare)</hi>: Cum clandestini?</p>
                  <p>BOGOIU: Te faci că nu ști? Adă-ncoa bilete. Să le văd.</p>
                  <p>DOMNUL <hi rend="italic">(din ce în ce mai uluit)</hi>: Ce bilete, dom’le. </p>
                  <p>CUCOANA: Și cine ești dumneata?</p>
                  <p>BOGOIU: Voiajezi fără bilete și mă mai întrebi cine sunt. O să vezi dumneata cine sunt eu.</p>
                  <p>CUCOANA: Ba, pardon. Nu voiajăm fără bilete. Biletele le am eu. Sunt aici <hi rend="italic">(Își deschide poșeta — o poșetă imensă — în care scotocește un timp, și scoate, în fine, două jumătăți de bilet de tren.)</hi> Poftim.</p>
                  <p>BOGOIU <hi rend="italic">(a luat biletele și le-a cercetat)</hi>: Nu-s bune. Altele.</p>
                  <p>CUCOANA: Cum să nu fie bune, păcatele mele? Noi plătim jumătate de preț, ca dumnealui e funcționar la Regie. Uite și carnetul <hi rend="italic">(Scoate un carnet de identitate, pe care i-l întinde, dar la care Bogoiu nici nu se ostenește să se uite.)</hi>
                  </p>
                  <p>BOGOIU: Nu-s bune, madam. Astea-s de tren.</p>
                  <p>CUCOANA: Păi da’ de ce să fie?</p>
                  <p>BOGOIU: De vapor.</p>
                  <p>DOMNUL <hi rend="italic">(scos din sărite)</hi>: Ia ascultă, domnule, ați înnebunit? Sau vreți să ne-nnebuniți pe noi? Ce e comedia asta? Cu mine să nu vă jucați! M-auzi? Să nu vă jucați. Eu nu știu multe.</p>
                  <p>CUCOANA: Costache!</p>
                  <p>DOMNUL <hi rend="italic">(pornit de tot)</hi>: Nici un Costache. Da’ până când? Aici am venit, aicea rămân. Nici nu vă cunosc. N-am venit la dumneavoastră. Eu la domnișoara Weber am venit. Să vie domnișoara Weber! Vreau s-o văd pe domnișoara Weber!</p>
               </div>
               <div type="div3">
                  <head>
                     <anchor xml:id="id_SCENA_XIII_2"/>Scena XIII</head>
                  <p>Aceiași, MADAME VINTILĂ, MAIORUL</p>
                  <p>În cursul ultimelor replici, a intrat prin fund, ușa din stânga, madame Vintilă. A auzit țipete și a ieșit să vadă ce se întâmplă. Privește cu curiozitate grupul de pe terasă, întrebând din ochi, când pe unul, când pe celălalt, ce se petrece. Tot jocul destul de șters, pentru a nu distrage atenția spectatorului de la grupul principal.</p>
                  <p>MAIORUL <hi rend="italic">(intră prin dreapta, cu racheta în mână, uimit de țipete, dă nas în nas cu Domnul)</hi>: Ce e, domnule? Ce te-a apucat?</p>
                  <p>DOMNUL: Dumneata ești domnișoara Weber?</p>
                  <p>MAIORUL: Nu.</p>
                  <p>DOMNUL: Atunci, ce te-amesteci? <hi rend="italic">(Continuă să țipe.)</hi> Weber! Weber!</p>
               </div>
               <div type="div3">
                  <head>
                     <anchor xml:id="id_SCENA_XIV_2"/>Scena XIV</head>
                  <p>Aceiași, JEFF</p>
                  <p>Jeff intră în scenă, coborând scara din fund, acceptă să-i vorbească lui Ștefan, pentru că în cei doi intruși simte o primejdie comună. Dar e sobru, fără comunicativitate, atitudine de „serviciu comandat”.</p>
                  <p>ȘTEFAN: Ce e nou, Jeff?</p>
                  <p>JEFF: A auzit voci și a vrut să coboare. Am încercat s-o opresc, n-a vrut și… am închis-o. Uite cheia.</p>
                  <p>ȘTEFAN: Dă-o-ncoa. <hi rend="italic">(Către cei doi intruși:)</hi> Așa. Și acum să stăm liniștiți de vorbă.</p>
                  <p>DOMNUL <hi rend="italic">(țipând mereu)</hi>: Cu dumneata nu stau de vorbă, dom’le. Nu te cunosc.</p>
                  <p>ȘTEFAN: Rău faci. Ascultă-mă. Ascultați-mă. Dumneavoastră vreți s-o vedeți pe domnișoara Weber? N-o s-o vedeți. Nu e. Nu mai e. O să strigați. O dată, de două ori, de nouă ori. Și n-o să vie. Vedeți, cheia asta? E de la odaia ei. <hi rend="italic">(Pune cheia în buzunar.)</hi> Cred că înțelegeți.</p>
                  <p>DOMNUL <hi rend="italic">(gest de protest)</hi>.</p>
                  <p>ȘTEFAN: A! Știu ce o să spuneți. Că, țipând, v-ar putea auzi cineva. Un vecin… un jandarm…</p>
                  <p>DOMNUL <hi rend="italic">(gest de satisfacție, care vrea să spună: „Ei vezi? Ei vezi?”)</hi>.</p>
                  <p>ȘȚEFAN: Eroare, domnul meu. Profundă eroare. Ziceați că ați venit cu automobilul. Mă rog, ați văzut dumneavoastră pe tot drumul, până aici, o casă?</p>
                  <p>MAIORUL: O singură casă?</p>
                  <p>MADAME VINTILĂ: Un bordei?</p>
                  <p>BOGOIU: N-ați văzut. Și de unde să vedeți daca nu e?!</p>
                  <p>ȘTEFAN: Suntem singuri. Absolut singuri. Până la Ghilcoș, paisprezece kilometri.</p>
                  <p>JEFF: Până la Gheorghieni, treizeci și șase.</p>
                  <p>ȘTEFAN: Cine să vă audă până acolo? <hi rend="italic">(Domnul și Cucoana ascultă consternați, reduși la tăcere de „logica faptelor”.)</hi> Prin urmare, nu e mai bine să stă cuminte de vorbă? O să ne înțelegem. Ia dumneata loc. <hi rend="italic">(Îl ia pe Domn și-l duce din nou pe șezlong. Domnul se lasă greu, dar nu rezistă propriu-zis — mai ales Corina fiind lângă el și ajutându-l, cu multe menajamente, să se așeze.)</hi> Și dumneata… <hi rend="italic">(Îndreptându-se spre Cucoana:)</hi> Dumneata aici… <hi rend="italic">(Se duce la șezlongul lui, îl apropie de cel care șade Domnul și pe urmă continuă, cu gravitate:)</hi> Doamnă! Nu știu dacă vă dați seama de importanta gestului meu. Dumnealor mă cunosc și mă vor înțelege. <hi rend="italic">(Arătând-o pe madame Vintilă:)</hi> Dumneaei mai ales. Scaunul acesta este al meu. <hi rend="italic">(Magnanim:)</hi> Vi-l ofer, Da. Vi-l ofer. Ședeți. <hi rend="italic">(Cucoana l-a urmărit buimăcită de locvacitatea lui. Se apropie timidă — e primul ei moment de timiditate — și ia loc cu un sentiment de nesiguranță.)</hi> Da, da, puteți ședea. Așa… Și acum, prietenește — da’ știți? — prietenește: ce căutați dumneavoastră aici?</p>
                  <p rend="italic">(Între timp, toată lumea s-a apropiat de planul I. Spre centrul rampei. Distribuția grupului e următoarea: Domnul și Cucoana, fiecare pe câte un șezlong. Corina și Ștefan — în picioare, între cele două șezlonguri — Corina de partea Domnului, Ștefan de partea Cucoanei. Maiorul, Bogoiu, Madame Vintilă și Jeff închid șezlongurile într-un semicerc. În momentul în care Ștefan a pus ultima întrebare, grupul a fost constituit cum am spus mai sus și toată lumea îi fixează pe cei doi. Moment de tăcere. Domnul și Cucoana nu știu ce să răspundă.)</p>
                  <p>CORINA: Aici… în pustietatea asta?</p>
                  <p>ȘTEFAN: De ce nu va duceți la Borsec, că-i apă gazoasă?</p>
                  <p>CORINA: De ce nu vă duceți, la Sovata, că-i muzică militară?</p>
                  <p>MAIORUL: De ce nu la Sinaia, că-i ruletă?</p>
                  <p>MADAME VINTILĂ: De ce nu la mare?</p>
                  <p>JEFF: De ce nu la șes?</p>
                  <p>BOGOIU: De ce nu la deal?</p>
                  <p>CORINA: Da’ aici? Ce să vedeți aici? </p>
                  <p>BOGOIU: Sau ați fi venit să-l vedeți pe dumnealui <hi rend="italic">(îl arată pe Maior)</hi> cum prinde pești? V-ați ars. Nu prinde niciunul. Vă spun eu. </p>
                  <p>DOMNUL <hi rend="italic">(brusc interesat)</hi>: Sunt și pești?</p>
                  <p>BOGOIU: Sunt, dar cine i-a văzut?</p>
                  <p>DOMNUL <hi rend="italic">(cu satisfacție, către nevastă)</hi>: Ei madam? Ziceai să nu-mi iau undița. Dacă te ascultam pe dumneata… </p>
                  <p>MAIORUL <hi rend="italic">(direct vizat)</hi>: Și ai luat-o?</p>
                  <p>DOMNUL: Se putea, nene? E jos în automobil.</p>
                  <p>MAIORUL: De ce?</p>
                  <p>DOMNUL: Cum de ce? Ca să pescuiesc. </p>
                  <p>MAIORUL: Să pescuiești, ce?</p>
                  <p>DOMNUL: Pești.</p>
                  <p>MAIORLTL: Peștii mei?!</p>
                  <p>BOGOIU: Peștii lui?!</p>
                  <p>DOMNUL <hi rend="italic">(care începe din nou să se indigneze)</hi>: Cum ai dumitale, dom’le? Cum ai lui, dom’le? Ce? I-ați ștampilat?</p>
                  <p>ȘTEFAN <hi rend="italic">(prezidențial)</hi>: Vă rog, domniilor, vă rog. Să nu ne pierdem calmul. Calmul așa de greu câștigat. Să revenim la ce ne interesează și să discutăm fără digresiuni. Nu-i așa, doamnă? Fără digresiuni.</p>
                  <p>CUCOANA <hi rend="italic">(nu înțelege, dar aprobă, sedusă de „manierele” lui Ștefan)</hi>. </p>
                  <p>ȘTEFAN: Vedeți? Și doamna e de aceeași părere. Să discutăm civilizat. Așadar… dumneavoastră n-ați vrea să plecați de aici?</p>
                  <p>DOMNUL: Nici mort.</p>
                  <p>ȘTEFAN: Păcat… Păcat, fiindcă dacă nu plecați singuri, o să fim siliți să vă expulzăm. <hi rend="italic">(Explicând:)</hi> Să vă dăm afară. Și cu cât întârziați, cu atât e mai neplăcut. Vedeți? Se înserează. <hi rend="italic">(Într-adevăr, lumina a început să scadă.)</hi>
                  </p>
                  <p>CORINA: Se face frig.</p>
                  <p>ȘTEFAN <hi rend="italic">(cu tonul politicos și impersonal cu care dă o informație)</hi>: La munte, nopțile sunt reci. Și nu cred că se doarme prea bine pe șosea. </p>
                  <p>CUCOANA <hi rend="italic">(cu un început de teamă)</hi>: Costache?...</p>
                  <p>DOMNUL <hi rend="italic">(se uită la unul, se uită la altul, nu știe ce să facă. Pe urmă, se decide)</hi>: În ruptul capului. Aici rămânem. S-o vedem și p-asta!</p>
                  <p>BOGOIU: O s-o vezi. Ascultați-mă pe mine: o s-o vezi. Dumneatale nu știi ce te așteaptă. Întreabă-mă pe mine. Întâi și-ntâi îți ia creta.</p>
                  <p>DOMNUL: Care cretă?</p>
                  <p>BOGOIU: Creta. Pe urmă… Vezi cravata asta? <hi rend="italic">(Îi ia cravata în mână și o pipăie.)</hi> Frumoasă, n-am ce zice. Frumoasă da’ ți-o ia. Și pantalonii… <hi rend="italic">(Pipăie stofa pantalonilor.)</hi> Tii! Teribilă, dom’le! N-are moarte. Stofă englezească! Ți-i ia și pe ăștia.</p>
                  <p>MAIORUL: Și să te-ntreb și eu ceva…</p>
                  <p>DOMNUL <hi rend="italic">(care l-a ascultat cu desăvârșire aiurit pe BOGOIU, urmărindu-i fiecare cuvânt, fiecare gest cu o blândă stupoare, îl întrerupe pe Maior, fără violență însă)</hi>: Nu mai întreba, domnule. Lasă. Ați întrebat destul. Să întreb și eu acum. O singură dată. <hi rend="italic">(Se ridică în picioare, îi privește pe toți lung și întreabă îngrijorat, cu sinceră seriozitate:)</hi> Dumneavoastră nu sunteți nebuni?</p>
                  <p>CORINA <hi rend="italic">(după un moment de tăcere, în timpul căruia fiecare părea că reflectează pentru a răspunde în consecință de cauză)</hi>: Ba da. Nu cu totul nebuni. Puțin. Mai mult într-o ureche, decât nebuni de-a binelea. Iertați-ne că nu v-am spus-o de la început.</p>
                  <p>DOMNUL: Nu era nevoie… se vede…</p>
                  <p>CORINA: Noi, ăștia, câți suntem aici, avem fiecare scrânteala noastră, mica noastră scrânteală. Și s-a potrivit să ne înțelegem destul de bine. Nu de la început. <hi rend="italic">(Către Ștefan:)</hi> Nu e așa că nu de la început? <hi rend="italic">(Din nou către cei doi:)</hi> Acuma însă facem un fel de familie… o echipă… un joc… E un joc pe care n-o să știți niciodată să-l jucați. Pentru că… voi veniți direct de la București. În timp ce noi… noi picăm puțin din lună. <hi rend="italic">(Domnul și Cucoana au rămas pironiți, la dreapta și la stânga Corinei. Se privesc peste capul ei cu o mirare în care licărește parcă un început de înțelegere. Par a-și spune: „nu vezi că cu ăștia nu e nimic de făcut?”)</hi>. Nu spuneți nimic. Nu e nevoie. Ați înțeles. Știu, simt că ați înțeles… Poate că trebuia să vă vorbim așa de la început. Ce vreți? Ne-ați speriat… Când v-am văzut intrând, ni s-a părut că tot jocul nostru se sfârșește… că se sfârșește prea devreme… Dar acum… fiindcă ați înțeles, o să vă duceți. <hi rend="italic">(Îi ia și pe unul, și pe altul de braț și merge cu ei spre stânga, pe unde au intrat.)</hi>
                  </p>
                  <p>ȘTEFAN: Vă așteaptă jos o mașină. Fără nicio grabă sunteți într-un ceas și jumătate la Gheorghieni. <hi rend="italic">(În timp ce vorbește, Domnul și Cucoana își ridică valizele, pledurile, pachetele pe care le lăsaseră jos, la intrare.)</hi>
                  </p>
                  <p>CORINA: Se înserează și e senin.</p>
                  <p>ȘTEFAN: O să aveți un drum minunat.</p>
                  <p>CORINA: Ce bun e pledul ăsta!</p>
                  <p>ȘTEFAN: Vă înveliți bine și nici nu știți când ați ajuns în oraș. <hi rend="italic">(Cei doi și-au luat toate bagajele, așa cum au intrat prima dată, în scenă. Se retrag puțin buimăciți, cu fața spre grup, privindu-i pe toți lung.)</hi> N-ați uitat nimic? Ba da. Ați uitat să ne spuneți bună seara.</p>
                  <p>DOMNUL și CUCOANA <hi rend="italic">(se uită unul la altul, ezită, sunt încurcați, și pe urmă timid, aproape în același timp)</hi>: Bună seara.</p>
                  <p>TOȚI <hi rend="italic">(înclinându-se ușor)</hi>: Bună seara.</p>
                  <p rend="italic">(Cei doi ies.)</p>
               </div>
               <div type="div3">
                  <head>
                     <anchor xml:id="id_SCENA_XV_2"/>Scena XV</head>
                  <p>Aceiași, fără CUCOANA și DOMNUL, apoi un moment, DOMNUL.</p>
                  <p>Toți câți rămân în scenă se privesc ușurați. Din toate piepturile, un lung oftat de ușurare. Fiecare se așază pe unde poate. Ștefan, evident, pe șezlongul lui. Moment de tăcere, ca după o mare primejdie din care scapi teafăr.</p>
                  <p>DOMNUL <hi rend="italic">(intră iar)</hi>: Tot eu… <hi rend="italic">(Toți sar brusc în picioare, împinși ca de un resort. Îl privesc cu răsuflarea tăiată.)</hi> Nu vă speriați. Nu rămân. Nu mai rămân nici dacă mă rugați. Nici dacă mă plătiți. Ne ducem la mare. Da’ voiam să fac o întrebare. Ultima. De la Ghiorghieni e tren la Constanta? </p>
                  <p>MAIORUL: E, da’ e cam lung. O zi și jumătate. </p>
                  <p>DOMNUL: O zi și jumătate. Care va să zică, azi avem joi, 12… Dacă plecăm diseară… <hi rend="italic">(Vocea Cucoanei din culise: „Costache!”)</hi> Vin, soro, vin… <hi rend="italic">(Iese din scenă.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_XVI_2"/>Scena XVI</head>
                  <p>Aceiași, fără DOMN</p>
                  <p>Același joc ca la începutul scenei precedente. Sentiment general de ușurare. Fiecare se așază Ia locul lui. Moment de tăcere.</p>
                  <p>BOGOIU <hi rend="italic">(care a auzit ultima replică a Domnului, fără să-i dea prea mare atenție, sare luminat, ca și cum abia acum ar fi auzit-o)</hi>: Ce-a zis? Joi? 12? Ați auzit? A zis joi. A zis 12. Joi, joi, joi… E joi și e 12. Dați-mi o cretă! Dați-mi un creion! Dați-mi cerneală! Dați-mi să scriu! <hi rend="italic">(Scrie cu degetul pe jos, pe perete, în aer:)</hi> Joi 12 august, joi 12 august… Presimțeam eu, domnule! Îmi spunea inima. 12 august, 12 au… <hi rend="italic">(Entuziasmul îi scade subit, lasă cuvântul neterminat. Rămâne ca degetul suspendat în aer, deget cu care tocmai desena cifra descoperită. Pe urmă, cu totul dezumflat:)</hi> Dacă azi e în doișpe, atunci pân’ la cincispre’ce mai sunt trei zile. Și la 15…</p>
                  <p>MADAME VINTILĂ: Ce e la 15?</p>
                  <p>BOGOIU: Păi ce să fie… Ministerul… Serviciul… Se termină vacanța… Trebuie să plec… Lumina aia galbenă de la birou… Mirosul de hârtie veche… <hi rend="italic">(Tresărind, aproape violent:)</hi> Eu nu plec. Rămân. Fie ce-o fi, rămân.</p>
                  <p>MAIORUL: Ba o să pleci. Toți plecăm. Azi unul, mâine altul… Cum trece vremea, domnule… Și când mă gândesc că mă-ntorc acolo…</p>
                  <p>MADAME VINTILĂ <hi rend="italic">(pe gânduri)</hi>: Acolo, acasă… lucruri de care te-ai săturat… Aceeași viață, care nu se mai schimbă…</p>
                  <p>CORINA <hi rend="italic">(ușoară, aproape imperceptibilă, privire spre Ștefan)</hi>: Oameni pe care n-o să-i mai vezi…</p>
                  <p>MADAME VINTILĂ: Și alții, pe care ai să-i vezi mereu, întotdeauna…</p>
                  <p rend="italic">(Lumina a scăzut între timp simțitor, fără să se fi întunecat însă de tot. Lung moment de tăcere, în care gândul tuturor se depărtează.)</p>
                  <p>ȘTEFAN <hi rend="italic">(scuturându-se din melancolia care i-a cuprins pe toți)</hi>: Bună treabă mi-ai făcut, domnule Bogoiu. Te felicit. În câte e azi? În câte e azi? Iacă, știi în câte e azi. Îți place? <hi rend="italic">(Face un gest circular, arătându-i vag pe toți, dar arătând mai ales acea nelămurită tristețe care s-a furișat între ei.)</hi> Eram fericiți adineauri. Era o zi oarecare, o zi fără calendar, și eram fericiți. Acuma e joi și în 12 august… și atâta lucru e de ajuns… ca să nu mai fim.</p>
                  <p>BOGOIU: De… dacă știam… Acuma… să uităm și noi…</p>
                  <p>ȘTEFAN: Dacă putem… E mai greu de uitat…</p>
                  <p>BOGOIU: Nu e greu.. Uite, o să mergem la masă și să vezi cum uităm. Nu mergem la masă?</p>
                  <p>MAIORUL <hi rend="italic">(gata la apel)</hi>: Ba mergem…</p>
                  <p>MADAME VINTILĂ: S-a făcut răcoare. Mă duc să mă schimb și viu și eu. <hi rend="italic">(Iese)</hi>.</p>
                  <p>ȘTEFAN <hi rend="italic">(către Bogoiu)</hi>: Tot te duci sus. Uite cheia. Descui-o, pe Fräulein Weber. Să nu știe nimic.</p>
                  <p>BOGOIU: O să țipe.</p>
                  <p>ȘTEFAN: O s-o-mpaci. Faceți un tabinet, o lași să câștige, și se-mpacă ea.</p>
               </div>
               <div type="div3">
                  <head>
                     <anchor xml:id="id_SCENA_XVII_2"/>Scena XVII</head>
                  <p>CORINA, ȘTEFAN, JEFF</p>
                  <p>CORINA <hi rend="italic">(care în tot timpul scenei de mai sus a rămas într-un colț, tăcută, se apropie, acum </hi>
                     <hi rend="italic">Ștefan)</hi>: În câte e azi?</p>
                  <p>ȘTEFAN: Ești glumeață.</p>
                  <p>CORINA: Nu. Întreb cu toată seriozitatea în câte e azi?</p>
                  <p>ȘTEFAN <hi rend="italic">(enunțând)</hi>: Joi 12 august.</p>
                  <p>CORINA: Nu-ti spune nimic data asta?</p>
                  <p>ȘTEFAN: Nimic. Cel, puțin nimic special. E o aniversare?</p>
                  <p>CORINA: Gândește-te bine!</p>
                  <p>ȘTEFAN <hi rend="italic">(caută o clipă și pe urmă ridică din umeri.)</hi>
                  </p>
                  <p>CORINA: Kleine Nachtmusik… Salzburg…</p>
                  <p>ȘTEFAN <hi rend="italic">(cu un gest de plictiseală)</hi>: Ooo! </p>
                  <p>CORINA: Niciun „Ooo”! Avem un pact și cer să-l respecți. Recunoaște că de când am reparat aparatul de radio, nu l-am pus niciodată să cânte. Așa era învoiala. Uite, l-am lăsat, săracul „la colț”. Dar acum… <hi rend="italic">(Ia aparatul de radio și-l ridică cu destulă greutate, încercând să-l ducă spre măsuța lui obișnuită.)</hi>
                  </p>
                  <p>JEFF <hi rend="italic">(îi sare în ajutor)</hi>: Lăsați-mă, domnișoară Cirina… pe mine. <hi rend="italic">(Ia aparatul, îl așază, pe măsuță, pune priza, întoarce butonul.)</hi> Pe unde se transmite?</p>
                  <p>CORINA: Prin Viena.</p>
                  <p>JEFF <hi rend="italic">(citind pe indicatorul aparatului și învârtind butonul)</hi>: 507 lungime de undă. 506 și 8.</p>
                  <p>CORINA: Nu vă oblig să rămâneți aici. Vă puteți duce la masă. </p>
                  <p>ȘTEFAN: Foame nu mi-e, și după o zi așa de agitată, nimic mai bun decât un ceas de șezlong. Fie și muzical, dacă nu se poate altfel. <hi rend="italic">(Fiecare se azază pe câte un șezlong. Între timp, Jeff a continuat să caute postul Viena. S-au auzit diverse zgomote și țârâituri, iar acum se aude destul de clar tic-tacul obișnuit al postului Viena.)</hi>
                  </p>
                  <p>CORINA: Oprește Jeff. Aici e, Viena. Recunosc semnalul. <hi rend="italic">(Se uită la ceas.)</hi> Trebuie să înceapă curând. În câteva minute. Vino aici. <hi rend="italic">(Jeff a rămas lângă aparatul de radio și îi privește de sus, din umbră, pe amândoi.)</hi>Nu vii? <hi rend="italic">(Tăcere.)</hi> Nu vrei să vii, Jeff?</p>
                  <p>ȘTEFAN: Eu zic să vii. Am citit undeva că între muzică și matematică există legături foarte strânse. Or, dumneata, Jeff, care ești cel mai eminent corigent la matematici pe care l-am cunoscut vreodată…</p>
                  <p rend="italic">(Jeff se-ntoarce brusc și iese din scenă, trântind foarte puternic ușa.)</p>
               </div>
               <div type="div3">
                  <head>
                     <anchor xml:id="id_SCENA_XVIII"/>Scena XVIII</head>
                  <p>CORINA, ȘTEFAN.</p>
                  <p>Seara s-a lăsat între timp de tot. E o seară albastră, clară, fără obscuritate. S-ar zice că lumina și-a schimbat numai densitatea, că a devenit mai ușoară, mai vaporoasă. Trecerea s-a făcut lent, fără bruschețe, pe nesimțite. Ieșirea zgomotoasă a lui Jeli e urmată de o clipă de tăcere. Semnalul lui Radio Viena se aude depărtat, ca un tic-tac de ceasornic într-o mare tăcere.</p>
                  <p>CORINA: Ce ai cu el?</p>
                  <p>ȘTEFAN: Nimic.</p>
                  <p>CORINA: Mie mi-e drag.</p>
                  <p>ȘTEFAN: Și mie.</p>
                  <p>CORINA: Atunci, de ce-l repezi?</p>
                  <p>ȘTEFAN: Pentru că așa se vorbește între bărbați. Scurt. Fără mofturi… L-ai văzut când joacă cu mine ping-pong? Simt că fiecare minge, pe care mi-o trimite e un pumn. Are șaisprezece ani. În fundul inimii lui, îmi e recunoscător că mă port cu el ca și cum ar avea douăzeci și cinci.</p>
                  <p>CORINA: Dar ești prea aspru.</p>
                  <p>ȘTEFAN: E felul meu de tandrețe. La șaisprezece ani, e singurul fel de tandrețe care se suportă bine.</p>
                  <p>CORINA: Nu poți să-l suferi.</p>
                  <p>ȘTEFAN: Mi-e foarte drag. Întâi… întâi pentru că e corigent… Nu râde. Am un sentiment de familie pentru toți corigenții din lume. Și eu am fost pe vremea mea… Și sunt și astăzi… <hi rend="italic">(Tăcere.)</hi> Pe urmă… mi-e drag pentru că te iubește. În felul lui. Cu pumnii strânși. Încruntat. Cred că nu știi cum te iubește. Și nici nu trebuie să știi. Nu ți-ar ierta-o…</p>
                  <p>CORINA: Îl cunoști bine? <hi rend="italic">(Întrebarea nu e apăsată. Ea trece mai departe. Visează altceva.)</hi>
                  </p>
                  <p>ȘTEFAN: Destul de bine. L-am mai întâlnit o dată, mai demult. Acum vreo douăzeci de ani. Nu s-a schimbat prea tare. Aceeași privire care trece înaintea cuvintelor. Aceeași frunte care se deschide singură — ca o fereastră — când totul ar voi să se închidă, să se refuze… Și un fel de tăcere bruscată, colțuroasă, de care se lovesc gesturi și cuvinte… Gesturi pe care nu le va, duce niciodată până la capăt… Cuvinte pe care niciodată nu le va spune pe de-a-ntregul.</p>
                  <p>CORINA <hi rend="italic">(chemându-l ușor, fără să-l privească)</hi>: Ștefan!</p>
                  <p>ȘTEFAN <hi rend="italic">(n-a auzit-o, nu o privește)</hi>: De atunci, l-am mai văzut de câteva ori. „În viață”, cum se zice. Din ce în ce mai rar… Din ce în ce mai departe… Când am venit aici, îl pierdusem de tot. Mi se părea că e o foarte veche amintire, foarte veche, foarte ștearsa… Într-o dimineață am dat ochii cu el în oglindă, ca la un colț de stradă. „Unde ai fost?” „Ce-ai făcut?” N-am știut ce să-i răspund. Mi se părea că nu fusesem nicăieri, că nu făcusem nimic…</p>
                  <p>CORINA: Eu nu l-am cunoscut, dar l-am așteptat. L-am așteptat mereu, în toți oamenii pe care i-am întâlnit… în acei câțiva, foarte puțini, pe care mi se părea că-i iubesc. Îmi ziceam: nu-ți pierde răbdarea. Are să vină. Așteaptă. Este poate sub încruntarea asta care te rănește, este poate sub această indiferență, sub această uitare… Așteaptă. Are să vină.</p>
                  <p>ȘTEFAN: Și când vine, nu-l vezi. Și când vorbește, nu-l auzi.</p>
                  <p>CORINA: Și când îl vezi, el trece mai departe. Și când îl auzi, el a tăcut. <hi rend="italic">(După o tăcere:)</hi> Ștefan!</p>
                  <p>ȘTEPAN: Daa. </p>
                  <p>CORINA: Mi-a frig.</p>
                  <p>ȘTEFAN: La munte, nopțile sunt reci.</p>
                  <p>CORINA: Este în hol, pe divan, un șal — șalul meu albastru.</p>
                  <p>ȘTEFAN: E o informație asta?</p>
                  <p>CORINA: Nu. E o rugăminte.</p>
                  <p>ȘTEFAN <hi rend="italic">(se ridică din șezlong cu foarte mare greutate)</hi>: Presimțeam. Totdeauna în viață momentele mele de visare le-am plătit scump. Sunt un sentimental <hi rend="italic">(S-a dus spre divanul din hol, a luat șalul, vine spre Corina și i-l întinde.)</hi>
                  </p>
                  <p>CORINA: Nu așa, dragul meu. Învelește-mă.</p>
                  <p>ȘTEFAN: Mă exploatezi. <hi rend="italic">(O acoperă cu șalul pe picioare, pe urmă se întoarce la locul lui și se întinde în șezlong.)</hi>
                  </p>
                  <p>CORINA <hi rend="italic">(după o secundă)</hi>: Ștefan? Nu auzi?</p>
                  <p>ȘTEFAN: Ba da… ca prin vis. Ciudat. Am sentimentul că dorm, că dorm profund. Și chiar dacă-ți mai este frig, n-am să mă pot ridica de aici, să mai caut un șal.</p>
                  <p>CORINA: Ștefan… Vreau să te sărut.</p>
                  <p>ȘTEFAN: E o rugăminte?</p>
                  <p>CORINA: Nu. E o informație.</p>
                  <p rend="italic">(Un moment, rămân nemișcați la locurile lor. Pe urmă, aproape în același timp, se ridică amândoi, se apropie unul de altul și în sfârșit… se sărută. Se privesc apoi cu gravitate, ca și cum sărutul ar fi rămas undeva între ei. El o ia de mână și se îndreaptă spre scena din fundul holului. Ea îl urmează. În timp ce urcă scara, încep să se audă, ca o voce care a fost mereu prezentă, dar care abia acum se desprinde din tăcere, primele măsuri din romanța din Kleine Nachtmusik, de Mozart. La jumătatea scării se opresc.)</p>
                  <p>CORINA <hi rend="italic">(șoptind)</hi>: Kleine Nachtmusik…</p>
                  <p rend="italic">(Ascultă amândoi o clipă, pe urmă, cu pași foarte ușori, urcă mai departe scara, ieșind din scenă.)</p>
               </div>
               <div type="div3">
                  <head>
                     <anchor xml:id="id_SCENA_XIX"/>Scena XIX</head>
                  <p>BOGOIU.</p>
                  <p>Scena rămâne o clipă goală. Viorile din Salzburg se aud mai precise, dar mereu în surdină. Lumina e foarte albastră. Cu șezlongurile desfăcute, cu șalul Corinei trenând pe unul din ele, terasa pensiunii are într-adevăr ceva de covertă pustie, noaptea.</p>
                  <p>BOGOIU <hi rend="italic">(intră prin stânga. Privește de jur împrejur. Se apropie de cele două șezlonguri. Ia o clipă în mână șalul și-l lasă să cadă la loc. Privește lung spre scara pe unde au ieșit Corina și Ștefan. Se reazemă de perete, pe pragul dintre terasă și hol, și pe urmă, ca și cum în transmite departe un ordin, unui echipaj nevăzut)</hi>. Opriți motoarele. Desfaceți pânzele. Să n-aud nici un val. Nici unul…</p>
                  <p>CORTINA ----</p>
               </div>
            </div>
            <div type="div2">
               <head>
                  <anchor xml:id="id_ACTUL_III"/>Actul III</head>
               <p>Același decor spre sfârșitul lunii august. Dimineață ce, cu lumina ușor obosită, de vag început de toamnă.</p>
               <div type="div3">
                  <head>
                     <anchor xml:id="id_SCENA_1"/>Scena 1</head>
                  <p>CORINA, ȘTEFAN.</p>
                  <p>CORINA <hi rend="italic">(într-o rochie caldă de casă. Ștefan în pantaloni gri, pulover albastru, cu mâneci lungi și închis la gât. Ținuta lor arată o dimineață rece de munte. Corina, pe terasă, în stânga, pe un șezlong, aproape paralel cu rampa, privește afară, spre culise, într-un fel de reverie atentă ca și cum ar urmări ceva foarte important, ce se petrece acolo. În hol, comod instalat într-unul din fotoliile albe de nuiele, Ștefan citește o carte. La ridicarea cortinei, o clipă de tăcere prelungește această situație, care durează probabil mai de demult)</hi>: Încă una…</p>
                  <p>ȘTEFAN: Ai spus ceva?</p>
                  <p>CORINA: A mai căzut încă una. E a șaptesprezecea. Ieri au fost unsprezece. Alaltăieri cinci.</p>
                  <p>ȘTEFAN: Vrei să le numeri pe toate?</p>
                  <p>CORINA: Aș vrea! Sunt așa de multe, că mi-ar trebui o eternitate… Ștefan!</p>
                  <p>ȘTEFAN <hi rend="italic">(fără să-și întrerupă lectura)</hi>: Daa…</p>
                  <p>CORINA: Pot să spun o prostie?</p>
                  <p>ȘTEFAN: Te rog. Nu te jena.</p>
                  <p>CORINA: Eu până acum nu văzusem niciodată cum cade o frunză. Credeam că se rupe și cade.</p>
                  <p>ȘTEFAN: Ai intuiții miraculoase, Corina. Închipuiește-ți că într-adevăr asta e singura metodă a frunzelor de a cădea: se rup și cad. Mă epatezi.</p>
                  <p>CORINA: Și tu mă epatezi, dragul meu. Prin ignoranță. Nu știi, nu bănuiești câte gesturi mărunte sunt într-o cădere de frunză… <hi rend="italic">(Tăcere.)</hi> Optsprezece…</p>
                  <p>CORINA: Zic, optsprezece. A optsprezecea frunză de azi-dimineață.</p>
                  <p>ȘTEFAN: Corina!</p>
                  <p>CORINA <hi rend="italic">(întrebare mormăită)</hi>: Mmm?</p>
                  <p>ȘTEFAN: Te plictisești?</p>
                  <p>CORINA: Da, dragul meu. Mă plictisesc. Mi se întâmplă prima oară în viață — și e delicios.</p>
                  <p>ȘTEFAN: Eu te plictisesc?</p>
                  <p>CORINA: Da, dragul meu. Mă plictisești — și n-am să te uit niciodată din cauza asta… Hm! E curios poate: eu n-am cunoscut până acum decât numai oameni amuzanți. Tu ești primul care nu mă amuză.</p>
                  <p>ȘTEFAN: Mă flatezi, Corina.</p>
                  <p>CORINA: Nu, nu — sunt foarte sinceră. În prima zi când ne-am vorbit, țiu minte că mi-ai spus: „Eu sunt un tip terre-à-terre: plat”. Credeam că te lauzi, dar nu te lăudai. Ești într-adevăr foarte terre-à-terre, Ștefan. N-ai vervă. N-ai fantezie. Și taci. Taaci! Tu ești primul om din viața mea care tace.</p>
                  <p>ȘTEFAN: Sunt primul care te iubește, Corina.</p>
                  <p>CORINA; Poate că e totuna… Te ascult ore întregi cum taci. Ai tot felul de tăceri: vorbărețe, răstite, calme, somnoroase… De la tine am învățat și eu să tac. Nu găsești că fac progrese?</p>
                  <p>ȘTEFAN: În momentul ăsta, nu.</p>
                  <p>CORINA: Ai dreptate, acum nu. Am gust de vorbă, dar o să-mi treacă. De obicei însă, fii loial, Ștefan, și recunoaște: am învățat să tac. Mă mir și eu uneori când mă surprind tăcând. Nu mă recunosc. Mi se pare că ani de zile am trăit într-un vacarm, și că a încetat dedată. Era vacarmul meu personal, erau gesturile mele, pașii mei, mâinile mele, care se agitau… Eram plină de gesturi, ca un pom plin de vrăbii… </p>
                  <p>ȘTEFAN: Dacă nu mă înșel, e o imagine.</p>
                  <p>CORINA: Da, dragul meu. Iartă-mă. N-am să mai fac. Dar lasă-mă s-o termin pe asta: tot am început-o. Ziceam: ca un pom plin de vrăbii Ai venit tu, le-ai speriat și s-au dus. Acuma, uite-mă aici, fără gesturi, fără vorbe… <hi rend="italic">(Tăcere. Își duce mâna la ureche ca și cum ar asculta bătaia unui ceas de mână.)</hi> Îl auzi?</p>
                  <p>ȘTEFAN: Ce?</p>
                  <p>CORINA: Pulsul.</p>
                  <p>ȘTEFAN: Nu.</p>
                  <p>CORINA: Eu îl aud. E ciudat cum nu l-am auzit douăzeci și cinci de ani… Ș-acuma îl aud. Sunt atâtea lucruri pe care nu le știam… Din câte voci mici e făcută o mare tăcere… Ștefan, tu le auzi?</p>
                  <p>ȘTEFAN: Ce să aud?</p>
                  <p>CORINA: Vocile.</p>
                  <p>ȘTEFAN: Una singură, Corina: pe a ta.</p>
                  <p>CORINA: Eu am mai multe, dragul meu. Abia aici le-am descoperit. Vocile mele interioare…</p>
                  <p>ȘTEFAN: Trebuie să fie un scandal când vorbesc toate-deodată…</p>
                  <p>CORINA: Nu. Se înțeleg destul de bine între ele… <hi rend="italic">(Tăcere.)</hi> Nouăsprezece. A căzut a nouăsprezecea frunză.</p>
                  <p>ȘTEFAN: Înseamnă pe hârtie, să nu le uiți.</p>
                  <p>CORINA: Nouăsprezece într-o singură dimineață; nu e mult? Vine toamna. Mi se pare că a și venit. E o pată roșcată pe Hășmașul Mare. Ieri era mai palidă, azi-dimineață mai aprinsă… Septembrie…</p>
                  <p>ȘTEFAN: Încă nu.</p>
                  <p>CORINA: Ba da. Două zile, trei zile, și pe urmă… <hi rend="italic">(Tăcere.)</hi>
                  </p>
                  <p>ȘTEFAN <hi rend="italic">(își închide cartea, se ridică de la locul lui, vine spre ea, se oprește lângă șezlongul ei, jumătate pas în urmă, îi pune ușor mâna pe umăr)</hi>: Ce e cu tine?</p>
                  <p>CORINA <hi rend="italic">(ridica din umeri, fără să-l privească)</hi>: Știu eu? Septembrie..</p>
                  <p>ȘTEFAN: Cum te-ai schimbat, Corina! Ești tu fata pe care am întâlnit-o aici, pe terasa, acum douăzeci și… câte zile?</p>
                  <p>CORINA: Nu, le-am numărat. Mai târziu o să le vină și lor rândul. Acuma sunt ocupată cu frunzele. </p>
                  <p>ȘTEFAN: Ești tu? Aveai un surâs scurt, bătăios. Unde e? Grava mea iubită!</p>
                  <p>CORINA: Mai spune odată.</p>
                  <p>ȘTEFAN: Ce?</p>
                  <p>CORINA: „Grava mea iubită”.</p>
                  <p>ȘTEFAN: Îți place?</p>
                  <p>CORINA: Mă surprinde. Nu credeam că voi putea fi o iubită gravă. <hi rend="italic">(Încercând să glumească.)</hi> Nu era genul meu… gravul meu domn. Necunoscutul meu domn.</p>
                  <p>ȘTEFAN: Ce vrei să spui?</p>
                  <p>CORINA: Eu nu vreau să spun nimic. Cel mult aș vrea să întreb.</p>
                  <p>ȘTEFAN: Întreabă.</p>
                  <p>CORINA: Dar să nu râzi. <hi rend="italic">(Se ridică de la locul ei: cu o foarte mare simplicitate, fără și sconteze niciun efect:)</hi> Ștefan, cine ești tu?</p>
                  <p>ȘTEFAN: Nu m-am prezentat?</p>
                  <p>CORINA: Te-am rugat să nu râzi. Cine ești? Ești un domn bun cu un șezlong și cu câteva manii simpatice de vacanță. Și pe urmă? Și mai departe? </p>
                  <p>ȘTEFAN: Mai departe…</p>
                  <p>CORINA: Da. Știu cine ești în august. Dar în septembrie, cine ești?</p>
                  <p>ȘTEFAN: Ei bine, Corina, în septembrie și în octombrie, „mai departe”, cum zici tu…</p>
                  <p>CORINA: Ștefan.</p>
                  <p>ȘTEFAN: Da.</p>
                  <p>CORINA: Vrei să faci un lucru oribil.</p>
                  <p>ȘTEFAN <hi rend="italic">(scurtă privire întrebătoare)</hi>.</p>
                  <p>CORINA: Vrei să răspunzi.</p>
                  <p>ȘTEFAN: M-ai întrebat.</p>
                  <p>CORINA: N-am întrebat nimic.</p>
                  <p>ȘTEFAN: Corina…</p>
                  <p>CORINA: N-am întrebat nimic. Nu vreau să-mi spui nimic.</p>
                  <p>ȘTEFAN: Totuși…</p>
                  <p>CORWA: Te rog, Ștefan, te rog, taci. Tu, care știi să nu taci așa de bine, taci și de astă dată. Nu te întreb, nu-ți cer, nu vreau, nu mă interesează…</p>
                  <p>ȘTEFAN: Corina, ce înseamnă copilăria asta? Liniștește-te.</p>
                  <p>CORINA: Lasă-mă, te rog, lasă-mă. Sunt zăpăcită. Nu știu ce spun. Nu știu ce întreb. Nu întreb nimic. Lasă-mă singură, cinci minute, două minute. </p>
                  <p>ȘTEFAN: Dar nu se poate. Dar trebuie să-mi explici. </p>
                  <p>CORINA <hi rend="italic">(aproape de lacrimi)</hi>: Nu am nimic de explicat. Lasă-mă, îți spun, lasă-mă…</p>
               </div>
               <div type="div3">
                  <head>
                     <anchor xml:id="id_SCENA_II_3"/>Scena II</head>
                  <p>ACEIAȘI, BOGOIU</p>
                  <p>Bogoiu a intrat de câteva secunde prin fund și a rămas acolo, tăcut, lângă perete, privind fără să înțeleagă ce se întâmplă. În momentul acesta îl zărește Corina.</p>
                  <p>CORINA <hi rend="italic">(încercând să găsească un surâs, în enervarea de care treptat s-a lăsat cuprinsă)</hi>: Uite, dacă nu mă lași, am să mă plâng căpitanului. Domnule Bogoiu! Căpitane! Domnul acesta e indiscret. Nu se mai poate plimba o femeie tânără pe covertă fără să fie acostată? Ce fel de vapor e ăsta?</p>
                  <p>BOGOIU <hi rend="italic">(s-a apropiat. Simte că gluma acoperă un lucru destul de serios, totuși, sau tocmai de aceea, are tactul de a accentua gluma)</hi>: Tinere, ce fel de purtări sunt astea?</p>
                  <p>ȘTEFAN <hi rend="italic">(care preferă și el un moment de destindere)</hi>: Domnule căpitan, te rog să crezi că nu am nicio vină.</p>
                  <p>BOGOIU: Las’, că știm noi. Nicio vină. N-o să-mi spui mie că duduia s-a legat de dumneata.</p>
                  <p>ȘTEFAN: Zău, domnule căpitan.</p>
                  <p>BOGOIU: Nimic. Te rog să fii la docul dumitale. Să nu mă silești să chem echipajul. <hi rend="italic">(Ducându-l puțin de spate:)</hi> Hai, du-te-n cabină și lasă-ne singuri!</p>
                  <p>ȘTEFAN <hi rend="italic">(o privește pe Corina lung)</hi>: Ce copilă ești, Corina!</p>
                  <p>CORINA <hi rend="italic">(surâs afectuos, trist, ușor cochet, cerând parcă iertare. Ștefan iese din scenă)</hi>.</p>
               </div>
               <div type="div3">
                  <head>
                     <anchor xml:id="id_SCENA_III_3"/>Scena III</head>
                  <p>CORINA, BOGOIU</p>
                  <p>BOGOIU <hi rend="italic">(rămâne încurcat. Așteaptă explicații. Dar Corina tace, iar el, prea timid ca să întrebe, încearcă să schimbe vorba)</hi>: E cam rece azi. Toamnă timpurie. Ce i-o fi venit și maiorului să plece tocmai azi pe munte?… Auzi dumneatale, în excursie, și madame Vintilă după el. Te pomenești că-i apucă și ploaia... Eu le-am tot spus: stați, mă oameni buni, că om merge altă dată… că… </p>
                  <p>CORINA <hi rend="italic">(fără bruschețe, continuând parcă un gând)</hi>: Domnule Bogoiu, s-a întâmplat pe vaporul dumitale un lucru… </p>
                  <p>BOGOIU: Trist?</p>
                  <p>CORINA: Nu! Trist nu. Dar serios. Mai serios decât credeam la început.</p>
                  <p>BOGOIU: Pe vaporul meu, domnișoară Corina, se întâmplă numai lucruri serioase.</p>
                  <p>CORINA: Crede-mă, când am venit aici eram foarte departe de tot ce avea să se întâmple. Lăsasem acasă o iubire… un fel de iubire.</p>
                  <p>BOGOIU <hi rend="italic">(mai mult șoptind)</hi>: Civita Vecchia…</p>
                  <p>CORINA: Daa… Civita Vecchia… O! nu mare lucru… Câteva obișnuințe, câteva amintiri… Venisem aici bucuroasă că sunt singură și că le pot uita… Totul era așa de simplu: dumneata, maiorul, Jeff… Până când a venit el… Ții minte seara în care au fost pasagerii clandestini?… În Seara aceea… </p>
                  <p>BOGOIU: Știu.</p>
                  <p>CORINA <hi rend="italic">(ridica surprinsă capul, întrebând din ochi)</hi>. </p>
                  <p>BOGOIU: Da, știu. Eu știu tot ce se petrece pe vaporul meu. Iartă-mă. Nu sunt indiscret, dar e datoria mea. Am știut din prima zi. Cred că am știut înaintea dumitale și înaintea lui.</p>
                  <p>CORINA: Vezi, la început încă nu era prea grav. O întâmplare de vacanță. O mică întâmplare de vacanță. Dar pe urmă… Nu întreba cum… n-aș ști să-ți răspund. Așa cum se face toamna. Așa cum descrește ziua. Fără să prinzi de veste, fără să știi când. L-am iubit. Credeam că e un joc ușor de vară. Bag de seamă că e mai mult, că amenință să fie mai mult decât un joc. Dumneata, domnule Bogoiu, care ești un bătrân căpitan de vapor…</p>
                  <p>BOGOIU: Ei, nu chiar așa de bătrân.</p>
                  <p>CORINA: …ai cunoscut poate multe întâmplări de felul asta… Nimeni nu le știe, decât poate căpitanul vasului, care zâmbește și uită.</p>
                  <p>BOGOIU: Trebuie neapărat să uite?</p>
                  <p>CORINA: De ce?</p>
                  <p>BOGOIU: Cunosc eu un căpitan care n-ar voi…</p>
                  <p>CORINA: Și eu cunosc o fată, care nici ea n-ar voi… Adineauri, când ai intrat aici, era să fac o prostie. O mare prostie. Era să-i spun tânărului domn întâlnit într-o dimineață de august, pe puntea vaporului dumitale, era să-i spun că, deși ne apropiem de port, eu la debarcader nu mă voi despărți. Era să-i spun că iubirea mea nu este un joc și că nu vrea să fie de pe acum o amintire. Era să-i spun… <hi rend="italic">(Tăcere, apoi o schimbare de glas:)</hi> Domnule Bogoiu, eu plec.</p>
                  <p>BOGOIU: Cum pleci? Unde pleci?</p>
                  <p>CORINA: Plec, la București. Acasă.</p>
                  <p>BOGOIU: Când?</p>
                  <p>CORINA: Astăzi. Acum.</p>
                  <p>BOGOIU: Nu se poate.</p>
                  <p>CORINA: Ba da. E mai bine așa. E simplu.</p>
                  <p>BOGOIU: Domnișoară Corina, nu te las.</p>
                  <p>CORINA: Domnule Bogoiu, te rog, înțelege. Înțelege și nu-mi cere explicații. O să-mi ceară el destule.</p>
                  <p>BOGOIU: Dar e o prostie ce vrei să faci.</p>
                  <p>CORINA: Nu. E un lucru cuminte. E poate primul lucru cuminte pe care-l. Fac de când mă știu. Nu mai pot rămâne. Nu mai trebuie să rămân. Haide, domnule Bogoiu, dă-mi o mină de ajutor, dă-mi puțin curaj. Am nevoie. Azi e duminică. Zi de târg la Sîn Dominic. Mai târziu trebuie să treacă, pe la prânz, camioneta O.N.E.F.-ului, de la Borsec. O să-i facem semn. O să mă ia și pe mine… <hi rend="italic">(Cu bruscă deschidere de expresie:)</hi> Ții minte duminica trecută, la Sîn Dominic… Era o nebunie: în costume de baie pe străzi; era o nebunie. Cum se uitau unguroaicele tinere la noi, speriate… Să nu pierzi pipa pe care ți-am cumpărat-o de-acolo. <hi rend="italic">(Bogoiu scoate din buzunar o pipă, arătând-o demonstrativ.)</hi> E proastă, săraca. E urâtă, săraca. Dar e de la Sîn Dominic…</p>
                  <p>BOGOIU <hi rend="italic">(rugător, încet)</hi>: Domnișoară Corine, rămâi.</p>
                  <p>CORINA <hi rend="italic">(face semn din cap că nu. Gest blând, dar decis)</hi>: Mă duc sus, să-mi strâng lucrurile. Dumneata rămâi aici. Ai să-l vezi pe Jeff… Și pe Ștefan… Spune-le că plec. <hi rend="italic">(Corina se depărtează de el, îndepărtându-se spre scena din fund.)</hi>
                  </p>
                  <p>BOGOIU: Domnișoară Corina!</p>
                  <p>CORINA <hi rend="italic">(se oprește din mers, îl privește așteptând.)</hi>
                  </p>
                  <p>BOGOIU <hi rend="italic">(cu elan)</hi>: Plec și eu cu dumneata.</p>
                  <p>CORINA: Nu. Un căpitan, domnule Bogoiu, nu-și părăsește niciodată vaporul. <hi rend="italic">(Se urcă pe scară.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_IV_3"/>Scena IV</head>
                  <p>Aceiași, JEFF</p>
                  <p>JEFF <hi rend="italic">(a apărut la capătul de sus al scării, tocmai în momentul în care Corina se pregătea să urce. Are o carte în mână)</hi>: Bună dimineața, domnișoară Corina.</p>
                  <p>CORINA <hi rend="italic">(a rămas locului. Răspunde încet, fără să-l privească bine în ochi, ca și cum s-ar eschiva)</hi>: Bună dimineața, Jeff.</p>
                  <p>JEFF <hi rend="italic">(urcă treptele spre ea. Se oprește în fața ei. Vorbește cu animație)</hi>: Azi e duminică. Am venit să dau raportul săptămânii.</p>
                  <p>CORINA: Da, Jeff. <hi rend="italic">(Îi pune ușor o mână pe umăr.)</hi>
                  </p>
                  <p>JEFF <hi rend="italic">(deschide cartea)</hi>: La geometria descriptivă, de luni până azi, patruzeci și două de pagini. Să știi că am trecut de cea mai grea…</p>
                  <p>CORINA <hi rend="italic">(fără prea multă convingere)</hi>: Dar le știi?</p>
                  <p>JEFF: Ca pe apă. La algebră, douăsprezece pagini: ecuațiile de gradul al doilea. <hi rend="italic">(Se oprește, se uită drept în ochii ei, așteptând un cuvânt de aprobare.)</hi> N-am lucrat bine?</p>
                  <p>CORINA: Ba da. Ai fost harnic.</p>
                  <p>JEFF: Știți, am făcut mai mult decât mi-ați însemnat dumneavoastră. Vedeți <hi rend="italic">(îi arată pe carte:)</hi> era însemnat numai până aici… Eu am făcut și… <hi rend="italic">(Pentru că ea tace, el are impresia că se îndoiește de spusele lui. Îi întinde cu un gest brusc cartea deschisă.)</hi> Dacă nu credeți, puteți să mă ascultați.</p>
                  <p>CORINA: Te cred, Jeff.</p>
                  <p>JEFF: Atunci, după masă la patru…</p>
                  <p>CORINA <hi rend="italic">(Cu un gest vag)</hi>: După masă…</p>
                  <p>JEFF: Domnișoară Corina, mi-ați promis. Eram înțeleși. Dacă termin într-o săptămână până unde ați făcut semn, atunci duminică după masă, la patru veniți cu mine pe lac, numai cu mine, numai noi doi, și vâslesc eu. Mi-ați promis…</p>
                  <p>CORINA: După masă nu se poate. Nu se mai poate.</p>
                  <p>JEFF <hi rend="italic">(violent)</hi>: Nu vă lasă el!</p>
                  <p>CORINA: Jeff, te-am rugat de atâtea ori să nu mai spui așa: „el”. <hi rend="italic">(Pauză. Pe urmă cu o voce care încearcă să fie fără emoție:)</hi> După masă… nu mai sunt aici.</p>
                  <p>JEFF <hi rend="italic">(o privește pe ea. Pe urmă, scurt, pe Bogoiu, întrebător)</hi>.</p>
                  <p>BOGOIU: Pleacă.</p>
                  <p>JEFF: Când? De ce?</p>
                  <p>CORÂNA: Plec chiar acum. Înainte de prânz. De ce? <hi rend="italic">(Ridicare din umeri.)</hi> Am primit o veste de la București.</p>
                  <p>JEFF: Ce veste? Când? Poșta n-a trecut. Telefonul n-a sunat. De ce glumiți cu mine? V-am rugat de atâtea ori să nu glumiți cu mine.</p>
                  <p>CORINA <hi rend="italic">(îl privește drept în ochi)</hi>: Jeff, de-atâtea ori am glumit cu tine. Acuma nu glumesc.</p>
                  <p>JEFF <hi rend="italic">(nu înțelege, nu acceptă, o privește plin de întrebări, deși simte că ceea ce spune ea este foarte serios.)</hi>
                  </p>
                  <p>CORINA <hi rend="italic">(se desprinde de lângă el și urcă scara încet, urmărită de privirea lui, până ce iese din scenă. Bogoiu a asistat la întreaga scenă, fără să spună nici un cuvânt, încurcat de privirea disperat întrebătoare a lui Jeff, de gesturile evazive ale Corinei.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_V_3"/>Scena V</head>
                  <p>BOGOIU, JEFF, mai târziu ȘTEFAN</p>
                  <p>JEFF <hi rend="italic">(după ce a rămas un moment ațintit spre ușa de sus, pe unde, a ieșit Corina, își îndreaptă privirea spre Bogoiu)</hi>: Domnule Bogoiu…</p>
                  <p>BOGOIU: Pe mine, băiete, să nu mă întrebi nimic. Nu știu nimic. Nu pricep nimic. <hi rend="italic">(În momentul acesta intră Ștefan. Jeff îl zărește, îl fixează intens și pe urmă izbucnește.)</hi>
                  </p>
                  <p rend="color(#000000)">JEFF: Din cauza ta… <hi rend="italic">(Iese alergând și trântind cu violență ușa.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_VI_3"/>Scena VI</head>
                  <p>BOGOIU, ȘTEFAN</p>
                  <p>ȘTEFAN <hi rend="italic">(nu înțelege strigătul lui Jeff. E mai mult decât supărat)</hi>: Ce e cu el? Ce are?</p>
                  <p>BOGOIU <hi rend="italic">(evaziv)</hi>: Domnișoara Corina…</p>
                  <p>ȘTEFAN: Ei?</p>
                  <p>BOGOIU: Trebuia să meargă după masă cu el pe lac, și acuma… și acuma, cică nu mai merge.</p>
                  <p>ȘTEFAN: Foarte rău. De ce nu merge?</p>
                  <p>BOGOIU <hi rend="italic">(încurcat)</hi>: Fiindcă… <hi rend="italic">(Apoi energic, ca și cum s-ar decide să spună tot:)</hi> Fiindcă… <hi rend="italic">(Totuși nu îndrăznește.)</hi> Ei, da’ știu eu de ce nu mai merge?…</p>
                  <p>ȘTEFAN: Capricii. Capricii cu Jeff! I-am spus că nu se cochetează cu un copil ca el. Bietul băiat! <hi rend="italic">(Pauză.)</hi> Nu știu ce e cu Corina. Nu înțeleg ce are. Ai văzut adineauri… Vorbeam foarte calm amândoi. Deodată, din senin lacrimi în ochi, palidă, gata să plângă… Nu o recunosc. Ea, care de obicei este așa de simplă, așa de deschisă… Dacă n-ai fi intrat dumneata nu știu ce ar fi făcut. Era într-un hal de nervi… Într-adins v-am lăsat împreună. I-ai vorbit?</p>
                  <p>BOGOIU <hi rend="italic">(evaziv)</hi>: Daa…</p>
                  <p>ȘTEFAN: Și?</p>
                  <p>BOGOIU <hi rend="italic">(același joc)</hi>: Dee…</p>
                  <p>ȘTEFAN: Cam puțin. Daa… Dee… Ce spune?</p>
                  <p>BOGOIU <hi rend="italic">(ridică din umeri)</hi>: Hm!</p>
                  <p>ȘTEFAN: Și altceva?</p>
                  <p>BOGOIU <hi rend="italic">(deodată devenit solemn)</hi>: Dragul meu… Vezi… Viața… Înțelegi…</p>
                  <p>ȘTEFAN <hi rend="italic">(îl privește atent căutând să descifreze încurcătura lui)</hi>: Nu înțeleg.</p>
                  <p>BOGOIU: Nici eu.</p>
                  <p>ȘTEFAN: Domnule Bogoiu… Explică-mi.</p>
                  <p>BOGOIU: Da’ mai lăsați-mă, pentru Dumnezeu, mai lăsați-mă. Da’ ce vină am eu? Da’ cine sunt eu? Pe toate, să le explic. Pe toți să-i consolez. Da’ mie cine-mi explică? Și pe mine cine mă consolează?</p>
                  <p>ȘTEFAN <hi rend="italic">(se duce hotărât spre el și-l întreabă aproape răstit)</hi>: S-a întâmplat ceva?</p>
                  <p>BOGQIU: Da. S-a întâmplat.</p>
                  <p>ȘTEFAN: Ce?</p>
                  <p>BOGOIU <hi rend="italic">(pornit să descopere tot)</hi>: S-a întâmplat… S-a întâmplat că… <hi rend="italic">(Se întrerupe iar. Hotărât, nu are destul curaj. Tace o clipă; pe urmă, coborând glasul:)</hi> Nu s-a întâmplat nimic.</p>
                  <p>ȘTEFAN <hi rend="italic">(renunță „să mai ancheteze”. E enervat, face câțiva pași prin hol)</hi>: Bună zi, n-am ce spune. Ați visat rău. Corina, Jeff, dumneata… V-ați molipsit unul de la altul… Pensiunea Weber mi se pare că se duce. Vaporul dumitale se scufundă…</p>
                  <p>BOGOIU <hi rend="italic">(descurajat)</hi>: Crezi că eu vreau?</p>
                  <p>ȘTEFAN: Nu știu ce vrei și nici nu mă interesează. Văd ce vorbești și mi-e de-ajuns. <hi rend="italic">(E lângă șezlongul lui. Bate cu degetul în speteaza lui de lemn, cum ar bate pe un om pe umăr.)</hi> Mi se pare că o să mă întorc la ăsta. E mai sigur… și n-are mistere… și nu se enervează.</p>
               </div>
               <div type="div3">
                  <head>
                     <anchor xml:id="id_SCENA_VII_3"/>Scena VII</head>
                  <p>Aceiași, CORINA</p>
                  <p>CORINA <hi rend="italic">(coboară scara din fund. Are într-o mână câteva cravate. Bogoiu și Ștefan o privesc, fără să-i vorbească. Ea vine spre Bogoiu și-i întinde cravatele)</hi>: Cravatele, domnule Bogoiu.</p>
                  <p>BOGOIU <hi rend="italic">(uluit)</hi>: Dumneata le aveai?!</p>
                  <p>CORINA: Eu.</p>
                  <p>BOGOIU <hi rend="italic">(arătându-l pe Ștefan)</hi>: Și eu îl bănuiam pe el.</p>
                  <p>CORINA: Mă ierți?</p>
                  <p>BOGOIU: Acum…</p>
                  <p>CORINA: Erau în odaia mea. Le și uitasem. Am dat de ele adineauri făcându-mi valiza.</p>
                  <p>ȘTEFAN <hi rend="italic">(întreabă aproape cu indiferență, căci nu știe ce se întâmplă)</hi>: Ce valiză?</p>
                  <p>CORINA <hi rend="italic">(către Bogoiu)</hi>: Nu i-ai spus?</p>
                  <p>BOGOIU <hi rend="italic">(teribil încurcat)</hi>: Eu…</p>
                  <p>ȘTEFAN: Ce valiză, Corina? <hi rend="italic">(O privește întrebător, ea își îndreaptă de asemenea ochii asupra lui, dar nu-i suportă privirea și înclină ușor capul, eschivându-se.)</hi>
                  </p>
                  <p>BOGOIU <hi rend="italic">(care se simte de prisos, se îndreaptă spre ușa din fund, cu cravatele în mână, mergând de-a-ndărătelea, neștiind cum să dispară mai neobservat)</hi>: Eu… înțelegi… vezi… <hi rend="italic">(Iese din scenă.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_VIII_3"/>Scena VIII</head>
                  <p>CORINA, ȘTEFAN.</p>
                  <p>Rămași singuri, se privesc îndelung unul pe celălalt. Într-un sfârșit, Corina se apropie de el. Îi vorbește foarte simplu, s-ar spune fără emoție.</p>
                  <p>CORINA: Ștefan… eu plec.</p>
                  <p>ȘTEFAN: Sigur că pleci. Plecăm cu toții. Azi e duminică, joi e întâi, miercuri seara plecăm.</p>
                  <p>CORINA: Nu miercuri. Astăzi.</p>
                  <p>ȘTEFAN <hi rend="italic">(îngrijorat)</hi>: S-a întâmplat ceva?</p>
                  <p>CORINA: Nu. Nimic. Plec.</p>
                  <p>ȘTEFAN <hi rend="italic">(o privește un moment tăcând. Pe urmă surâde și-i dă o ușoară palmă peste obraz, ca unui copil)</hi>: Dragă Corina, ai nimerit-o rău. Sunt într-o zi în care nu am nici un chef de glumă. <hi rend="italic">(Se depărtează de ea, merge spre măsuța de nuiele, pe care sunt țigări și chibrituri.)</hi> Vrei o țigară?</p>
                  <p>CORINA <hi rend="italic">(ia cutia de țigări, cu un gest liniștit, și o pune la loc pe masă)</hi>: Ascultă, Ștefan. Tu înțelegi foarte bine, când vrei. <hi rend="italic">(Vorbește rar:)</hi> Eu trebuie să plec. Astăzi. Acum. <hi rend="italic">(Scurt, întorcându-și capul:)</hi> Nu mai pot rămâne.</p>
                  <p>ȘTEFAN: Corina!… <hi rend="italic">(O apucă de mâini.)</hi> Uită-te la mine. Ce palidă ești azi! Ce obosită pari! Iartă-mă. Sunt un monstru. Un monstru de indiferență. Ar fi trebuit să văd singur. Înaintea ta. Sigur, ai dreptate. Nu mai poți rămâne aici. Dar înțeleg… E prea pustiu, prea multă tăcere, prea multă singurătate. Eu rabd foarte bine. Sunt obișnuit. Sunt antrenat. Dar tu…</p>
                  <p>CORINA: Dar nu e asta…</p>
                  <p>ȘTEFAN: Ba da, ba da. Văd foarte bine. Ți-am spus-o și azi-dimineață. Te plictisești. Lasă nu protesta. Nu e o rușine. Ai nevoie să umbli pe o stradă, să vezi lume, să auzi un clopot de tramvai, să te oprești la o vitrină. Cu ce entuziasm te uitai săptămâna trecută la bietele vitrine de la Sîn Dominic! Parcă erai un copil într-o prăvălie de jucării. Ar fi trebuit să înțeleg de-atunci. </p>
                  <p>CORINA: Dar te înșeli…</p>
                  <p>ȘTEFAN: Nu mă înșel de loc și te asigur, n-ai niciun motiv să te ascunzi. Ai dreptate, e și asta o bucurie, să umbli pe o stradă cu lume multă, să vezi lumini de oraș, să auzi zgomote de oraș, după ce patru săptămâni n-ai auzit decât greierii țârâind și n-ai văzut decât norii trecând. Uite, și eu sunt fericit — m-auzi? — fericit că mă întorc. E adevărat, mi se părea că încă două-trei zile am mai putea aștepta. Dar nu. Îmi dau seama că e prea mult Plecăm. Plecăm imediat.</p>
                  <p>CORINA: Nu „plecăm”. Plec. Singură.</p>
                  <p>ȘTEFAN: Singură? Cum singură? De ce singură?</p>
                  <p>CORINA <hi rend="italic">(se află acum lângă măsuța telefonului, de care se reazemă cu un gest întâmplător.)</hi>
                  </p>
                  <p>ȘTEFAN: Înțeleg. Telefonul!</p>
                  <p>CORINA <hi rend="italic">(cap surprins, nedumerit.)</hi>
                  </p>
                  <p>ȘTEFAN <hi rend="italic">(aspru)</hi>: Domnul de la Civita Vecchia? Te cheamă! I s-a urât singur. Spune! I s-a urât — nu? — și te cheamă.</p>
                  <p>CORINA: Dar nu… Nu e nici un domn… Și puțin îmi pasă de el…</p>
                  <p>ȘTEFAN: Îți pasă așa de puțin, că la primul lui semn alergi. Domnul a terminat cu Mediterana. E azi la Piure, mâine la Constanța, marți la București. Trebuie să fii în gară, pe peron, să-l aștepți, să-l primești, să-l săruți — sărutul de întoarcere.</p>
                  <p>CORINA: Ștefan, ești stupid.</p>
                  <p>ȘTEFAN: Sunt stupid pentru că înțeleg.</p>
                  <p>CORINA: Ești stupid pentru că vrei să înțelegi. Nu e nimic de înțeles. Nu e nimic de întrebat.</p>
                  <p>ȘTEFAN: Așa credeam și eu: ca nu-i nimic de întrebat. Telefonul acela care venea, nici astăzi nu știu de la cine… nici astăzi nu știu de unde… Dintr-o lume care aveam impresia că nu există.</p>
                  <p>CORINA <hi rend="italic">(încet)</hi>: Și nici nu există…</p>
                  <p>ȘTEFAN: Eram convins că ceea ce se întâmplă aici, între noi doi, este mai adânc și mai grav decât tot ce lăsaseși în urmă. Și de aceea nici nu mă interesa, și de aceea nu întrebam. Dar m-am înșelat. Cumplit: ca un imbecil, ca un licean, ca un începător. E de ajuns să te cheme, pentru ca să fugi și să lași totul aici, ca și cum n-ar fi fost decât o glumă, ca și cum n-ar fi fost decât un joc.</p>
                  <p>CORINA: Dar un joc a fost, Ștefan… Jocul de-a vacanța. L-ai uitat așa de repede? Tu m-ai învățat să-l joc și tocmai tu îl strici! Ce artă ai tu să înveți pe alții jocuri, pe care pe urmă le pierzi! <hi rend="italic">(Încercând să surâdă:)</hi> Așa a fost și cu ping-pongul. Ții minte? Tu mi-ai pus racheta în mână și după trei zile ai pierdut. Ești un profesor prost sau poate că sunt eu o elevă prea bună…</p>
                  <p>ȘTEFAN: Totuși, nu poți pleca așa, Corina. Ce știu eu despre tine?</p>
                  <p>CORINA: Ce-ai zis? Ce știi tu despre mine? <hi rend="italic">(Îl sărută.)</hi> Știi asta. <hi rend="italic">(Îl sărută iar.)</hi> Și asta. Și multe altele. Știi totul.</p>
                  <p>ȘTEFAN: Și nu știu nimic.</p>
                  <p>CORINA: Întocmai. Știi totul și nu știi nimic. Mai mult decât totul și mai puțin decât nimic nu se poate. Ce mai vrei?</p>
                  <p>ȘTEFAN <hi rend="italic">(răspicat)</hi>: Vreau să știu de ce pleci.</p>
                  <p>CORINA: Pentru că trebuie. Pentru că se sfârșește. Pentru că mă întorc.</p>
                  <p>ȘTEFAN: Unde? Lângă cine?</p>
                  <p>CORINA <hi rend="italic">(un moment de tăcere. Pe urmă, cu o schimbare de voce, cu o nuanță de oboseală și de rezistență care cedează)</hi>: Ascultă, Ștefan. Nu mai întreba. Simt că dacă mai întrebi, am să răspund. S-ar putea să-ți pară rău… Și eu știu să întreb. Dar nu vreau. Cine ești tu? Cine sunt eu? Nu știu. Poate că ești prințul de Galles. Poate sunt o mare dansatoare. Pe vapor niciodată nu știi bine cine au fost tovarășii tăi de călătorie. Ștefan… poate că într-adevăr ești prințul de Galles. Rămâi așa. Ce vrei să aflu de la tine? Că est un mic inginer, sau un mic avocat, sau un mic arhitect… Că te vei duce de aici la fabrică, sau pe șantier, sau la tribunal, unde muncești de dimineață până seara și câștigi cinci mii sau opt mii, sau zece mii de lei pe lună. Că tot anul ai, făcut economii naive, de care te jenezi, pentru ca să cucerești o lună de vacantă, în care ți-ai putut da impresia că trăiești o viață somptuoasă… <hi rend="italic">(coborând glasul)</hi> cu o sută optzeci de lei pe zi… Că pantalonii tăi albi — frumoșii tăi pantaloni albi — costă trei sute de lei și sunt cumpărați de gata. Că puloverul tău albastru ți l-a croșetat mama sau o soră… Că eleganța ta — înduioșătoarea ta eleganță, Ștefan — este câștigată cu socoteli mici, eroice, pe care n-o să le mărturisești niciodată… Și eu, ce vrei să-ți spun eu? Că mă întorc într-o casă modestă, oarecare. Că rochiile mi le cos singură, după ce am visat ceasuri întregi la vitrina unui mare magazin… Că pălăria mea nouă este pălăria mea veche, șifonată puțin, ca să semene cu un model văzut la cinematograf… Că fiecare bucurie a mea se plătește cu trei renunțări… Că o floare mai scumpă — uite, o creangă de liliac în februarie… — este o mare sărbătoare, când se întâmplă s-o primesc, sau când fac nebunia să o cumpăr. Că „domnul de la Civita Vecchia” este și el un biet om fără mister. Toate sunt altfel aici, dragul meu. Până și el!… Ce nume de legendă i-ai dat: „domnu e Civita Vecchia”! Ștefan!… Lasă-mă să fiu necunoscuta care se rupe de lângă tine, pentru a se întoarce într-o viață de mister. Lasă-mă să fiu marea dansatoare, care douăzeci de zile, pe coverta unui vapor, s-a amuzat să treacă drept o mică fată sentimentală. Și tu… rămâi prințul meu de Galles.</p>
                  <p rend="italic">(Tăcere. Se privesc lung. Ștefan schițează un gest de obiecție, ar vrea să răspundă, să reziste. Corina îl oprește cu o ridicare de mână, ca și cum i-ar zice: „nu, lasă, vezi bine că am dreptate, vezi bine că nu mai e nimic de spus”. Pe urmă se depărtează, urcă scările, iese din scenă, urmărită de privirea lui.)</p>
               </div>
               <div type="div3">
                  <head>
                     <anchor xml:id="id_SCENA_IX_3"/>Scena IX</head>
                  <p>ȘTEFAN, JEFF</p>
                  <p>Câteva clipe, Ștefan rămâne singur în scenă. Pe urmă, prin fund, stânga, intră Jeff, care îl privește intimidat, apoi se apropie de el.</p>
                  <p>JEFF: O lași să plece? N-o lăsa. Numai dumneata poți s-o oprești, dacă vrei.</p>
                  <p>ȘTEFAN: Cred că nimeni nu poate s-o oprească. Și mi se pare că nici nu trebuie.</p>
                  <p>JEFF: Pentru că n-o iubești.</p>
                  <p>ȘTEFAN: Ca tine, Jeff, nu. Nimeni nu iubește ca tine.</p>
                  <p>JEFF: N-o lăsa să plece. Uite… poate te supără că trebuie să meargă cu mine singură pe lac. Renunț. Dar n-o lăsa să plece. Știu, m-am purtat rău cu dumneata. Nu-mi pare rău și nu-ți cer scuze. Dar dacă te răzbuni, răzbună-te altfel.</p>
                  <p>ȘTEFAN: Nu te-ai purtat rău cu mine. Te-ai purtat dârz. Ca un camarad. Suntem doi camarazi, Jeff. Noi, când vorbim, ne privim în față. <hi rend="italic">(Jeff, care până acum avea ochii în pământ, îi ridică asupra lui Ștefan.)</hi> Dacă n-ai fi așa de tânăr, aș spune „doi bătrâni camarazi”. Fiindcă într-adevăr te cunosc foarte de mult.</p>
                  <p>JEFF: Eu pe dumneata, nu.</p>
                  <p>ȘTEFAN: Și răspunsul ăsta îl cunosc. <hi rend="italic">(Face un pas spre el. Jeff tace cu încăpățânare.)</hi> Jeff, mă tem că nu mai e nimic de făcut. Ne părăsește… Acum, că rămânem singuri, e timpul să facem pace.</p>
                  <p>JEFF: Niciodată.</p>
                  <p>ȘTEFAN: Nu spune vorbe mari. Gândește-te că vine seara. Că ea n-o să mai fie aici. Și că amândoi — și tu, și eu — o să avem nevoie să stăm de vorbă despre ea. O să mă găsești colo la masă, lângă lampă, citind… Încercând să citesc… Serile sunt lungi, băiatule, și seara asta va fi foarte lungă… O să-ți dau o pipă și o să fumăm împreună. Tutunul e cam tare pentru tine, dar nimic nu e mai bun decât o pipa tare, într-o seară ca asta. Și ca să ne treacă de urât, o să rezolvăm ecuații de gradul al treilea, în amintirea ei.</p>
                  <p>JEFF: În amintirea ei… Cel puțin pe dumneata te-a iubit.</p>
                  <p>ȘTEFAN: Nu știu. Cred că și în mine ea descoperise un Jeff din trecut. Un Jeff pe care-l pierduse… și pe care i-am ajutat să-l regăsească… <hi rend="italic">(Tăcere.)</hi> Mă pricepeam destul de bine pe vremuri la ecuațiile de gradul al treilea. Cu puțin exercițiu, cred că o să-mi reamintesc. Tot ecuațiile le faceți într-a șasea?</p>
                  <p>JEFF: Nu. Le-am făcut într-a cincea. Acuma facem trigonometrie și geometrie în spațiu.</p>
                  <p>ȘTEFAN: Stai! Poate mi-amintesc. Cos pătrat de x…</p>
                  <p>JEFF <hi rend="italic">(completând formula)</hi>: …plus sin pătrat de x, egal cu unu.</p>
                  <p>ȘTEFAN: E minunat, Jeff. Au trecut douăzeci de ani și cos pătrat de x plus sin pătrat de x este tot egal cu unu. Nimic nu s-a schimbat… Parcă văd tabla mea de logaritmi. Era în franțuzește, de la Hachette, de unul Dupuis.</p>
                  <p>JEFF: A mea tot de Dapuis este.</p>
                  <p>ȘTEFAN: Nu se poate.</p>
                  <p>JEFF: Ba da. Uite-o. <hi rend="italic">(Ridică de jos, de lângă scara, cărțile pe care le lăsase să cadă la prima ieșire din scenă a Corinei.)</hi>
                  </p>
                  <p>ȘTEFAN <hi rend="italic">(ia cartea în mâna și o răsfoiește cu aviditate)</hi>: Dar e tabla mea de logaritmi, Jeff. Pe asta am învățat eu. Pe una ca asta. Și tot pe una ca asta am rămas corigent, în clasa șasea.</p>
                  <p>JEFF: Ai fost corigent?</p>
                  <p>ȘTEFAN: Da.</p>
                  <p>JEFF: În clasa șasea?</p>
                  <p>ȘTEFAN: Da.</p>
                  <p>JEFF: De ce nu mi-ai spus? Totdeauna am crezut că râzi de mine.</p>
                  <p>ȘTEFAN: Niciodată n-am râs de tine. Tu nu vezi câte lucruri ne leagă? Corina, trigonometria, logaritmul lui Dupuis, corigența… Toate sunt astăzi neschimbate, cum au fost acum douăzeci de ani. Toate sunt la fel. Parcă am fi doi colegi de bancă.</p>
                  <p>JEFF <hi rend="italic">(gânditor)</hi>. Dumneata…</p>
                  <p>ȘTEFAN: Nu „dumneata”. Tu.</p>
                  <p>JEFF: Tu?</p>
                  <p>ȘTEFAN: Da. Tu. E mai simplu. Încearcă.</p>
                  <p>JEFF: Tu.</p>
                  <p>ȘTEFAN: Vezi?</p>
               </div>
               <div type="div3">
                  <head>
                     <anchor xml:id="id_SCENA_X_3"/>Scena X</head>
                  <subtitle>Aceiași, BOGOIU</subtitle>
                  <p>BOGOIU <hi rend="italic">(intră prin stânga, ușa din fund. Se uită când la unul, când la altul, ca și cum ar vrea să le citească în ochi ce s-a mai întâmplat)</hi>: Care va să zică, tot pleacă… <hi rend="italic">(Către Ștefan:)</hi> O lași? <hi rend="italic">(Către amândoi:)</hi>O lăsați… Vouă, la urma urmelor, ce vă pasă? O să găsiți alta. Sunteți tineri. Dar eu? La mine nu v-ați gândit?</p>
                  <p>JEFF <hi rend="italic">(încet, către Bogoiu, care se află acum între el și Ștefan)</hi>: Cum? Și dumneata?</p>
                  <p>ȘTEFAN: Și dumneata… o iubești?</p>
                  <p>BOGOIU: Ba nu. Numai voi. Că eu… inimă… n-am. <hi rend="italic">(Se așază pe unul din scaunele de nuia albă. În timp ce vorbește, Jeff și Ștefan se vor așeza și ei pe câte un scaun, la dreapta și la stânga lui, ascultându-l.)</hi> Nu credeam să nu se întâmple una ca asta tocmai acum, la bătrânețe… Seamănă… seamănă grozav cu o fată pe care am văzut-o eu odată, mai demult… Tot blondă… Mă-namorasem de ea, dar nu i-am spus nici un cuvânt. Nici nu puteam, că tocmai eram în călătorie. Făceam primul meu drum la Madagascar. Drum lung. Da’, ziceam, lasă, că mă-ntorc eu, și-i vorbesc, dar n-am mai găsit-o: se măritase. De-atunci n-am mai iubit pe nimeni. Era și greu. Nu prea aveam timp. Știi, mereu pe drumuri, mereu pe apă… câte fete nu mi-au zâmbit mie prin porturi… În fiecare port câte una. Uneori, eram obosit de călătorie și aș fi vrut să rămân… Da’ nu mă răbda inima: a doua zi ridicam ancora și mă duceam mai departe, singur, că, se vede, așa mi-a fost scris. Când am venit aici și am văzut-o, am tresărit. Parcă era fata mea de pe vremuri. Aș fi vrut sa-i spun: uite, m-am întors și te iubesc. Nu i-am spus nimic, se înțelege, că doar văd eu bine, mi-a trecut vremea. Da’ eram fericit că o știu pe aici, pe aproape, că pot s-o privesc și că mă ascultă când am chef de vorbă… Pe mine nu m-a ascultat nimeni niciodată ce ziceam și ce nu ziceam. Nici acasă, nici la minister. Numai ea mă ascultă…</p>
                  <p>ȘTEFAN: Și noi…</p>
                  <p>BOGOIU: Voi… Dumneata, barem, când te-am văzut venind prima oară, parcă mi-a dat cu un cuțit în inimă. Sigur eram că ne-o furi. Și… ne-ai furat-o.</p>
                  <p>ȘTEFAN <hi rend="italic">(gest jenat, de protest)</hi>.</p>
                  <p>BOGOIU: Lasă, lasă, că acuma totuna e. M-am obișnuit și cu asta. Ba, dacă vrei să mă crezi, într-un fel eram bucuros. Mă uitam la dumneata și-mi ziceam, că sunt eu, cu douăzeci de ani în urmă. Și dacă te săruta, ziceam că mă sărută pe mine… în trecut… Acuma… se duce. Ne lasă. Ce-o să ne facem fără ea?…</p>
                  <p rend="italic">(Toți trei rămân gânditori, tăcuți, cu privirea pierdută înainte, dincolo de rampă.)</p>
               </div>
               <div type="div3">
                  <head>
                     <anchor xml:id="id_SCENA_XI_3"/>Scena XI</head>
                  <p>Aceiași, CORINA.</p>
                  <p>Corina apare sus pe scara. E îmbrăcată într-un taior gri sau într-o rochie gri de voiaj. Tăietură foarte simplă. În mână are o mică valiză. Ultimele cuvinte ale lui Bogoiu le-a auzit. Rămâne un moment locului, privindu-i de sus pe cei trei bărbați, care — cu fața spre rampă — nu o pot vedea și nici nu-și dau seama de intrarea ei. În cursul replicilor următoare, ea va coborî scara, treaptă cu treapta, până jos, foarte ușor, așa încât pe de-o parte să nu atragă atenția celor trei, dar pe de altă parte să nu distragă atenția spectatorilor de la ceea ce se întâmplă și se vorbește în primul plan..</p>
                  <p>BOGOIU: Nimeni n-o să-mi mai spună: „Bună dimineața, căpitane! Ce viteză avem?”</p>
                  <p>JEFF: Nimeni n-o să-mi facă semne pe cartea de trigonometrie: „Uite, până aici să înveți”.</p>
                  <p>BOGOIU <hi rend="italic">(tainic)</hi>: Dac-am închide-o…</p>
                  <p>ȘTEFAN: … ca pe Fräulein Weber…</p>
                  <p>JEFF: …în ziua când au venit clandestinii…</p>
                  <p>BOGOIU: Da. Ca pe Fräulein Weber. Cu cheia… De multe ori m-am gândit la asta. S-o facem prizoniera noastră. Am eu pământ în Argeș. Îl vând, și cu banii ăia trăim toți patru aici. Nimeni să nu ne știe…</p>
                  <p>ȘTEFAN și JEFF: Nimeni!</p>
                  <p rend="italic">(Tăcere. Gândul li se pare poate și lor absurd, dar consolator. Corina ascultă cu gravitate, fără gesturi.)</p>
                  <p>BOGOIU: Facem o fermă. Câteva vaci, găini…</p>
                  <p>JEFF: Vacile le duc eu să pască…</p>
                  <p>BOGOIU: …Și seara le mulg eu, în hârdaie mari.</p>
                  <p>JEFF: Duminică dimineața mergem la Sîn Dominic, la târg, după cumpărături…</p>
                  <p>BOGOIU: Ne luăm o căruță și doi cai. Duminica la Sîn Dominic, și joia la Gheorghieni.</p>
                  <p>ȘTEFAN: Eu îmi aleg o pușcă bună de vânătoare, și mă duc la pădure după vânat. Spre Hășmaș sunt și mistreți.</p>
                  <p>BOGOIU: Un mistreț ne ajunge pe o lună.</p>
                  <p>ȘTEFAN: Și pe urmă împușcăm altul.</p>
                  <p>BOGOIU: O fermă, o fermă mică… Noi trei și ea.</p>
                  <p>ȘTEFAN: Mai târziu, spre iarnă…</p>
                  <p>JEFF: …când o începe să ningă…</p>
                  <p>BOGOIU: …și drumurile vor fi înzăpezite…</p>
                  <p>ȘTEFAN: …seara…</p>
                  <p>CORINA <hi rend="italic">(a ajuns între timp jos, s-a apropiat de ei; s-a opri la câțiva pași în urma lor și a lăsat jos mica ei valiză, a ascultat tot ce-au vorbit, și acum intră în vorba lor, fără bruschețe, ca și cum glasul ei l-ar continua pe al lor, așa de firesc, încât niciunul din ei nu e surprins, de parcă ar fi știut-o mereu acolo, aproape — și nici unul nu întoarce capul)</hi>: …seara… la ceasurile cinci… eu am să vă aștept aici, cu lampa aprinsă la fereastră, ca s-o vedeți de departe, prin pădure. În casă e cald, apa de ceai clocotește, și e un miros de pâine prăjită. „Bună seara, căpitane, bună seara Jeff, bună seara, Ștefan. Scuturați-vă bine de zăpadă, să nu-mi stricați covoarele, și închideți repede ușa, să nu între frigul. De când v-aștept! Dacă nu mi-a fost urât singură? Nu. M-am gândit la voi. Am stat aici lângă, sobă, am lucrat și m-am gândit la voi. Încearcă mănușile astea, căpitane și vezi dacă-ți vin bine. Sunt de lână. Le-am lucrat pentru dumneata. Fularul ăsta e pentru tine, Ștefan. Sweaterul ăsta e pentru tine, Jeff…” <hi rend="italic">(S-a apropiat între timp de masă și a luat loc între Ștefan și Bogoiu, toți patru privind mereu dincolo de rampă, în sus, ca și cum ar urmări acolo viziunea evocată de vorbele ei.)</hi> Ce aspră a fost ziua, dar ce dulce e seara, acum, că ne-am strâns toți patru în jurul lămpii. E o lampă de gaz, cu glob alb de faianță. Dacă asculți bine de tot, o auzi cum bâzâie cald, surd, a somn. Căpitanul joacă șah cu Jeff. Ștefan citește și eu mă uit la voi, cum tăceți. Uneori vine de departe un șuierat de tren — de la Gheorghieni să fie? de la Sîn Dominic să fie? — și ridicăm cu toții capetele, să ascultam. Ne privim o clipă unii pe alții și ne întrebăm din ochi, fără cuvinte: „Ce s-o mai fi întâmplat prin lume?” Pe urmă ne întoarcem la partida de șah, la cartea începută, la tăcerea noastră veche. Și anotimpurile trec, și anii vin, și noi suntem mereu aici toți patru, în mica noastră fermă, ca pe o navă pornită prin lume, fără escală… <hi rend="italic">(Lung moment de tăcere. Pe urmă Corina, ca și cum s-ar desprinde dintr-un vis terminat, se ridică ușor, dar cu foarte multă simplicitate. După o secundă, cei trei bărbați se ridică și ei. Corina și-a luat valiza în mână. Cei trei o privesc cu solemnitate.)</hi> Acuma… mă duc. Dar, vă rog, nu faceți capetele astea posomorite, solemne. Uite, Fräulein Weber a fost mai drăguță decât voi, adineauri, când m-am dus la ea, să-mi iau rămas bun… Să nu mă obligați să plâng. Eu plâng ușor și mă fac urâtă. Vreți să mă fac urâtă, acum <hi rend="italic">(persiflându-se, declamator)</hi>, „în ceasul despărțirii”?</p>
                  <p>ȘTEFAN: Dă-mi valiza, Corina.</p>
                  <p>CORINA: Nu. Valiza îi aparține lui Jeff. El mi-a adus-o până aici în ziua când am sosit, el mi-o duce înapoi. Nu-i așa, Jeff?</p>
                  <p>JEFF <hi rend="italic">(se apropie, ia valiza în mână.)</hi>
                  </p>
                  <p>CORINA <hi rend="italic">(îl ia de braț)</hi>: Promite-mi că n-ai să uiți ecuațiile de gradul al treilea. Promite-mi c-ai să înveți. Promite-mi c-ai să treci corigența. Jeff, dacă treci examenul, mergem împreună la cinematograf. Numai noi, doi. Singuri. Tu și cu mine. Și tu plătești biletele! Da?</p>
                  <p>JEFF: Da!</p>
                  <p>CORINA <hi rend="italic">(se apropie de Bogoiu)</hi>: Domnule Bogoiu, vreau să-ți cer un lucru greu, poate imposibil. Știu bine că femeile nu se primesc de obicei în echipaj. Totuși… te rog să mă iei cu dumneata în toate călătoriile. Te voi urma peste tot. Chiar în Oceanul Înghețat de Nord. Oriunde.</p>
                  <p>BOGOIU <hi rend="italic">(tace emoționat.)</hi>
                  </p>
                  <p>CORINA <hi rend="italic">(se îndreaptă spre Ștefan. Pe urmă se uită stingherită pre cei doi)</hi>: Și acum…</p>
                  <p>BOGOIU <hi rend="italic">(a înțeles)</hi>: Eu… mă duc înainte… jos, pe șosea.</p>
                  <p>JEFF <hi rend="italic">(completându-l)</hi>: …Mergem împreună, că poate trece camioneta… și e bine s-o oprim din timp… <hi rend="italic">(ies amândoi, stânga, planul I, timizi, încurcați.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_XII_3"/>Scena XII</head>
                  <p>CORINA, ȘTEFAN</p>
                  <p>CORINA <hi rend="italic">(se apropie de el și-l sărută)</hi>: Așa de rece? Așa de departe?</p>
                  <p>ȘTEFAN: Nu te recunosc, Corina. În rochia asta, cu pantofi, cu poșetă, cu pălăria asta, nu te mai recunosc. Parcă ești o fată întâlnită pe stradă, o fată frumoasă, după care întorci capul…</p>
                  <p>CORINA: …și pe care o uiți…</p>
                  <p>ȘTEFAN: …pentru că a trecut mai departe, pentru că n-a vrut să se oprească.</p>
                  <p>CORINA: …i-a fost frică să se oprească.</p>
                  <p>ȘTEFAN: Corina, te voi căuta…</p>
                  <p>CORINA: Și eu te voi căuta, dragul meu… Dar te voi găsi? Niciodată n-am visat un vis de două ori.</p>
                  <p>ȘTEFAN: Un vis din care fugi de bunăvoie…</p>
                  <p>CORINA: Pentru ca să nu se sfârșească singur. Voi reveni, Ștefan. Totdeauna. Mereu. Va fi de-ajuns să închid ochii, pentru ca să revin. Și tu vei fi mereu aici, pe terasă, la locul tău pe șezlong, cu cartea în mână, leneș, visător și prost-crescut, cum te-am cunoscut în prima zi. În prima zi… Ștefan! Vreau să-ți fac o ultimă rugăminte. O ultimă copilărie.</p>
                  <p>ȘTEFAN: Spune.</p>
                  <p>CORINA: Nu veni cu mine la autobuz. Rămâi aici. Vreau să mă despart de tine aici. Uite-ți cartea. Uite-ți ochelarii de soare. <hi rend="italic">(S-a apropiat de șezlongul lui, îl mângâie ca pe un om, cu gestul obișnuit al lui Ștefan.)</hi>Șezi! Ca atunci. Ca în prima dimineață. Și citește. <hi rend="italic">(Îi deschide cartea, el o privește și întoarce capul după ea.)</hi> Uită-te în carte, nu la mine. Te rog, Ștefan, promite-mi că n-ai să ridici capul. Rămâi așa. Poate că nici eu n-am fost altceva decât o fată dintr-o carte, din cartea pe care o citești… Poate că, într-adevăr, totul n-a fost decât o părere, o glumă, un joc. <hi rend="italic">(Se depărtează ușor de el, privindu-l mereu, până ce iese din scenă, în timp ce foarte încet se lasă cortina.)</hi>
                  </p>
                  <p rend="center">- - - - CORTINA - - - -</p>
               </div>
            </div>
         </div>
         <div type="div1">
            <head>Steaua fără nume </head>
            <subtitle>1942</subtitle>
            <p>Piesa „Steaua fără nume” a fost prezentată pentru întâia oară în seara zilei de 1 Martie 1944 pe scena teatrului Alhambra cu următoarea distribuție în ordinea intrării în scenă:</p>
            <p>ȘEFUL GĂRII Marcel Anghelescu</p>
            <p>UN ȚĂRAN I. Șerbănescu</p>
            <p>PROFESORUL Radu Beligan</p>
            <p>ICHIM C. Iordănescu</p>
            <p>D-RA CUCU Nora Piacentini</p>
            <p>O ELEVĂ Nineta Gusti</p>
            <p>PASCU N. Tomazoglu</p>
            <p>CONDUCĂTORUL G. Basmagian</p>
            <p>NECUNOSCUTA Maria Mohor</p>
            <p>UDREA V. Brezianu</p>
            <p>GRIG Mircea Șeptilici</p>
            <p>DIRECȚIA DE SCENĂ Soare Z. Soare</p>
            <p>DECORURI Mircea Șeptilici</p>
            <div type="div2">
               <head>
                  <anchor xml:id="id_ACTUL_I1"/>Actul I</head>
               <p>Gara mică în provincie. Biroul șefului de gară, care este în același timp „birou de mișcare, telegraf”, „cassa de bilete”. In peretele din fund o fereastră dublă, iar mai la dreapta o ușe cu geam și ușa cu fereastra dă în spre peron. Se văd prin ferestrele afumate, peronul gării, doi stâlpi de felinar, linia ferată, câteva vagoane de marfă, trase undeva mai departe pe o „linie moartă”. Între fereastră și ușe, fixată în perete, un orologiu mare, în fund, arătătoarele înțepenite în cadran, arătând 3 și 12 minute.</p>
               <p>In peretele din stânga, o ferestruie mică, pătrată, de ghișeu, răspunzând de sigur în sala de așteptare, pe unde se cumpără și se vizează biletele.</p>
               <p>In restul încăperii, mobilă și ustensile adecuate. Un aparat telegrafic, frâne, telefon etc. Pe pereți un mers al trenurilor și diverse tabele și avize ceferiste.</p>
               <p>La ridicarea cortinei nu e nimeni în scenă. Telefonul sună, aparatul telegrafic bate, amândouă fără răspuns, cine știe de când.</p>
               <p>Ușa dinspre peron larg deschisă. O locomotivă manevrează undeva pe o linie secundară gâfâind și suflând din greu. O voce se aude strigând somnoroasă, ferește linia, ferește linia. Un țignal ascuțit, ca un nechezat de mânz, sgomot de tampoane etc.</p>
               <p>Între timp telegraful și telefonul sună mereu. </p>
               <div type="div3">
                  <head>
                     <anchor xml:id="id_SCENA_I1"/>Scena I</head>
                  <subtitle>ȘEFUL — UN ȚĂRAN</subtitle>
                  <p>Intră șeful, cu chipiul pe cap, un fanion în mână. Merge spre aparatul telegrafic. Se uită la banda de hârtie, o rupe, și pe urmă apasă pe mânerul aparatului telegrafic, care’ amuțește. Se îndreaptă spre telefonul din perete, întoarce de câteva ori manivela, ridică receptorul.</p>
                  <p>ȘEFUL</p>
                  <p>Allo, allo… (Nu răspunde nimeni probabil. Acroșează De afară se aude un nou șuerat de locomotivă. Șeful merge spre ușă și din prag strigă, cu mâna pâlnie la gură, peste linie): Ichim! Ichim! Să fii cu ochii în patru când o trece acceleratul. Vezi. de rațe și de gâște. Să nu-mi calce vreuna, că te pui s’o mănânci… Ș’o plătești. (Iși scoate chipiul și-l pune în cuier. Merge spre masa telegrafului și ia loc acolo și citind încă odată banda ruptă adineaori din aparat. Pe ușe intră un țăran).</p>
                  <p>ȚĂRANUL</p>
                  <p>Dacă nu vă e cu supărare…</p>
                  <p>ȘEFUL</p>
                  <p>(Sever): Ce poftești d-ta?</p>
                  <p>ȚĂRANUL</p>
                  <p>Un belet pentru…</p>
                  <p>ȘEFUL</p>
                  <p>Treci la cassa de bilete.</p>
                  <p>ȚĂRANUL</p>
                  <p>Păi io ziceam că…</p>
                  <p>ȘEFUL</p>
                  <p>Treci la cassa de bilete, n’auzi? (Se ridică de pe scaun și vine spre ușă): Aici intrarea e oprită. Scrie și pe ușe. (Inchide ușa): Intrarea particularilor oprită. Strict oprită. (Țăranul a rămas afară pe peron, în fața ușii ce i s’a închis în nas și o clipă rămâne acolo, ca și când ar silabisi avizul. Pe urmă trece spre stânga, spre fața ferestrei și dispare. Șeful a revenit la birou. Abia s’a așezat, că se și aud ciocănituri în ferestruica din stânga. Șeful ridică oblonul ghișeului, apare capul țăranului).</p>
                  <p>ȘEFUL</p>
                  <p>Ce poftești d-ta?</p>
                  <p>ȚĂRANUL</p>
                  <p>Să-mi dați un belet pentru…</p>
                  <p>ȘEFUL</p>
                  <p>(Scurt): Mai târziu. (Vrea să tragă în jos ferestruica). </p>
                  <p>ȚĂRANUL</p>
                  <p>Nu-i aicea cassa de belete?</p>
                  <p>ȘEFUL</p>
                  <p>Aicea e. Dar nu e deschis.</p>
                  <p>ȚĂRANUL</p>
                  <p>Păi parcă ziceați…</p>
                  <p>ȘEFUL</p>
                  <p>N’auzi omule că nu s’a deschis.</p>
                  <p>ȚĂRANUL</p>
                  <p>Și când se deschide?</p>
                  <p>ȘEFUL</p>
                  <p>Scrie afară. (Trage ferestruica pe jumătate, pe urmă citește un bilet lipit pe geamul ghișeului): „Cassa de bilete se deschide jumătate oră înainte de sosirea trenului”.</p>
                  <p>ȚĂRANUL</p>
                  <p>(Introducându-și capul pe sub ferestruică): Și trenul când sosește?</p>
                  <p>ȘEFUL</p>
                  <p>Scrie afară. (Trage definitiv oblonul ghișeului. Se așează iar la birou. Pe peron se vede trecând prin fața ferestrei silueta profesorului, care, o secundă mai târziu apare în fața ușii, parcă ezită puțin, ridică privirea spre —probabil — orologiul peronului, se uită la ceasul lui de mânași pe urmă deschide ușa). </p>
               </div>
               <div type="div3">
                  <head>
                     <anchor xml:id="id_SCENA_II1"/>Scena II</head>
                  <p>ȘEFUL — PROFESORUL</p>
                  <p>Profesorul 30-32 ani. îmbrăcat curat, chiar îngrijit, dar modest.</p>
                  <p>PROFESORUL</p>
                  <p>Bună ziua.</p>
                  <p>ȘEFUL</p>
                  <p>(Cordial): Aaaa! Am onoarea, dom’ profesor. Lume nouă.</p>
                  <p>PROFESORUL</p>
                  <p>(Din prag): Voiam…</p>
                  <p>ȘEFUL</p>
                  <p>Intră, intră te rog.</p>
                  <p>PROFESORUL</p>
                  <p>Voiam… voiam numai să întreb… ceasul de afară de pe peron… merge înainte?</p>
                  <p>ȘEFUL</p>
                  <p>Uneori. Alteori rămâne în urmă.</p>
                  <p>PROFESORUL</p>
                  <p>Așa gândeam și eu… fiindcă…</p>
                  <p>ȘEFUL</p>
                  <p>(Arătându-i un scaun): Da ia poftim. Nu iei loc?</p>
                  <p>PROFESORUL</p>
                  <p>Nu, mulțumesc. Intrasem doar să văd cât e ceasul. (Se uită la orologiul din perete): 3 și 12… Nu se poate. (Se uită la ceasul lui de mână).</p>
                  <p>ȘEFUL</p>
                  <p>De ce? Cât e la al d-tale?</p>
                  <p>PROFESORUL</p>
                  <p>7 fără 20.</p>
                  <p>ȘEFUL</p>
                  <p>Păi așa o fi. (Se duce spre orologiu și întoarce cu degetul minutarele): Le mai așez și cu mâna… că dacă ar fi să mă iau după ele…</p>
                  <p>PROFESORUL</p>
                  <p>Dar atunci… atunci d-ta nu știi niciodată cât e ceasul. </p>
                  <p>ȘEFUL</p>
                  <p>Ei asta-i… Cum să nu știu? Când trece 747 dinspre Câmpina, e 8. Când vine 115 dinspre Sinaia, e 8,20: când se încrucișează 63 cu 97, e 12 și 5. Când vine d-ra Cucu, e 7. Șapte precis.</p>
                  <p>PROFESORUL</p>
                  <p>Și dacă întârzie?</p>
                  <p>ȘEFUL</p>
                  <p>Cine? D-ra Cucu? N’o cunoști.</p>
                  <p>PROFESORUL</p>
                  <p>Nu. Trenul. Cum știi d-ta când întârzie trenul?</p>
                  <p>ȘEFUL</p>
                  <p>Dar ce zor am să știu? Pe mine mă găsește totdeauna aici, la datorie.</p>
                  <p>PROFESORUL</p>
                  <p>Totuși, bunăoară astăzi… Personalul… Vine la timp?</p>
                  <p>ȘEFUL</p>
                  <p>De ce? Pleci undeva? Aștepți pe cineva?</p>
                  <p>PROFESORUL</p>
                  <p>Da… Aștept.</p>
                  <p>ȘEFUL</p>
                  <p>Pe cine?</p>
                  <p>PROFESORUL</p>
                  <p>Adică, de fapt nu aștept. I-am dat lui Pascu să-mi aducă ceva dela București.</p>
                  <p>ȘEFUL</p>
                  <p>Care Pascu?…</p>
                  <p>PROFESORUL</p>
                  <p>Pascu… cu magazinul general, de pe ulița veche.</p>
                  <p>ȘEFUL</p>
                  <p>A! Omul nostru. L-am văzut azi dimineață când a plecat.</p>
                  <p>PROFESORUL</p>
                  <p>(Parcă puțin neliniștit): Ai vorbit cu el? Ți-a spus că se întoarce diseară?</p>
                  <p>ȘEFUL</p>
                  <p>N’am prea vorbit, că-mi era somn. Am fost azi noapte la Judecător la un poker. M’au lăsat lefter al dracului, dar știi lefter. </p>
                  <p>PROFESORUL</p>
                  <p>Prin urmare n’ai vorbit cu Pascu?</p>
                  <p>ȘEFUL</p>
                  <p>Eu nu, dar nevastă-mea i-a dat nu știu ce, să-i cumpere dela București, niște panglici, niște ace. Că chiar îi ziceam: ce te sculași femee cu noaptea ‘n cap, să bați capul omului.</p>
                  <p>PROFESORUL</p>
                  <p>(Preocupat, uitându-se la ceasul din perete și pe urmă la al lui): Numai de n’ar întârzia.</p>
                  <p>ȘEFUL</p>
                  <p>Dar de ce? E o chestie importantă?</p>
                  <p>PROFESORUL</p>
                  <p>(Evasiv): Da… Vezi…</p>
                  <p>ȘEFUL</p>
                  <p>Fac prinsoare că iar e vorba de o carte.</p>
                  <p>PROFESORUL</p>
                  <p>(Ca și cum s’ar scuza): Da…</p>
                  <p>ȘEFUL</p>
                  <p>(Dojenitor): Nu te mai lași de cărți dom’ Profesor.</p>
                  <p>PROFESORUL</p>
                  <p>E o carte mai… Cum să-ți spun eu? mai rară, mai deosebită… O comandasem de mult din străinătate… încă din astă iarnă. Credeam că nu mai vine, că nu se mai găsește… Când ieri dimineața mi-a venit înștiințare dela București, dela librari, că a sosit… Și atunci am rugat pe</p>
                  <p>Pascu…</p>
                  <p>ȘEFUL</p>
                  <p>Și n’ai avut răbdare să ți-o aducă acasă. Veniși la gară să-i ieși înainte.</p>
                  <p>PROFESORUL</p>
                  <p>O aștept de atâtea luni.</p>
                  <p>ȘEFUL</p>
                  <p>Patimă mare cărțile, dom’ Profesor. Da, da, patimă mare. Nu te mai saturi de ele. Uite, chiar azi noapte, stăteam de vorbă cu judecătorul și farmacistul. „Băiat bun Profesorul — zicea Lascu farmacistul — dar are un cusur; toată ziua cu nasu ‘n cărți”.</p>
                  <p>PROFESORUL</p>
                  <p>Exagerează.</p>
                  <p>ȘEFUL </p>
                  <p>Ba chiar așa e. Nu te vede omul la cafenea, sau la grădină, sau la bodegă… Să mai iei o țuiculiță. Să mai schimbi o vorbă. Să mai faci un pokeraș…</p>
                  <p>PROFRSORUL</p>
                  <p>Nu prea am timp.</p>
                  <p>ȘEFUL</p>
                  <p>Ei, bravo! îmi plăcuși. Da’ noi, cum avem?… Cum zicea și d-ra Cucu; dacă într’un târg ca al</p>
                  <p>nostru, noi intelectualii….</p>
                  <p>PROFESORUL</p>
                  <p>(S’a uitat din nou îngrijorat la ceasul lui apoi la cel din perete): D-le Șef! Eu cred că ceasul d-tale stă.</p>
                  <p>ȘEFUL</p>
                  <p>Dar de ce?</p>
                  <p>PROFESORUL</p>
                  <p>La mine acum e 7 fără 14.</p>
                  <p>ȘEFUL</p>
                  <p>Zău!… (Merge spre ceas și pe urmă mișca limba cea mare a orologiului): Cum trece vremea domnule!</p>
                  <p>PROFESORUL</p>
                  <p>Mai e mult până vine personalul?</p>
                  <p>ȘEFUL</p>
                  <p>Mai e. Intâiu trece rapidul.</p>
                  <p>PROFESORUL</p>
                  <p>Care rapid?</p>
                  <p>ȘEFUL</p>
                  <p>Automotorul.</p>
                  <p>PROFESORUL</p>
                  <p>Așa? Atunci… atunci am venit prea devreme. Mai am timp să mă duc și să mă întorc.</p>
                  <p>ȘEFUL</p>
                  <p>Dar de ce să te duci? Mai bine stai aici să vezi cum trece rapidul, că e frumos.</p>
                  <p>PROFESORUL</p>
                  <p>Nu, nu, am treabă.</p>
                  <p>ȘEFUL</p>
                  <p>E plin de coconet și de domnișori spilcuiți. Se duc la Sinaia să joace la ruletă.</p>
                  <p>PROFESORUL </p>
                  <p>Las’că mă întorc. Mă ‘ntorc (Iese). Aproape în acelaș timp pe peron, dinspre stânga, se vede prin fereastra Ichim, magazionerul, cu un cărucior ceferist. Profesorul și Ichim se întâlnesc cam în dreptul ușii. Profesorul dispare prin stânga, Ichim se oprește în fața ușii rămasă deschisă.</p>
               </div>
               <div type="div3">
                  <head>
                     <anchor xml:id="id_SCENA_III1"/>Scena III</head>
                  <p>ȘEFUL — ICHIM — ȚĂRANUL (la ghișeu)</p>
                  <p>ICHIM</p>
                  <p>(Din prag): Dom’ Șef! A zis cucoana să-mi dați bani, că se duce la târguit.</p>
                  <p>ȘEFUL</p>
                  <p>Cât?</p>
                  <p>ICHIM</p>
                  <p>A zis că cinci sute.</p>
                  <p>ȘEFUL</p>
                  <p>500? (Deschide un sertar, se uită înăuntru și pe urmă-l închide): Să lase pe mâine, că e zi ‘ntâi și primim</p>
                  <p>leafa.</p>
                  <p>ICHIM</p>
                  <p>A zis c’acum… că dumneaei se duce în târg și că mâine nu poate, că vine cucoana lu’ domnu Lascu, în vizită.</p>
                  <p>ȘEFUL</p>
                  <p>Ei drăcie. (Deschide încă odată sertarul, se mai uită odată înăuntru, îl închide la loc): Ichim! N’ai tu niște bani mărunți până mâine.</p>
                  <p>ICHIM</p>
                  <p>N’am, să trăiți dom’ Șef. Că m’ați pus eri de-am plătit rața… aia de-a călcat-o acceleratul.</p>
                  <p>ȘEFUL</p>
                  <p>De, Ichim, ce să-ți fac. Regulamentul. Regulamentul înainte de toate.</p>
                  <p>ICHIM</p>
                  <p>(Mormăind, mai mult pentru el): Și barem s’o fi mâncat.</p>
                  <p>ȘEFUL</p>
                  <p>(S’a căutat prin buzunare, a mai deschis odată sertarul și pe urmă, aducându-și aminte, se duce spre ferestruica ghișeului, ridică oblonul, scoate capul și strigă): Ei! Nu e nimeni la bilete? S’a deschis cassa. (Iși trage capul înapoi și lasă jos oblonul): Ascultă, Ichim, parcă era unul adineaori, care voia să cumpere un bilet. Ia vezi, unde a dispărut, (In momentul acesta se aud bătăi în ferestruică). Ba stai. parcă s’a întors. (Ridică din nou oblonul): Ce vrei, omule?</p>
                  <p>ȚĂRANUL</p>
                  <p>(Introducându-și capul): Păi să-mi dați un belet.</p>
                  <p>ȘEFUL</p>
                  <p>Până unde? </p>
                  <p>ȚĂRANUL</p>
                  <p>Până la Jirovăț. Câte parale face?</p>
                  <p>ȘEFUL</p>
                  <p>380 cu clasa 3-a. Ori vrei a doua?</p>
                  <p>ȚĂRANUL</p>
                  <p>Ba m’a ferit Dumnezeu. Cât ziceați?</p>
                  <p>ȘEFUL</p>
                  <p>380.</p>
                  <p>ICHIM</p>
                  <p>Dom’ Șef. Nu ajunge. 500 a zis cucoana.</p>
                  <p>ȘEFUL</p>
                  <p>Mai bine să-ți dau un bilet pentru Imoasa. 509 lei. Ce să cauți la Jirovăț?</p>
                  <p>ȚĂRANUL</p>
                  <p>Păi am niște opinci de vânzare. Și am un cumătru la Jirovăț de are prăvălie.</p>
                  <p>ȘEFUL</p>
                  <p>Da’ la Imoasa n’ai niciun cumătru?</p>
                  <p>ȚĂRANUL</p>
                  <p>Ba am și acolo, că eu de felul meu.</p>
                  <p>ȘEFUL</p>
                  <p>(Tâindu-l scurt): Atunci să-ți dau pentru Imoasa. (A și scos un bilet din raftul cu cartoane, îl stampilează la mașină, și i-l dă): 509 lei.</p>
                  <p>ȚĂRANUL</p>
                  <p>509? Păi eu aveam treabă la Jirovăț.</p>
                  <p>ȘEFUL</p>
                  <p>Nu-i nimic. Te dai jos la Jirovăț, îți faci treburile acolo și p’ormă a doua zi te urci în tren și mergi mai departe, la Imoasa.</p>
                  <p>ȚĂRANUL</p>
                  <p>Da’ ce să fac la Imoasa?</p>
                  <p>ȘEFUL</p>
                  <p>Nu zici că ai un cumătru?</p>
                  <p>ȚĂRANUL</p>
                  <p>Ba am. </p>
                  <p>ȘEFUL</p>
                  <p>Atunci ce mă mai ții de vorbă. Scoate banii și pleacă sănătos.</p>
                  <p>ȚĂRANUL</p>
                  <p>(Numărând banii): 400… 500… și patru, și șase și 9…</p>
                  <p>ȘEFUL</p>
                  <p>(A luat banii și aproape instantaneu a lăsat oblonul în jos): Dă-i cucoanei banii, Ichim.</p>
                  <p>ICHIM</p>
                  <p>Am înțeles, dom’ Șef. (Iese, își ia căruciorul și dispare pe peron în dreapta. Se aud bătăi în oblonul ghișeului Șeful ridică oblonul).</p>
                  <p>ȘEFUL</p>
                  <p>Ce mai e? Ce mai vrei?</p>
                  <p>ȚĂRANUL</p>
                  <p>Da’ dac’o fi să plec la Imoasa, trebue alți bani?</p>
                  <p>ȘEFUL</p>
                  <p>Nu. II vizezi pe ăsta la gară.</p>
                  <p>ȚĂRANUL</p>
                  <p>Aha! Care vasăzică… (Șeful nu-l mai lasă să termine și trage oblonul). </p>
               </div>
               <div type="div3">
                  <head>
                     <anchor xml:id="id_SCENA_IV1"/>Scena IV</head>
                  <p>ȘEFUL — DOMNIȘOARA CUCU</p>
                  <p>Telegraful bate. Șeful urmărește panglica hârtiei. Prin fereastra se vede trecând pe peron, dinspre stânga, d-ra Cucu.</p>
                  <p>ȘEFUL</p>
                  <p>(Bătând în geam): Săru’mâna, d-ră Cucu.</p>
                  <p>D-ra CUCU</p>
                  <p>Bună ziua, domnu Ispas. (Trece prin fața ușii spre dreapta, continuându-și plimbarea pe peron).</p>
                  <p>ȘEFUL</p>
                  <p>(Se ridică dela masă, se apropie de orologiul din perete, muta minutarul la 7 fix): Cum trece vremea dom’le! (Iese pe urmă în prag): Cald! Cald al dracului domnișoară Cucu. ‘</p>
                  <p>D-ra CUCU</p>
                  <p>Ba aici, la d-ta, la gară, parcă-i mai răcoare.</p>
                  <p>ȘEFUL</p>
                  <p>Ași. Ți se pare. Nici n’ai zice că suntem în Mai. S’a înserat și uite ce zăpușeală. Parc’am fi în Iulie.</p>
                  <p>D-ra CUCU</p>
                  <p>Dar ce-am auzit, d-le Ispas? Ți-a călcat ieri rapidul un curcan?</p>
                  <p>ȘEFUL</p>
                  <p>Cum?</p>
                  <p>D-ra CUCU</p>
                  <p>Așa mi-a spus azi dimineață, la școală, în cancelarie, M-me Voinea, de Științe Naturale. Zicea c’a aflat bărbatu-său dela poștă, că-i spusese dirigintele…</p>
                  <p>ȘEFUL</p>
                  <p>Da’ de unde, d-ră Cucu? Mai întâi n’a fost rapidu. A fost acceleratul. Și pe urmă nu era curcan. Era rață.</p>
                  <p>D-ra CUCU</p>
                  <p>Ia te uită cum exagerează lumea!</p>
                  <p>ȘEFUL</p>
                  <p>O rață pestriță, cu ciocul sur. A făcut-o nevastă-mea pe varză, azi la prânz. O minune!</p>
                  <p>D-ra CUCU</p>
                  <p>Da parcă tot a fost o chestie cu un curcan? Sau curcă era? </p>
                  <p>ȘEFUL</p>
                  <p>Ei! Acu trei săptămâni, după Rusalii. Pe aia o călcase un tren de marfă. (Toată această convorbire a avut loc în fundul scenei, Șeful fiind în pragul ușei, iar d-ra Cucu pe peron, în fața ușii).</p>
                  <p>D-ra CUCU</p>
                  <p>(Cu o mișcare bruscă de alarmă, intră în birou): O elevă!</p>
                  <p>ȘEFUL</p>
                  <p>O elevă?</p>
                  <p>D-ra CUCU</p>
                  <p>Mi se pare că e Zamfirescu. Zamfirescu dintr’a șasea.</p>
                  <p>ȘEFUL</p>
                  <p>Treci după ușe, să nu te vadă. Să n’o sperii.</p>
                  <p>D-ra CUCU</p>
                  <p>(Se trage pe lângă perete și duce degetul la gură): Ssst!</p>
                  <p>ȘEFUL</p>
                  <p>Lasă-mă pe mine să văd. (Iese pe peron și se uită în dreapta și în stânga cu un aer de prefăcută indiferență. Pe urmă se întoarce): Ași. Ți s’a părut. Nu e nimeni.</p>
                  <p>D-ra CUCU</p>
                  <p>Dac’o prind, o dau afară din școală.</p>
                  <p>ȘEFUL</p>
                  <p>Prea ești aspră.</p>
                  <p>D-ra CUCU</p>
                  <p>(Ritos): O dau afară. Am spus de o mie de ori că nu e voie să vie la gară. Am pus și afiș la cancelarie. Ce e desmățul ăsta? Una, două, hai la gară.</p>
                  <p>ȘEFUL</p>
                  <p>Ei! Le place și lor că… e mai răcoare.</p>
                  <p>D-ra CUCU</p>
                  <p>Las’că știu eu ce le place. Le place să se sgâiască la ferestrele vagoanelor și să-și facă semne cu bucureștenii. (Sună telefonul).</p>
                  <p>ȘEFUL</p>
                  <p>(Ridicând receptorul): Allo!… Da… linia întâia… Salut… (închide telefonul): Vine automotorul de Sinaia. I-a dat drumul dela canton. (Ia din cuier chipiul și-l pune pe cap).</p>
                  <p>D-ra CUCU</p>
                  <p>Automotorul ăsta e un scandal. De când l-au pus in circulație, nu mai am liniște în cursul superior. Toate fetele și-au pierdut capul. </p>
                  <p>ȘEFUL</p>
                  <p>Și nici măcar nu oprește la noi. Ce-ar mai fi dac’ar opri?</p>
                  <p>D-ra CUCU</p>
                  <p>(Indignată): Să oprească? N’avem nevoie. Nu ne trebue.</p>
                  <p>ȘEFUL</p>
                  <p>Tren de lux, d-ră Cucu. Nu se uită el la noi.</p>
                  <p>D-ra CUCU</p>
                  <p>Tren de pierzanie. Plin de jucători de ruletă și femei… ușoare.</p>
                  <p>ȘEFUL</p>
                  <p>Asta așa zic eu. Miroase a parfum când trece.</p>
                  <p>D-ra CUCU</p>
                  <p>Nu știu a ce miroase, dar într’un oraș cum se cade n’ar trebui să se permită. Eu l-ași pune să treacă noaptea și cu perdelele trase.</p>
                  <p>ȘEFUL</p>
                  <p>Ba eu drept să spun, îmi pare rău când îl văd așa, numai cum îmi sboară prin ‘naintea ochilor… Și eu stau cu mâna la chipiu.</p>
                  <p>D-ra CUCU</p>
                  <p>(Reprobatoare): Stai cu mâna la chipiu?</p>
                  <p>ȘEFUL</p>
                  <p>Ce să fac ? Regulamentul!… (După o secundă, vindicativ): Nu dă Dumnezeu o iarnă cu zăpadă mare, să se împotmolească p’aici pe la noi. I-ași da pe toți jos din tren și le-ași pune lopata în mână, să curețe linia.</p>
                  <p>D-ra CUCU</p>
                  <p>Așa le-ar trebui.</p>
                  <p>ȘEFUL</p>
                  <p>Ehei! Câte d’astea am văzut eu… Eram de serviciu la Dedulești, pe linia Făurei, acum vreo 20 de ani. Linie inundabilă… Ei… și ‘ntr’o toamnă, așa cam prin Noemvrie… (se aude de departe un șuerat ascuțit. Șeful se întrerupe): I-auzi-l că vine. (Iese pe peron. Sgomotul trenului se apropie. D-ra Cucu dă să iasă și ea pe peron, dar în prag tresare, — a văzut ceva… face un pas înapoi și scoțând numai vârful nasului afară, rămâne într’o atitudine încordată de pândă. Un sgomot ritmat de roți și pistoane crește, se apropie, devine asurzitor: cu o iuțeală de fulger și cu un țipăt scurt de locomotivă, trece prin fund, trenul automotor. Prin fereastră se vede din spate, șeful, salutând smirnă. Câteva secunde după trecerea monstrului, nicio mișcare. Se aude doar sgomotul roților depărtându-se, șeful dispare din dreptul ferestrei spre stânga. </p>
               </div>
               <div type="div3">
                  <head>
                     <anchor xml:id="id_SCENA_V1"/>Scena V</head>
                  <p>D-ra CUCU — ELEVA</p>
                  <p>D-ra CUCU</p>
                  <p>(Făcând un pas pe peron): Zamfirescu! (Formidabilă): Stai pe loc, Zamfirescu… Ia vino aici domnișoară… Mai aproape! Mai aproape, n’auzi? (Prin fereastră se vede ivindu-se din stânga o fată de școală în uniformă. Abia îndrăsnește să se apropie de teribila d-ră Cucu, care a rămas în fața ușii și-i face semn cu degetul): Prin urmare, de astea-mi ești d-ta? Aici îți faci d-ta veacul? La gară, ai? La gară!</p>
                  <p>ELEVA</p>
                  <p>(Pierdută): Domnișoară…</p>
                  <p>D-ra CUCU</p>
                  <p>Taci! (Din dreapta se ivește Ichim împingând căruciorul lui ceferist. D-ra Cucu cu un gest scurt îi arată elevei ușa biroului): Intră înăuntru… (Fata ezită): Intră înăuntru, n’auzi? (O împinge înăuntru. Intră și ea, trage ușa): Ce cauți aici?</p>
                  <p>ELEVA</p>
                  <p>(Pe jumătate moartă): Dom’șoară vă rog.</p>
                  <p>D-ra CUCU</p>
                  <p>Taci! (Răspicat): Ce cauți aici?</p>
                  <p>ELEVA</p>
                  <p>Dom’șoară vă rog…</p>
                  <p>D-ra CUCU</p>
                  <p>Taci! Nenorocito. Să n’aud o vorbă. Unde ti-e numărul?</p>
                  <p>ELEVA</p>
                  <p>(Inocentă și speriată): Numărul?</p>
                  <p>D-ra CUCU</p>
                  <p>(Apucând-o de mâneca stângă a șorțului): Da, numărul. Te faci că nu știi? Ce număr ai?</p>
                  <p>ELEVA</p>
                  <p>218.</p>
                  <p>D-ra CUCU</p>
                  <p>Și unde e?</p>
                  <p>ELEVA</p>
                  <p>A… a… a căzut.</p>
                  <p>D-ra CUCU </p>
                  <p>L-ai prins în copci, Zamfirescu!</p>
                  <p>ELEVA</p>
                  <p>Dom’șoară vă rog.</p>
                  <p>D-ra CUCU</p>
                  <p>Taci! (Caută în buzunărelul de sus al șorțului și scoate de sus un petec de stofă): L-ai prins în copci! Și de când porți d-ta gamenul pe o ureche? Și șorțul pe talie! (Cu fiecare cuvânt îi corectează ținuta): Unde te trezești? La bal? </p>
               </div>
               <div type="div3">
                  <head>
                     <anchor xml:id="id_SCENA_VI1"/>Scena VI</head>
                  <p>D-ra CUCU — ELEVA — PROFESORUL</p>
                  <p>PROFESORUL</p>
                  <p>(Deschide ușa, dă să intre, dar se oprește în prag): Pardon. (Vrea să plece).</p>
                  <p>D-ra CUCU</p>
                  <p>Stai, stai, domnu Miroiu. Stai să vezi cu ochii d-tale.</p>
                  <p>PROFESORUL</p>
                  <p>(Intrând): S’a întâmplat ceva? Ce s’a întâmplat?</p>
                  <p>D-ra CUCU</p>
                  <p>Ce s’a întâmplat? Mă mai întrebi ce s’a întâmplat? (Cu un calm sdrobitor): Adineaori a trecut automotorul și am prins-o pe dumneaei (gest acuzator) pe peron.</p>
                  <p>PROFESORUL</p>
                  <p>(Blând): Chiar pe peron?</p>
                  <p>D-ra CUCU</p>
                  <p>(Sdrobitor): Chiar pe peron.</p>
                  <p>PROFESORUL</p>
                  <p>Poate… poate că n’a știut…</p>
                  <p>ELEVA</p>
                  <p>(O licărire de speranță). Să vedeți, domnule profesor.</p>
                  <p>D-ra CUCU</p>
                  <p>Taci! (către profesor). N’a știut? Cum n’a știut? (Către elevă): Cum n’ai știut, Zamfirescu? N’am pus afiș la școală, negru pe alb? Nu l-ai copiat pe caiet de 75 de ori? Nu l-ați învățat pe dinafară în ora de educație? (Schimbare de ton. Brusc. Poruncitor): Ce scrie în afiș, Zamfirescu?</p>
                  <p>ELEVA</p>
                  <p>(Ca o lecție): „E interzis elevelor din cursul inferior și mai ales din cursul superior…”.</p>
                  <p>D-ra CUCU</p>
                  <p>Mai ales!</p>
                  <p>ELEVA</p>
                  <p>…să se plimbe la gară ziua sau seara, dar mai ales…</p>
                  <p>D-ra CUQU</p>
                  <p>Mai ales? </p>
                  <p>ELEVA</p>
                  <p>…în orele când trece automotorul”.</p>
                  <p>D-ra CUCU</p>
                  <p>(Cruntă): Ei ?</p>
                  <p>PROFESORUL</p>
                  <p>(Mai slab, mai neconvins): Ei?</p>
                  <p>D-ra CUCU</p>
                  <p>Ce cauți la gară, Zamfirescu?</p>
                  <p>ELEVA</p>
                  <p>Să vedeți, dom’șoară.</p>
                  <p>D-ra CUCU</p>
                  <p>Taci!</p>
                  <p>PROFESORUL</p>
                  <p>Dac’o întrebi, las-o să răspundă.</p>
                  <p>D-ra CUCU</p>
                  <p>Ce să răspundă? Ce să răspundă? (Către elevă): Poftim, răspunde.</p>
                  <p>ELEVA</p>
                  <p>(Năucită): Ce să răspund?</p>
                  <p>D-ra CUCU</p>
                  <p>Ce cauți aici? De ce ai venit?</p>
                  <p>ELEVA</p>
                  <p>Să vedeți dom’șoară… Mama… Vreau să spun tata… Adică o mătușă a mea… O scrisoare… Un colet… da un colet…</p>
                  <p>PROFESORUL</p>
                  <p>(Ca sa pună capăt sbuciumului): Nu te mai osteni. Să-ți spun eu de ce ai venit. Pentrucă-ți place să vii la gară. Iți place să te uiți când trec trenurile. (Omenește, simplu): Nu-i așa?</p>
                  <p>ELEVA</p>
                  <p>(Isbucnește în plâns).</p>
                  <p>D-ra CUCU</p>
                  <p>Plângi Zamfirescu. Plângi că ai de ce plânge. Ai să vezi tu mâine după conferință. Te dau afară.</p>
                  <p>ELEVA</p>
                  <p>(Intre lacrimi și sughițuri): Dom’șoară vă rog. </p>
                  <p>D-ra CUCU</p>
                  <p>Taci! Șterge-ți ochii. Pleacă. Du-te acasă. (Fata plângând face un pas spre ușă). Stai! Stai să nu te vadă cineva. Ne mai faci de râsul târgului. (Iese pe peron și se uită atent în dreapta și ‘n stânga. O ia spre stânga, pe lângă fereastră și dispare câteva secunde).</p>
                  <p>PROFESORUL</p>
                  <p>(Care a rămas singur cu eleva): D-ră Zamfirescu, nu e poate momentul să ți-o spun, dar teza d-tale pe al treilea, la cosmografie, este… este mizerabilă… inadmisibilă. (Ca un dureros reproș personal): Se poate, domnișoară, să spui d-ta, că Orion este o planetă? Că Jupiter este un satelit? Și Cometa lui Halley o stea căzătoare?</p>
                  <p>D-ra CUCU</p>
                  <p>(Întorcându-se): Nu e nimeni. Pleacă repede. Să te duci drept acasă. Ne socotim noi mâine dimineață, Zamfirescu Eleonora. (Ii arată ușa cu un gest neiertător. Fata iese plângând mereu). </p>
               </div>
               <div type="div3">
                  <head>
                     <anchor xml:id="id_SCENA_VII1"/>Scena VII</head>
                  <p>D-ra CUCU— PROFESORUL</p>
                  <p>D-ra CUCU</p>
                  <p>Ai văzut d-le profesor de matematici?</p>
                  <p>PROFESORUL</p>
                  <p>(Timid): Am văzut.</p>
                  <p>D-ra CUCU</p>
                  <p>Ce desordine! Ce scandal! Când eu strig în conferință că se duce școala de râpă, d-ta taci.</p>
                  <p>PROFESORUL</p>
                  <p>D-ră Cucu.</p>
                  <p>D-ra CUCU</p>
                  <p>(Intransigentă): Nicio domnișoară Cucu. D-ta taci și stai cu nasul în cărți și-ți vezi de stelele și</p>
                  <p>cometele d-tale.</p>
                  <p>PROFESORUL</p>
                  <p>(Timid, modest): Studiez.</p>
                  <p>D-ra CUCU</p>
                  <p>Studiezi?! De asta ești d-ta profesor? Ca să studiezi?</p>
                  <p>PROFESORUL</p>
                  <p>Cred că da.</p>
                  <p>D-ra CUCU</p>
                  <p>Și între timp elevii și elevele își fac de cap. Ce desmăț! Ce perversitate!</p>
                  <p>PROFESORUL</p>
                  <p>Perversitate ? Exagerezi.</p>
                  <p>D-ra CUCU</p>
                  <p>Exagerez? Poți d-ta să-mi spui ce caută fata asta la gară?</p>
                  <p>PROFESORUL</p>
                  <p>(După o tăcere de o secundă, foarte serios): D-ră Cucu! D-ta ai fost vreodată la mare?</p>
                  <p>D-ra CUCU</p>
                  <p>Am fost la nămol, la Tekirghiol.</p>
                  <p>PROFESORUL</p>
                  <p>Nu la nămol. La mare ai fost? </p>
                  <p>D-ra CUCU</p>
                  <p>(Bănuitoare): Ce vrei să spui cu asta ?</p>
                  <p>PROFESORUL</p>
                  <p>Într’un târg de provincie ca al nostru… gara este… marea. Este portul, necunoscutul, depărtarea.</p>
                  <p>D-ra CUCU</p>
                  <p>(Plat): Ce depărtare ?</p>
                  <p>PROFESORUL</p>
                  <p>Este dorul de a pleca, de a fugi.</p>
                  <p>D-ra CUCU</p>
                  <p>De a pleca? De ce să pleci? Unde să pleci?</p>
                  <p>PROFESORUL</p>
                  <p>In altă parte. In altă lume.</p>
                  <p>D-ra CUCU</p>
                  <p>(Severa): Domnule Profesor, dacă astea sunt lecțiile pe care d-ta le dai elevelor, în orele d-tale, atunci să-mi dai voie să-ți spun.., dă-mi voie să-ți spun… (Se aude un șuerat de locomotivă și un sgomot de tren).</p>
                  <p>ȘEFUL</p>
                  <p>(Apărând o secundă în prag): Personalul. Vine personalul.</p>
                  <p>PROFESORUL</p>
                  <p>(Cu o tresărire de emoție): Vine. (Iese precipitat).</p>
                  <p>D-ra CUCU</p>
                  <p>(Singură în scenă): Auzi d-ta. Necunoscutul? Depărtarea. (Iese si ea pe peron). </p>
               </div>
               <div type="div3">
                  <head>
                     <anchor xml:id="id_SCENA_VIII1"/>Scena VIII</head>
                  <p>ȘEFUL — ICHIM</p>
                  <p>Din stânga, fund, intră pufăind în gară, mai puțin formidabil ca automotorul, trenul personal. Locomotiva trece și dispare în dreapta, într’un ritm descrescând, până se oprește. Prin fereastra și geamul ușii, se vede un vagon sau două. Mișcare pe peron. Ichim, care trece cu căruciorul. Țăranul care aleargă să-și găsească vagonul. Se aude vocea lui „Unde e glasa tria?”. Pași și voci nedistincte. Vocea profesorului. „Domnu Pascu”! „Nu l-ai văzut pe d-l Pascu?”. Sgomot de tampoane. Un șuerat. Trenul se pune din nou în mișcare, încet, greoiu, pe urmă din ce în ce mai repede.</p>
                  <p>ȘEFUL</p>
                  <p>(Din prag, în timp ce ultimele vagoane trec și dispar): II terminarăm și pe ăsta, Ichim.</p>
                  <p>ICHIM</p>
                  <p>Îl terminarăm, dom’ șef.</p>
                  <p>ȘEFUL</p>
                  <p>Să mai treacă și acceleratul de Brașov și am scăpat.</p>
                  <p>ICHIM</p>
                  <p>Adevărat. (Ichim dispare spre stânga, șeful intră în birou, își scoate chipiul, îl pune în cuiu, pe peron oarecare forfoteală continuă, siluete de călători cari se îndreaptă spre ieșire, spre stânga). </p>
               </div>
               <div type="div3">
                  <head>
                     <anchor xml:id="id_SCENA_IX1"/>Scena IX</head>
                  <p>ȘEFUL — PASCU</p>
                  <p>PASCU</p>
                  <p>(Încărcat de valize, oprindu-se în prag): Salutare domnu șef.</p>
                  <p>ȘEFUL</p>
                  <p>Bine-ai venit domnu Pascu.</p>
                  <p>PASCU</p>
                  <p>Cucoana-i aici?</p>
                  <p>ȘEFUL</p>
                  <p>E în târg. Adineori a plecat.</p>
                  <p>PASCU</p>
                  <p>Aveam o vorbă cu dumneaei. I-am adus tot ce mi-a spus.</p>
                  <p>ȘEFUL</p>
                  <p>Intră, intră.</p>
                  <p>(Pascu-și lasă o parte din valize afară și intră înăuntru cu una singură).</p>
                  <p>PASCU</p>
                  <p>Ia să vedem (deschizând valiza). Numai să găsesc. C’am avut atâtea…</p>
                  <p>ȘEFUL</p>
                  <p>Ce se mai aude în Capitală?</p>
                  <p>PASCU</p>
                  <p>Cald. Cald al dracului.</p>
                  <p>ȘEFUL</p>
                  <p>De! Nu-i ca aici, ca la noi.</p>
                  <p>PASCU</p>
                  <p>Ce tot stai să vorbești! Aici e raiu. Raiul pe pământ. (Scoate din valiză un pachet).</p>
                  <p>ȘEFUL</p>
                  <p>Asta e pachetu nevesti-mi?</p>
                  <p>PASCU</p>
                  <p>Nu, nu. E al lui domnul Miroiu, profesorul.</p>
                  <p>ȘEFUL </p>
                  <p>Că bine zici. (Iese în prag, se uită în dreapta și în stânga pe peron): Dom’ Profesor! Dom’ Profesor! Ia, vezi, Ichime, unde-i domnu Miroiu. Că era adineaori pe-aici. (Către Pascu, reintrând): Te aștepta.</p>
                  <p>PASCU</p>
                  <p>(Tainic): Dom’le Șef! Ce crezi d-ta că e în pachetul ăsta?</p>
                  <p>ȘEFUL</p>
                  <p>Păi ce să fie? O carte.</p>
                  <p>PASCU</p>
                  <p>Carte, carte! dar ce fel de carte? (Misterios): Știi câți bani costă? 22 de mii de lei.</p>
                  <p>ȘEFUL</p>
                  <p>Câți?</p>
                  <p>PASCU</p>
                  <p>22 de mii.</p>
                  <p>ȘEFUL</p>
                  <p>Fugi d’acolo. Nu se poate.</p>
                  <p>PASCU</p>
                  <p>Pe ochii mei. (Explicând repede): A fost profesorul aseară la mine și mi-a numărat în mână 22 de mii de o mie… 22.</p>
                  <p>ȘEFUL</p>
                  <p>(Îngrijorat): Dar ce carte să fie?</p>
                  <p>PASCU</p>
                  <p>Păi știu eu? Cum mi-a dat-o librarul din București, așa i-am adus-o, mi-era și frică, zău. Auzi d-ta?</p>
                  <p>22 de mii.</p>
                  <p>ȘEFUL</p>
                  <p>22 de mii! </p>
               </div>
               <div type="div3">
                  <head>
                     <anchor xml:id="id_SCENA_X1"/>Scena X</head>
                  <p>ȘEFUL — PASCU — PROFESORUL — apoi D-ra CUCU</p>
                  <p>PROFESORUL</p>
                  <p>(Vine grabnic din stânga, pe peron, trece prin fața ferestrei, intră): Domnu Pascu. Aici erai? Credeam că n’ai venit?</p>
                  <p>PASCU</p>
                  <p>Se poate, dom’ Profesor?</p>
                  <p>PROFESORUL</p>
                  <p>Te-am căutat pe peron, afară, la trăsuri.</p>
                  <p>PASCU</p>
                  <p>Învălmășeală mare.</p>
                  <p>PROFESORUL</p>
                  <p>(Încet îngrijorat): Ai adus?</p>
                  <p>PASCU</p>
                  <p>(Întinzându-i pachetul): Poftim.</p>
                  <p>PROFESORUL</p>
                  <p>(Luând pachetul, rămâne o secundă nemișcat). Mulțumesc… Da… Mulțumesc… (Se uită la pachet, pe urmă la cei doi. Pe urmă trecând spre stânga, aproape de fereastră, la lumină, desface repede pachetul și scoate de acolo un volum mare, pe care-l râsfoește cu înfrigurare, ca și cum ar căuta o anumită pagină, un anumit lucru. Șeful și Pascu schimbă priviri intrigate).</p>
                  <p>PASCU</p>
                  <p>(Scoțând din validă un alt pachet): Uite și pachetul cucoanei d-tale, dom’ Șef. L-am învelit în hârtie albastră, să nu le ‘ncurc.</p>
                  <p>ȘEFUL</p>
                  <p>Bravo! Să trăești. îmi pare rău că nu e nevastă-mea aici, că te opream la masă. Avem o rață pe varză o minune! A rămas dela prânz.</p>
                  <p>PASCU</p>
                  <p>Las-o pe altădată, că acuma sunt grăbit. Nu vezi câte bagaje am?</p>
                  <p>ȘEFUL</p>
                  <p>(Ieșind în prag): Ichime! Ichime! Ia pune mâna pe geamandanul lui domnu Pascu și du-l la trăsură. (Ichim vine din stânga, ia geamandanele lăsate pe peron în fața ușii și dispare tot în stânga. In acel timp, din dreapta, pe peron, apare d-ra Cucu.)</p>
                  <p>PASCU </p>
                  <p>Săru’ mâna d-ră Cucu. Să poftești mâine la magazin. Am adus noutăți.</p>
                  <p>D-ra CUCU</p>
                  <p>Nu mai calc în magazinul d-tale. Ai vândut fetelor dintr’a opta ruj de buze.</p>
                  <p>PASCU</p>
                  <p>Păi de! domnișoară Cucu. Eu sunt magazin general. Vând de toate și la toată lumea.</p>
                  <p>D-ra CUCU</p>
                  <p>Las’ că discut eu cazul d-tale. (Amenințătoare): In conferință!</p>
                  <p>PASCU</p>
                  <p>Îmi pare rău. Eu sunt magazin general… Vă salut. Mă duc… dom’ Profesor Miroiu? Nu veniți în târg? Vă duc cu trăsura.</p>
                  <p>PROFESORUL</p>
                  <p>(Cufundat în lectură, o clipă nu aude nimic. Pe urmă abia tresare, parcă l-ar fi strigat cineva din somn): Cum? (Privire vagă, năucită, apoi se reîntoarce la cartea lui).</p>
                  <p>PASCU</p>
                  <p>(Schimbă o nouă privire nedumerită cu șeful și ridică din umeri): 22 de mii.</p>
                  <p>ȘEFUL</p>
                  <p>22.</p>
                  <p>PASCU</p>
                  <p>Am plecat. M’am dus. Vă salut.</p>
                  <p>ȘEFUL</p>
                  <p>Salutare, dom’ Pascu, salutare. (Pascu pleacă prin stânga).</p>
                  <p>D-ra CUCU</p>
                  <p>Mă duc și eu. Dar am o rugăminte, domnule Ispas.</p>
                  <p>ȘEFUL</p>
                  <p>La ordin.</p>
                  <p>D-ra CUCU</p>
                  <p>Dacă vezi o elevă de-a noastră, ia-i numărul.</p>
                  <p>ȘEFUL</p>
                  <p>II iau. Dar nu mai stai la acceleratul de Sinaia?</p>
                  <p>D-ra CUCU</p>
                  <p>Nu că e târziu. Și uite, se întunecă. (Intr’adevăr, de câteva clipe lumina a început să scadă): Domnule Miroiu. Mergi în oraș? (Profesorul nu aude. E absorbit de lectură). </p>
                  <p>ȘEFUL</p>
                  <p>(Încet): D-ră Cucu! Știi d-ta ce carte citește profesorul?</p>
                  <p>D-ra CUCU</p>
                  <p>De unde să știu? (Cu dispreț): O carte de-ale lui.</p>
                  <p>ȘEFUL</p>
                  <p>Știi cât costă? Știi câți bani a dat pe ea? (Tăcere pentru a-și pregăti lovitura). 22 de mii de lei.</p>
                  <p>D-ra CUCU</p>
                  <p>(Speriată): Nu mai spune.</p>
                  <p>ȘEFUL</p>
                  <p>Pe ochii mei (Repede, explicațiuni): Mi-a spus Pascu că el i-a adus-o dela București, 22 de mii. 22 de hârtii de câte o mie.</p>
                  <p>D-ra CUCU</p>
                  <p>E nebun.</p>
                  <p>ȘEFUL</p>
                  <p>Nu e lucru curat.</p>
                  <p>D-ra CUCU</p>
                  <p>(Făcând un pas): Stai că-l întreb.</p>
                  <p>ȘEFUL</p>
                  <p>(Oprind-o): Nu. Lasă-mă pe mine. Îl descos eu. Cu binișorul.</p>
                  <p>D-ra CUCU</p>
                  <p>22 de mii! Ce-o să fie mâine în cancelarie.</p>
                  <p>ȘEFUL</p>
                  <p>In cancelarie? Ce-o să fie în tot târgul!</p>
                  <p>D-ra CUCU</p>
                  <p>Eu nu mai stau. Nu, nu mai stau. La revedere, domnu Ispas… (O ia repede spre stânga): 22 de mii…</p>
                  <p>(Trece prin față ferestrelor, dispare. </p>
               </div>
               <div type="div3">
                  <head>
                     <anchor xml:id="id_SCENA_XI1"/>Scena XI</head>
                  <p>ȘEFUL — PROFESORUL</p>
                  <p>Profesorul a rămas lângă fereastră cu totul cufundat în carte. Nu aude nimic, nu vede pe nimeni.</p>
                  <p>Lumina a scăzut și mai mult. Șeful îl privește în tăcere câteva secunde, pe urmă se apropie de el.</p>
                  <p>ȘEFUL</p>
                  <p>(Încet, cum ar trezi pe cineva din somn, îl bate pe umăr): Dom’ Profesor? Să-ți aprind lampa.</p>
                  <p>PROFESORUL</p>
                  <p>(Tresărind, năuc): Cum?</p>
                  <p>ȘEFUL</p>
                  <p>Zic, să-ți aprind lampa. S’a întunecat.</p>
                  <p>PROFESORUL</p>
                  <p>Nu, că mă duc.</p>
                  <p>ȘEFUL</p>
                  <p>Dar de ce? Stai aici liniștit.</p>
                  <p>PROFESORUL</p>
                  <p>(Strângând în mâini cartea, cu oarecare neliniște): Am de lucru… Am de citit…</p>
                  <p>ȘEFUL</p>
                  <p>Tocmai d’asta zic și eu. Iți aprind lampa… și nu te turbură nimeni. (Aprinzând o lampă de petrol, cu</p>
                  <p>abat-jour depe birou): Mergem împreună mai târziu… Te duc eu în oraș. Ei, ia șezi… șezi.</p>
                  <p>PROFESORUL</p>
                  <p>(Puțin năucit, ezită… parcă ar pleca, dar cercul galben de lumină al lămpii îl atrage, deschide cartea din nou, o</p>
                  <p>răsfoeste înfrigurat).</p>
                  <p>ȘEFUL</p>
                  <p>(Se îndreaptă spre ușă și strigă din prag): Ichim! vezi de lampioane. Și aprinde felinarul pe peron…</p>
                  <p>Acuma pică acceleratul și ne găsește cu felinarul stins… (Reintră, se apropie de profesor și se uită peste</p>
                  <p>umărul lui în carte): Frumoasă carte, dom’ Profesor?</p>
                  <p>PROFESORUL</p>
                  <p>(Tresărind): Cum?</p>
                  <p>ȘEFUL</p>
                  <p>Zic, frumoasă cartea pe care-o cetești?</p>
                  <p>PROFESORUL</p>
                  <p>(Evasiv): O carte veche. </p>
                  <p>ȘEFUL</p>
                  <p>De! Cărțile ca vinul. Cu cât îs mai vechi, cu atât îs mai ale dracului… Aveam și eu una mai de</p>
                  <p>mult, cu poze. Tu! ce poze!… A d-tale are poze?</p>
                  <p>PROFESORUL</p>
                  <p>Da. Adică nu… Niște planșe, niște hărți.</p>
                  <p>ȘEFUL</p>
                  <p>(Schimbare de ton): Dorn’ Profesor! Să nu te superi că te‘ntreb. E adevărat?</p>
                  <p>PROFESORUL</p>
                  <p>Ce?</p>
                  <p>ȘEFUL</p>
                  <p>22.000 ai dat pe ea?</p>
                  <p>PROFESORUL</p>
                  <p>De unde știi?</p>
                  <p>ȘEFUL</p>
                  <p>Păi dacă n’oi ști eu, cine să știe? Nu stau toată ziua aici la gară? 22?</p>
                  <p>PROFESORUL</p>
                  <p>(Simplu): Da.</p>
                  <p>ȘEFUL</p>
                  <p>Păi nu e mult?</p>
                  <p>PROFESORUL</p>
                  <p>Este… dar… ce era să fac ? Aveam nevoie de ea…</p>
                  <p>ȘEFUL</p>
                  <p>Ce-o să spue lumea în târg?</p>
                  <p>PROFESORUL</p>
                  <p>Ce să spue?</p>
                  <p>ȘEFUL</p>
                  <p>Păi de! 22 de mii sunt bani. Și, ca omu, te întrebi? de unde?</p>
                  <p>PROFESORUL</p>
                  <p>Am strâns. Economii, lecții particulare… de ani de zile aștept… (Puțin jenat) și m’am și</p>
                  <p>împrumutat.</p>
                  <p>ȘEFUL</p>
                  <p>(Dojenitor): Păi vezi! </p>
                  <p>PROFESORUL</p>
                  <p>Dar mâine e întâiu… iau leafa dela liceu… și plătesc.</p>
                  <p>ȘEFUL</p>
                  <p>Patimă mare, dom’ Profesor… (Cu alt ton): Da barem face? Ce scrie în ea? Despre ce e vorba?</p>
                  <p>PROFESORUL</p>
                  <p>(Bănuitor, se ridică): E târziu… Mă duc.</p>
                  <p>ȘEFUL</p>
                  <p>Așteaptă, frate, că mergem împreună. Numai să treacă acceleratul și închid prăvălia.</p>
                  <p>PROFESORUL</p>
                  <p>Închizi ?</p>
                  <p>ȘEFUL</p>
                  <p>Adică, vorba vine. Până la noapte, la 11,35 nu mai am niciun tren. Și pe urmă-mi ține locul</p>
                  <p>Antoniu, impiegatul.</p>
                  <p>(Între timp lumina a scăzut mult. Peronul aproape nu se mai vede prin fereastră. Se deslușește totuși umbra lui</p>
                  <p>Ichim, care apare din stânga, cu un baston de lampagiu fi se oprește în fata felinarului). </p>
               </div>
               <div type="div3">
                  <head>
                     <anchor xml:id="id_SCENA_XII1"/>Scena XII</head>
                  <p>ȘEFUL - PROFESORUL - ICHIM</p>
                  <p>ȘEFUL</p>
                  <p>(Ieșind în prag): Ichim! Ai șters lampa?</p>
                  <p>ICHIM</p>
                  <p>(Pe peron aprinzând lampa): Șters.</p>
                  <p>ȘEFUL</p>
                  <p>Gaz e destul? Te-ai uitat bine?</p>
                  <p>ICHIM</p>
                  <p>E plină dom’ Șef, că numai eri am turnat. Tocmai bine arde nană dimineața.</p>
                  <p>ȘEFUL</p>
                  <p>Rațele le-ai închis?</p>
                  <p>ICHIM</p>
                  <p>Închis.</p>
                  <p>ȘEFUL</p>
                  <p>Le-ai numărat. Nu lipsește niciuna?</p>
                  <p>ICHIM</p>
                  <p>Lipsește aia de-ați mâncat-o dv. la prânz… Și am plătit-o eu.</p>
                  <p>ȘEFUL</p>
                  <p>(Trecând peste aceasta chestiune penibilă): Bine, bine… (Un șuerat depărtat de tren).</p>
                  <p>ICHIM</p>
                  <p>I-auzi-l cum șueră. I-a dat drumul dela canton.</p>
                  <p>ȘEFUL</p>
                  <p>(Reintră în birou, își ia chipiul din cui): Vine acceleratul, dom’ Profesor.</p>
                  <p>PROFESORUL</p>
                  <p>(Care din nou se cufundase în cartea lui): Cum?</p>
                  <p>ȘEFUL</p>
                  <p>Zic, vine acceleratul.</p>
                  <p>PROFESORUL</p>
                  <p>(Preocupat de cu totul alte lucrări): Domle Șef, n’ai cumva o lupă? </p>
                  <p>ȘEFUL</p>
                  <p>O lupă? Da de ce?</p>
                  <p>PROFESORUL</p>
                  <p>Îmi trebue mie.</p>
                  <p>ȘEFUL</p>
                  <p>N’am. De unde să am?</p>
                  <p>PROFESORUL</p>
                  <p>Dar o bucată de hârtie.</p>
                  <p>ȘEFUL</p>
                  <p>Câtă vrei. Poftim (Ii dă de pe masă o foaie de hârtie): Eu mă duc să primesc acceleratul și mă ‘ntorc.</p>
                  <p>PROFESORUL</p>
                  <p>Stă mult?</p>
                  <p>ȘEFUL</p>
                  <p>Ași! Nu urcă nimeni, nu coboară nimeni… Mă și ‘ntreb de ce mai oprește. (Iese pe peron și trage ușa</p>
                  <p>după el. Profesorul rămâne la masă, aplecat peste carte. Din când în când își duce mâna dreaptă la ochi și se uită</p>
                  <p>în carte, ca prinți un ochean. Din când în când notează cu febrilitate ceva pe hârtie. </p>
               </div>
               <div type="div3">
                  <head>
                     <anchor xml:id="id_SCENA_XIII1"/>Scena XIII</head>
                  <p>PROFESORUL — ȘEFUL — CONDUCTORUL — NECUNOSCUTA</p>
                  <p>Sgomot de tren se apropie mereu mai puternic. Șuerat ascuțit de locomotivă, roți, tampoane etc.</p>
                  <p>Prin geamul ușii și prin fereastră se vede cum intră în gară, dela dreapta la stânga (în sens invers</p>
                  <p>decât cele două trenuri precedente), trenul accelerat. Ochiul roșu al locomotivei dispare repede</p>
                  <p>spre stânga. Vagoane cu ferestre luminate defilează în viteză descrescândă până ce trenul se</p>
                  <p>oprește. Un sgomot de tampoane ciocnite și pe urmă câteva secunde de tăcere completă. Se aud</p>
                  <p>apoi pași grăbiți pe peron. Cineva deschide ușa. E conductorul trenului.</p>
                  <p>CONDUCTORUL</p>
                  <p>(Din prag): Domnu Șef! Domnu Șef! (Profesorul tresare, ridică capul).</p>
                  <p>ȘEFUL</p>
                  <p>(De pe peron, trecând prin fața ferestrei): Aicia sunt. Ce s’a întâmplat?</p>
                  <p>CONDUCTORUL</p>
                  <p>(A dispărut din prag. Vocile vin din semiobscuritatea peronului): Un călător fără bilet. Nu vrea să</p>
                  <p>plătească. Nu vrea să se legitimeze.</p>
                  <p>ȘEFUL</p>
                  <p>Unde e?</p>
                  <p>CONDUCTORUL</p>
                  <p>Dați-vă jos, coniță. Dați-vă jos.</p>
                  <p>ȘEFUL</p>
                  <p>Poftiți aici la lumină… (Din întunericul peronului se desprinde brusc o arătare albă. E o femee tânără, în</p>
                  <p>rochie albă de seară, cu brațele albe, foarte decoltată. O poșetă într’o mână, un voal albastru în cealaltă. Profesorul</p>
                  <p>tresare. Pentru prima oară ridică cu adevărat ochii în carte. Privire încremenită).</p>
                  <p>NECUNOSCUTA</p>
                  <p>(Intrând): Ce vreți cu mine? De ce m’ați dat jos din tren?</p>
                  <p>ȘEFUL</p>
                  <p>(Intrând după ea): Dv. aveți bilet ?</p>
                  <p>CONDUCTORUL</p>
                  <p>N’are.</p>
                  <p>ȘEFUL</p>
                  <p>(Erarhic, superior): Lasă-mă domnule să întreb. (Către călătoare): Aveți bilet?</p>
                  <p>NECUNOSCUTA</p>
                  <p>N’am. </p>
                  <p>ȘEFUL</p>
                  <p>Atunci trebue să plătiți.</p>
                  <p>NECUNOSCUTA</p>
                  <p>Ce?</p>
                  <p>ȘEFUL</p>
                  <p>Biletul.</p>
                  <p>CONDUCTORUL</p>
                  <p>Și amenda.</p>
                  <p>ȘEFUL</p>
                  <p>Sigur. Și amenda.</p>
                  <p>NECUNOSCUTA</p>
                  <p>Am plătit.</p>
                  <p>ȘEFUL</p>
                  <p>Cum?</p>
                  <p>NECUNOSCUTA</p>
                  <p>Da. Am plătit.</p>
                  <p>ȘEFUL</p>
                  <p>Cui.</p>
                  <p>NECUNOSCUTA</p>
                  <p>Dumnealui</p>
                  <p>ȘEFUL</p>
                  <p>(Conductorului): Auzi, domle ce spune; că a plătit.</p>
                  <p>CONDUCTORUL</p>
                  <p>Vorbă să fie. Uitați-vă ce mi-a dat. (Ii întinde șefului câteva fise rotunde).</p>
                  <p>ȘEFUL</p>
                  <p>(Cercetându-le): Ce e asta? (Citind): „Cazinoul din Sinaia” „Bun pentru lei douăzeci. Bun pentru lei o</p>
                  <p>sută, bun pentru lei douăzeci”. (Nedumerit): Ce sunt astea ?</p>
                  <p>NECUNOSCUTA</p>
                  <p>Fise dela Cazinou… Am uitat să le schimb… în grabă… Sunt dela ruletă…</p>
                  <p>ȘEFUL</p>
                  <p>Și cu asta vrei d-ta să călătorești? </p>
                  <p>NECUNOSCUTA</p>
                  <p>E tot ce am. Nu sunt bune?</p>
                  <p>ȘEFUL</p>
                  <p>Ia ascultă doamnă, îți atrag atenția că aici te afli într’un birou public. Eu n’am timp. Trenul nu</p>
                  <p>așteaptă. Plătești sau nu.</p>
                  <p>PROFESORUL</p>
                  <p>(Timid, făcând un pas): Dacă n’are cu ce…</p>
                  <p>ȘEFUL</p>
                  <p>Dacă n’are cu ce, să stea acasă. (Către Conductor): In ce clasă ai găsit-o domle?</p>
                  <p>CONDUCTORUL</p>
                  <p>Întâia. Se închisese singură într’un compartiment si nu voia să lase pe nimeni înăuntru.</p>
                  <p>NECUNOSCUTA</p>
                  <p>(Simplu): Mă durea capul.</p>
                  <p>ȘEFUL</p>
                  <p>Poftim! Umblă cu clasa întâia, o doare capul și n’are bilet. (Către Conductor): Urcă-te domle în tren</p>
                  <p>și dă-i drumul. Dumneaei rămâne aici.</p>
                  <p>NECUNOSCUTA</p>
                  <p>Unde aici?</p>
                  <p>ȘEFUL</p>
                  <p>Aici, în gară.</p>
                  <p>NECUNOSCUTA</p>
                  <p>Nici nu mă gândesc.</p>
                  <p>ȘEFUL</p>
                  <p>Doamnă!…</p>
                  <p>NECUNOSCUTA</p>
                  <p>(Către Conductor, tăindu-i drumul): Să nu faci un pas: fără mine nu pleci.</p>
                  <p>CONDUCTORUL</p>
                  <p>(Scoțându-și ceasul din buzunar): Am patru minute întârziere, coniță. Nu mai pot să stau. Eu sunt</p>
                  <p>accelerat.</p>
                  <p>NECUNOSCUTA</p>
                  <p>Fără mine nu pleci. M’auzi? (Cu o mișcare bruscă se așează în fața ușii drept în prag): Nimeni nu iese de</p>
                  <p>aici fără mine.</p>
                  <p>PROFESORUL </p>
                  <p>(Timid, ca si cum ar vrea să se disculpe, dar să și protesteze împotriva acestei sechestrări): Doamnă… eu… eu</p>
                  <p>nu sunt…</p>
                  <p>NECUNOSCUTA</p>
                  <p>Ce nu ești? Ce nu ești? Nu v’ar fi rușine. Trei bărbați și o singură femee. Mă dați jos din tren în</p>
                  <p>plină noapte, în plin câmp.</p>
                  <p>ȘEFUL</p>
                  <p>(Jignit): Dați-mi voie. Aici nu e câmp.</p>
                  <p>NECUNOSCUTA</p>
                  <p>In plină pădure. Ce vreți dela mine? Banii? Viața?</p>
                  <p>CONDUCTORUL</p>
                  <p>(Încet către Șef): E nebună.</p>
                  <p>NECUNOSCUTA</p>
                  <p>(Exasperată, strigând): Ce vreți? Ce vreți?</p>
                  <p>PROFESORUL</p>
                  <p>Doamnă…</p>
                  <p>CONDUCTORUL</p>
                  <p>Coniță…</p>
                  <p>ȘEFUL</p>
                  <p>Lasă-mă pe mine și la primul moment șterge-o… (Către necunoscută): Doamnă! Ne-ați înțeles</p>
                  <p>greșit. Noi n’avem de gând să vă oprim aici. Că ce să facem cu dv. aici?</p>
                  <p>NECUNOSCUTA</p>
                  <p>Atunci de ce m’ați dat jos din tren?</p>
                  <p>ȘEFUL</p>
                  <p>Pentru o formalitate.</p>
                  <p>NECUNOSCUTA</p>
                  <p>Frumoasă formalitate!</p>
                  <p>ȘEFUL</p>
                  <p>Ce vreți. Datoria… Regulamentul! Trebue să facem un proces-verbal.</p>
                  <p>NECUNOSCUTA</p>
                  <p>(Speriată, bănuitoare): Proces! Mie ? Proces!</p>
                  <p>ȘEFUL</p>
                  <p>Verbal. Numai așa de formă. Scriem pe hârtie cum s’au petrecut lucrurile, semnați și gata. </p>
                  <p>NECUNOSCUTA</p>
                  <p>(Mereu bănuitoare): Și pe urmă?</p>
                  <p>ȘEFUL</p>
                  <p>Pe urmă plecați.</p>
                  <p>NECUNOSCUTA</p>
                  <p>Cu trenul sta?</p>
                  <p>ȘEFUL</p>
                  <p>Sigur. Vă așteaptă.</p>
                  <p>NECUNOSCUTA</p>
                  <p>(După o secundă de îndoială, în care timp i-a privit pe toți trei bărbați): Atunci, atunci să semnez mai</p>
                  <p>repede. Unde?</p>
                  <p>ȘEFUL</p>
                  <p>Poftiți aici, la masă… (Ii oferă un scaun. Femeea mereu cu aceeași expresie de prudență, de teamă, de neliniște,</p>
                  <p>se deslipește de ușă și vine spre locul indicat. Șeful face semn cu mâna conductorului să iasă.</p>
                  <p>PROFESORUL</p>
                  <p>(Care abia acum înțelege stratagema, vrea să protestele): Domnule Șef… Nu se poate…</p>
                  <p>ȘEFUL</p>
                  <p>(Încet, energic): Domnule Profesor, d-ta să nu te amesteci. Astea-s chestii de serviciu. (Conductorul</p>
                  <p>iese tiptil, neobservat): Luați loc! Aici!</p>
                  <p>PROFESORUL</p>
                  <p>(Va s’o prevină): Doamnă! Doamnă!</p>
                  <p>ȘEFUL</p>
                  <p>(Împiedecându-l): Să vă dau o hârtie și un toc. Să redactăm… și pe urmă să semnați…</p>
                  <p>NECUNOSCUTA</p>
                  <p>Semnez orice… dar mai repede.</p>
                  <p>ȘEFUL</p>
                  <p>Numai decât… Numai decât…</p>
                  <p>(Trenul a pornit între timp. In prima clipă femeea nu fi-a dat seama. Se aude fueratul locomotivei).</p>
                  <p>NECUNOSCUTA</p>
                  <p>(Tresărind):Ce e asta? (Sgomotui roților fi al tampoanelor se accentuează. Femeea se ridică brusc în picioare, cu o</p>
                  <p>mișcare de spaimă, aleargă spre ușă cu un țipăt): Ce e asta? (In prag se oprește o secundă, privind buimăcită</p>
                  <p>vagoanele luminate, care defilează spre stânga din ce în ce mai repede. Se rupe din această scurtă încremenire și</p>
                  <p>aleargă pe peron după tren. Rochia ei albă se vede trecând prin fața ferestrei. Ultimul vagon se vede de asemenea</p>
                  <p>prin fereastră, dispărând. Se aude de-afară strigătul ei disperat): Oprește… Oprește… (Un nou șuerat de</p>
                  <p>locomotivă îi acoperă vocea). </p>
               </div>
               <div type="div3">
                  <head>
                     <anchor xml:id="id_SCENA_XIV1"/>Scena XIV</head>
                  <p>ȘEFUL — PROFESORUL — NECUNOSCUTA</p>
                  <p>Câteva secunde de nemișcare. Se mai aude doar sgomotul trenului depărtându-se. Pe urmă rochia</p>
                  <p>albă se vede trecând pe peron prin fața ferestrei dela stânga spre dreapta. Cu o expresie de</p>
                  <p>oboseală, de tristețe, de disperare, femeia apare în prag.</p>
                  <p>NECUNOSCUTA</p>
                  <p>(Uitându-se buimăcită la cei doi bărbați și pe urmă fixându-l pe șef, fără violență): Canalie!</p>
                  <p>ȘEFUL</p>
                  <p>(Ridică din umeri): De! Doamnă.</p>
                  <p>NECUNOSCUTA</p>
                  <p>(Mai mult pentru ea): A plecat…</p>
                  <p>ȘEFUL</p>
                  <p>N-am ce face. Datoria. Regulamentul.</p>
                  <p>NECUNOSCUTA</p>
                  <p>(E sfârșită de oboseală, intră înăuntru, face câțiva pași, cade pe scaun): A plecat…</p>
                  <p>ȘEFUL</p>
                  <p>(Instruind afacerea): Numele dv. Doamnă.</p>
                  <p>NECUNOSCUTA</p>
                  <p>(Ridică spre el o privire nedumerită, absentă)</p>
                  <p>ȘEFUL</p>
                  <p>Trebue să încheiem procesul-verbal. Numele, domiciliul, vârsta, profesiunea.</p>
                  <p>NECUNOSCUTA</p>
                  <p>(Nu răspunde, n-a auzit, nu vede).</p>
                  <p>ȘEFUL</p>
                  <p>(După o pauză): Faceți rău că nu răspundeți. Eu proces-verbal trebue să închei. Mă obligă</p>
                  <p>regulamentul și dacă nu răspundeți, voiu fi silit să m-adresez poliției. (Cu intenție): Avem poliție</p>
                  <p>aici, măcar că suntem în câmp, cum ziceați adineaori.</p>
                  <p>PROFESORUL</p>
                  <p>(Se aproprie de ea mișcat): De ce nu răspundeți? Doamnă? Cum vă cheamă?</p>
                  <p>NECUNOSCUTA</p>
                  <p>Lasă-mă. Lăsați-mă. </p>
                  <p>PROFESORUL</p>
                  <p>Cum vă cheamă? De unde veniți?</p>
                  <p>NECUNOSCUTA</p>
                  <p>Lăsați-mă’ți, spun. Sunt obosită.</p>
                  <p>PROFESORUL</p>
                  <p>Poate aveți un act. O legitimație.</p>
                  <p>NECUNOSCUTA</p>
                  <p>(Întinzându-i poșeta cu un gest de nesfârșită oboseală): Nu știu. Caută. Vezi și d-ta ce găsești.</p>
                  <p>PROFESORUL</p>
                  <p>(In poșeta, face un pas spre rampă, urmat de șef deschide caută, scoate unul câte unul diverse obiecte, pe care le dă</p>
                  <p>șefului să le țină): O sticluță cu parfum…</p>
                  <p>ȘEFUL</p>
                  <p>(Mirosind în aer): Miroase grozav.</p>
                  <p>PROFESORUL</p>
                  <p>O batistă… un ruj de buze… O tabacheră cu două țigări…</p>
                  <p>ȘEFUL</p>
                  <p>(Mirosind țigările): Țigări străine.</p>
                  <p>PROFESORUL</p>
                  <p>(A golit poșeta): Asta e tot.</p>
                  <p>ȘEFUL</p>
                  <p>Niciun act?</p>
                  <p>PROFESORUL</p>
                  <p>Niciunul.</p>
                  <p>ȘEFUL</p>
                  <p>Nicio hârtie?</p>
                  <p>PROFESORUL</p>
                  <p>Nimic.</p>
                  <p>ȘEFUL</p>
                  <p>(După un moment de reflecții): Eu îl anunț pe Dincă, comisarul. Aici nu e lucru curat.</p>
                  <p>PROFESORUL </p>
                  <p>(Întorcându-se spre necunoscuta care a rămas pe scaun în aceeași stare de prostație): Doamnă, vă rog… In</p>
                  <p>propriul dv. interes, vă rog mult, faceți un efort… răspundeți… Aduceți-vă aminte… Cine</p>
                  <p>sunteți? De unde veniți? Unde vă duceți?</p>
                  <p>NECUNOSCUTA</p>
                  <p>(Ridică ochii spre el, îl privește absentă, se ridică în picioare): Mă duc… (Cu bruscă hotărîre pornește spre ușă):</p>
                  <p>Mi duc să mă omor. Mă arunc pe linie. (Iese repede, dispare, în întunerec).</p>
                  <p>PROFESORUL</p>
                  <p>(Turburat): Doamnă!</p>
                  <p>ȘEFUL</p>
                  <p>E nebună rău.</p>
                  <p>PROFESORUL</p>
                  <p>Se întâmplă o nenorocire. Trebue s’o salvăm.</p>
                  <p>ȘEFUL</p>
                  <p>Fii liniștit. Nu e niciun tren la ora asta.</p>
                  <p>PROFESORUL</p>
                  <p>(A ieșit pe peron): Doamnă! Doamnă! (Se întoarce) Nu știu unde e. E prea întunerec. N’o văd.</p>
                  <p>ȘEFUL</p>
                  <p>Nu te mai frământa dom’ Profesor. Nu-ți spun că nu i niciun tren? (Strigând din prag): Ichime!</p>
                  <p>Ichime! Vezi că e o femee pe linie.</p>
                  <p>VOCEA LUI ICHIM</p>
                  <p>(Din depărtare): Ferește linia, ferește linia.</p>
                  <p>ȘEFUL</p>
                  <p>(Adulmecând aerul): Și miroase, domnule, a parfum de mi-a umplut toată gara. Să vie nevastă-mea</p>
                  <p>acum, atâta-mi trebue… (Cu alt ton după o secundă): E din lumea mare. Te-ai uitat la ea.</p>
                  <p>PROFESORUL</p>
                  <p>(Cu emoție): E frumoasă.</p>
                  <p>ȘEFUL</p>
                  <p>Te-ai uitat ce rochie are? Brațele goale, gâtul gol, spatele gol. Pe jumătate desbrăcată.</p>
                  <p>PROFESORUL</p>
                  <p>E foarte frumoasă… (Plin de neliniște): Numai de nu s’ar omorî…</p>
                  <p>ȘEFUL</p>
                  <p>Deocamdată nu poate că n’are tren. Tii! Mare bucluc. Tocmai mie să mi se întâmple una ca asta.</p>
                  <p>Nu putea domle s’o dea jos la Câmpina sau la Breaza! </p>
                  <p>PROFESORUL</p>
                  <p>Dumneata ești de vină. Trebuia s’o lași să plece.</p>
                  <p>ȘEFUL</p>
                  <p>Nu puteam domle Profesor. Se opune regulamentul. (Iritat): Și pe urmă, adică ce?... Pentru că</p>
                  <p>miroase a parfum, pentrucă vine dela Sinaia, pentrucă umblă desbrăcată și pentrucă joacă la</p>
                  <p>ruletă, să-și bată joc de calea ferată și de gara mea?</p>
                  <p>PROFESORUL Și dacă se omoară?</p>
                  <p>ȘEFUL</p>
                  <p>Bocluc mare. Anchetă, rapoarte. Mă dă la gazetă. După 23 de ani de carieră.</p>
                  <p>VOCEA LUI ICHIM</p>
                  <p>(Mai de aproape): Ferește linia.</p>
                  <p>ȘEFUL</p>
                  <p>(Ieșind repede în prag): Ai găsit-o Ichim!</p>
                  <p>VOCEA LUI ICHIM</p>
                  <p>Aicia-i dom’ Șef.</p>
                  <p>ȘEFUL</p>
                  <p>Ce face?</p>
                  <p>VOCEA LUI ICHIM</p>
                  <p>Stă pe linie Si trage din țigare.</p>
                  <p>PROFESORUL</p>
                  <p>(Iese repede îngrijorat): Doamnă!… (Dispare în întunerec).</p>
                  <p>ȘEFUL</p>
                  <p>(Din prag): Coniță!… Doamnă! Veniți aici la lumină. Degeaba stați pe linie. Până la 11,35 nu e</p>
                  <p>niciun iun să vă calce.</p>
                  <p>NECUNOSCUTA</p>
                  <p>(Se reîntoarce, urmată de profesor): Ce vreți cu mine? De ce m’ați chemat? De ce nu mă lăsați în pace.</p>
                  <p>PROFESORUL</p>
                  <p>Doamnă… noi vă vrem binele.</p>
                  <p>NECUNOSCUT</p>
                  <p>Am văzut.</p>
                  <p>PROFESORUL</p>
                  <p>Afară e răcoare, e umed, s’ar putea să răciți, sunteți îmbrăcată așa de… așa de subțire… </p>
                  <p>NECUNOSCUTA</p>
                  <p>(Iși strânge umerii, înfiorată): Mi-e frig.</p>
                  <p>PROFESORUL</p>
                  <p>Vedeți.</p>
                  <p>ȘEFUL</p>
                  <p>Nu e mai bine aici? Aveți scaun, aveți lampă. Mai stăm de vorbă și ne trecem vremea.</p>
                  <p>NECUNOSCUTA</p>
                  <p>(Cu un gest de oboseală, de indiferență): La urma urmelor… (Se așează pe scaun).</p>
                  <p>ȘEFUL</p>
                  <p>Așa… (După o secundă): Prin urmare, pe dv. cum vă cheamă?</p>
                  <p>NECUNOSCUTA</p>
                  <p>(Repede): Iar începi?</p>
                  <p>PROFESORUL</p>
                  <p>Doamnă, înțelegeți… Vă implor să înțelegeți… dacă întrebăm, dacă insistăm, e pentrucă vrem să</p>
                  <p>vă venim într’ajutor.</p>
                  <p>NECUNOSCUTA</p>
                  <p>N’am nevoie.</p>
                  <p>PROFESORUL</p>
                  <p>Sunteți enervată. Înțeleg. Nu vreți să ne răspundeți. Și asta înțeleg. Uite: nu vă mai punem nicio</p>
                  <p>întrebare.</p>
                  <p>ȘEFUL</p>
                  <p>Zău, și procesul-verbal cum îl scriu?</p>
                  <p>PROFESORUL</p>
                  <p>(Scurt): Dă-l încolo de proces-verbal. (Către necunoscută): Nu vă mai punem nicio întrebare. Dar</p>
                  <p>îngăduiți-ne măcar să ghicim… Dv. probabil veniți dela Sinaia.</p>
                  <p>NECUNOSCUTA</p>
                  <p>Probabil.</p>
                  <p>PROFESORUL</p>
                  <p>Si probabil vă duceți la București</p>
                  <p>NECUNOSCUTA</p>
                  <p>Probabil.</p>
                  <p>PROFESORUL </p>
                  <p>Ei bine, ori la București, ori la Sinaia, trebue să aveți pe cineva… o rudă, un prieten… cineva pe</p>
                  <p>care să-l anunțăm de situația în care vă aflați.</p>
                  <p>NECUNOSCUTA</p>
                  <p>(Ideea i se pare bună): Crezi?</p>
                  <p>PROFESORUL</p>
                  <p>Sigur. Dați-ne o adresă, un nume, o indicație.</p>
                  <p>NECUNOSCUTA</p>
                  <p>Crezi că s’ar putea?</p>
                  <p>ȘEFUL</p>
                  <p>De ce să nu se poată? Dăm o telegramă. Sau poate… (arătând telefonul din perete): Chemăm la</p>
                  <p>telefon.</p>
                  <p>NECUNOSCUTA</p>
                  <p>Telefon?</p>
                  <p>PROFESORUL</p>
                  <p>Evident.</p>
                  <p>NECUNOSCUTA</p>
                  <p>Bine… atunci,,. Atunci chemați Sinaia. La hotel Palace… sau… dacă nu e acolo… la Cazinou.</p>
                  <p>ȘEFUL</p>
                  <p>(Mergând spre telefon): De cine trebue să întreb?</p>
                  <p>NECUNOSCUTA</p>
                  <p>De… (S’a răsgândit brusc): Nu. Nu pot. Nu vreau. Mai bine mă omor. Mai bine mă arunc înaintea</p>
                  <p>trenului.</p>
                  <p>ȘEFUL</p>
                  <p>Nu v’am spus că nu e niciun tren până la 11,35?</p>
                  <p>NECUNOSCUTA</p>
                  <p>11,35? Bine. Aștept. Am să mă omor La 11,35.</p>
                  <p>PROFESORUL</p>
                  <p>Dar de ce să vă omorîți?</p>
                  <p>ȘEFUL</p>
                  <p>Si de ce tocmai aici? Nu e păcat? Sunt și eu un om cu familie, cu greutăți. Vreți să mă băgați în</p>
                  <p>bucluc. Anchetă, rapoarte.</p>
                  <p>PROFESORUL</p>
                  <p>(Cu elan, cu emoție); Doamnă!… </p>
                  <p>ȘEFUL</p>
                  <p>Uite, sunt slujbaș sărac, dar vă dau eu din buzunarul meu un bilet până la Câmpina și acolo faceți</p>
                  <p>ce știți. Gară mare, linii multe.</p>
                  <p>PROFESORUL</p>
                  <p>Doamnă, treziți-vă, desmeticiți-vă. Alungați gândul i ca absurd, sunteți tânără, sunteți frumoasă.</p>
                  <p>NECUNOSCUTA</p>
                  <p>Serios? Ați observat?</p>
                  <p>PROFESORUL</p>
                  <p>Trebue să trăiți.</p>
                  <p>NECUNOSCUTA</p>
                  <p>(Uitându-se de jur-împrejur): Unde? Aici?</p>
                  <p>PROFESORUL</p>
                  <p>Veți pleca. Trebue să plecați</p>
                  <p>NECUNOSCUTA</p>
                  <p>Dacă trebue, de ce m’ați dat jos din tren.</p>
                  <p>ȘEFUL</p>
                  <p>Fiindcă n’aveați bilet.</p>
                  <p>PROFESORUL</p>
                  <p>Vă vom da noi bilet.</p>
                  <p>ȘEFUL</p>
                  <p>Care noi?</p>
                  <p>PROFESORUL</p>
                  <p>Eu.</p>
                  <p>ȘEFUL</p>
                  <p>Ai bani?</p>
                  <p>PROFESORUL</p>
                  <p>(Încurcat): Acuma nu. Dar mâine dimineață iau leafa.</p>
                  <p>NECUNOSCUTA</p>
                  <p>Mâine dimineață? Nu aștept până mâine dimineață. Aici în câmp.</p>
                  <p>ȘEFUL</p>
                  <p>(Jignit): Cum în câmp, Doamnă? Cum în câmp? Dați-mi voie? Sunteți într’un oraș. </p>
                  <p>NECUNOSCUTA</p>
                  <p>Ce oraș?</p>
                  <p>ȘEFUL</p>
                  <p>Îmi pare rău. Comună urbană. Judecătorie, spital…</p>
                  <p>PROFESORUL</p>
                  <p>Liceu…</p>
                  <p>ȘEFUL</p>
                  <p>8.000 de locuitori.</p>
                  <p>PROFESORUL</p>
                  <p>(Cu puțină amărăciune): 8.245 la ultimul recensământ.</p>
                  <p>ȘEFUL</p>
                  <p>Și încă pe mine nu mă numărase, că eram la București după treburi în ziua aia.</p>
                  <p>NECUNOSCUTA</p>
                  <p>8.245 de locuitori. (Către Șef): Cu d-ta 8.246. (Gânditoare): Dacă rămân aici în noaptea asta vom fi</p>
                  <p>8.247. (După o clipă): E un hotel?</p>
                  <p>ȘEFUL</p>
                  <p>Se poate să nu fie? Hotelul Monopol, în centru.</p>
                  <p>NECUNOSCUTA</p>
                  <p>Dar n’am bani.</p>
                  <p>PROFESORUL</p>
                  <p>Asta n’ar fi nimic. II plătim mâine, dar n’aveți acte.</p>
                  <p>ȘEFUL</p>
                  <p>Adevărat. Și fără acte nu se poate. (Către Profesor): Ce-ar fi s’o ducem la spital? Zicem că a avut un</p>
                  <p>accident.</p>
                  <p>NECUNOSCUTA</p>
                  <p>La spital? Nu merg la spital.</p>
                  <p>ȘEFUL</p>
                  <p>Atunci la poliție.. Fără acte numai la poliție vă primește.</p>
                  <p>PROFESORUL</p>
                  <p>Nu-l ascultați, doamnă. Nu știe ce vorbește.</p>
                  <p>ȘEFUL </p>
                  <p>N’oi fi știind, dar fără acte, unde vrei s’o ducem. (Necunoscutei): De ce n’oți fi vrând, zău așa, să</p>
                  <p>spuneți cum vă cheamă?</p>
                  <p>NECUNOSCUTA</p>
                  <p>Mă plictisești. Mai e mult până la 11,3 5? Ași vrea să se termine.</p>
                  <p>PROFESORUL</p>
                  <p>(Îngrijorat din nou): Doamnă…</p>
                  <p>NECUNOSCUTA</p>
                  <p>(Din nou exasperată): Mă plictisești, mă plictisiți. Mi-e frig, mi-e somn, mi-e foame.</p>
                  <p>ȘEFUL</p>
                  <p>Să vă dăm ceva de mâncare.</p>
                  <p>NECUNOSCUTA</p>
                  <p>(Cu desgust): Unde? Ce?</p>
                  <p>ȘEFUL</p>
                  <p>Mare lucru n’avem. Dar e niște rață pe varză, rămasă de la prânz. O minune! A călcat-o ieri</p>
                  <p>acceleratul.</p>
                  <p>MECUNOSCUTA</p>
                  <p>Nu mănânc rațe călcate de accelerat.</p>
                  <p>ȘEFUL</p>
                  <p>Ce are aface? E o minune. Numai că nu știu cum să facem, să nu ne vadă nevastă-mea, că-mi</p>
                  <p>aprind paie în cap, n’o cunoașteți pe nevastă-mea.</p>
                  <p>NECUNOSCUTA</p>
                  <p>(Agitată): Ce noapte! Ce coșmar. N’are să se mai termine niciodată? N’are să se mai facă niciodată</p>
                  <p>zi?</p>
                  <p>PROFESORUL</p>
                  <p>Ba da, doamnă. Dar trebue calm, răbdare.</p>
                  <p>NECUNOSCUTA</p>
                  <p>Nu pot, nu mai pot. Ași vrea să mor. Ași vrea să dorm. De ce nu m’ați lăsat afară pe linie… Era</p>
                  <p>așa de bine… (Lăsându-se să cadă pe un scaun): Eu mă culc aici. Stingeți lumina.</p>
                  <p>ȘEFUL</p>
                  <p>Vai de mine! Aicea nu se poate. Aicea vine nevastă-mea.</p>
                  <p>NECUNOSCUTA </p>
                  <p>(Se ridică în picioare. E iar în culmea disperării.) Atunci unde, unde, unde? Aicea nu, pe linie nu, ce</p>
                  <p>vreți cu mine.</p>
                  <p>PROFESORUL</p>
                  <p>Doamnă… Nu știu dacă pot, nu știu dacă trebue… vedeți… eu am o locuință modestă… o</p>
                  <p>singură cameră… dacă vreți… dac’ați vrea… eu plec de acasă… și rămâneți acolo singură…</p>
                  <p>Peste noapte… Numai până se face ziuă… Eu mă duc să dorm la un coleg. (Către Șef, explicativ):</p>
                  <p>La Udrea, profesorul de muzică.</p>
                  <p>ȘEFUL</p>
                  <p>Bună idee.</p>
                  <p>PROFESORUL</p>
                  <p>Mâine dimineață totul va fi mai simplu. Vom găsi bani, veți pleca, dar până atunci vă odihniți.</p>
                  <p>ȘEFUL</p>
                  <p>Vă mai veniți în fire.</p>
                  <p>PROFESORUL</p>
                  <p>Și mâine dimineață…</p>
                  <p>ȘEFUL</p>
                  <p>Facem procesul-verbal.</p>
                  <p>PROFESORUL</p>
                  <p>(Scurt): Lasă procesul-verbal. (Către necunoscută): Vă rog să aveți încredere în mine. Vă rog să</p>
                  <p>primiți. Primiți?</p>
                  <p>NECUNOSCUTA</p>
                  <p>(După un moment de tăcere): E departe?</p>
                  <p>PROFESORUL</p>
                  <p>La zece minute, la un sfert de oră de aici.</p>
                  <p>NECUNOSCUTA</p>
                  <p>Bine. Să mergem. Mi-e somn.</p>
                  <p>PROFESORUL</p>
                  <p>(Arătându-i drumul spre ușă): Pe aici… pe aici. (Necunoscuta iese urmată de profesor. Se văd prin fereastră</p>
                  <p>trezind spre stânga).</p>
                  <p>ȘEFUL</p>
                  <p>(Rămas singur în scenă, observă pe birou cartea profesorului): Dom’ Profesor. (Iese în prag): Domnu</p>
                  <p>Miroiu!</p>
                  <p>PROFESORUL</p>
                  <p>(Întorcându-se): Ce e? Ce vrei? </p>
                  <p>ȘEFUL</p>
                  <p>Ți-ai uitat cartea.</p>
                  <p>PROFESORUL</p>
                  <p>(Cu un fel de spaimă): Cartea! (O ia în mâini, o deschide în neștire): Și aveam de lucru în noaptea asta.</p>
                  <p>Aveam de cetit.</p>
                  <p>ȘEFUL</p>
                  <p>Patimă mare, dom’ Profesor. Patimă mare!… (Profesorul pleacă grăbit. Se vede prin fereastră trecând).</p>
                  <p>CORTINA</p>
               </div>
            </div>
            <div type="div2">
               <head>
                  <anchor xml:id="id_ACTUL_II1"/>Actul II</head>
               <p>Acasă, la profesor, în aceiaș seară. Interior de celibatar, în provincie. Totul e curat, dar sărăcăcios,</p>
               <p>desperechiat. Masă, scaune, un divan. Un raft cu cărți. De altfel, cărți sunt cam peste tot. Pe masă,</p>
               <p>pe scaune, pe jos.</p>
               <p>O ușă de intrare în dreapta, planul I. O alta ușă în stânga, planul II. Duce spre o altă încăpere</p>
               <p>(bucătărie, oficiu, debaras).</p>
               <p>In peretele din fund, fereastră dublă, dând spre o mică grădiniță înspre stradă.</p>
               <p>La ridicarea cortinei scena e goală. întuneric. Prin fereastră se vede un cer senin de vară, înstelat.</p>
               <p>In depărtare silueta albastră închis a munților.</p>
               <div type="div3">
                  <head>
                     <anchor xml:id="id_SCENA_I_21"/>Scena I</head>
                  <p>PROFESORUL — NECUNOSCUTA</p>
                  <p>Tăcere. Un câine latră pe undeva, prin mahala. Un altul îi răspunde din depărtare. Se aude din</p>
                  <p>dreapta o cheie răsucită în broasca, ușa se deschide.</p>
                  <p>PROFESORUL</p>
                  <p>(Intrând): Pe aici, pe aici…</p>
                  <p>NECUNOSCUTA</p>
                  <p>(Urmându-l): Am ajuns?</p>
                  <p>PROFESORUL</p>
                  <p>Da. Suntem acasă. (Pune cu mare grijă cartea pe masă).</p>
                  <p>NECUNOSCUTA</p>
                  <p>Ce întuneric!</p>
                  <p>PROFESORUL</p>
                  <p>O clipă și aprind lampa. (Caută bâjbâind): Numai să găsesc chibriturile.</p>
                  <p>NECUNOSCUTA</p>
                  <p>Nu e lumină electrică?</p>
                  <p>PROFESORUL</p>
                  <p>Nu… Adică de fapt este, dar nu i-a dat încă drumul. Abia la toamnă, când o fi gata uzina. </p>
                  <p>NECUNOSCUTA</p>
                  <p>Nu aștept eu până atunci.</p>
                  <p>PROFESORUL</p>
                  <p>(A găsit cutia cu chibrituri, dar chibritul nu ia foc): Nu vrea să se aprindă. Umezeală mare.</p>
                  <p>NECUNOSCUTA</p>
                  <p>Ce întuneric! Ce străzi! M’am lovit de toți copacii, • 1”toate gardurile.</p>
                  <p>PROFESORUL</p>
                  <p>(A reușit însfârșit să aprindă un chibrit): Îmi pare rău doamnă, îmi pare foarte rău (A aprins lampa.</p>
                  <p>Lampă de petrol, cu abat-jour alb, rotund, de porțelan, care dă o lumină mică, scăzută).</p>
                  <p>NECUNOSCUTA</p>
                  <p>(Lăsându-se să cadă pe un scaun): Nu mai pot. Sunt sdrobită. (Iși aruncă din picior un pantof, pe urmă pe</p>
                  <p>celălalt): Mi-am rănit picioarele. Câte pietre! Câți bolovani ! (Rămasă în ciorapi, își freacă talpa</p>
                  <p>piciorului).</p>
                  <p>PROFESORUL</p>
                  <p>(Ridicând un pantof de jos): De fapt, în centru, strada e pavată, dar aici pe la noi…</p>
                  <p>NECUNOSCUTA</p>
                  <p>Nu se pavează niciodată?</p>
                  <p>PROFESORUL</p>
                  <p>Ba da. Poate… la anul…</p>
                  <p>NECUNOSCUTA</p>
                  <p>Ghinionul meu! Am venit cu un an prea devreme.</p>
                  <p>PROFESORUL</p>
                  <p>(Căutând celălalt pantof): Nu văd celălalt pantof. Nu știu unde este.</p>
                  <p>NECUNOSCUTA</p>
                  <p>E prea întuneric aici. Ce lumină chioară. Nu poți s’o faci mai mare?</p>
                  <p>PROFESORUL</p>
                  <p>Ba da. Dar nu e bine. Se vede din stradă.</p>
                  <p>NECUNOSCUTA</p>
                  <p>Ei și?</p>
                  <p>PROFESORUL</p>
                  <p>Nu trebue să se știe că sunteți aici.</p>
                  <p>NECUNOSCUTA </p>
                  <p>Atunci stinge. Ori o stingi, ori o faci mai mare. Nu pot s’o sufăr așa.</p>
                  <p>PROFESORUL</p>
                  <p>Cum doriți. Numai să știți că nu e bine. Trece lume pe stradă.</p>
                  <p>NECUNOSCUTA</p>
                  <p>Nu trece nimeni. Strada e pustie.</p>
                  <p>PROFESORUL</p>
                  <p>Acuma. Dar mai târziu dă drumul dela cinematograf… Că azi e Miercuri.</p>
                  <p>NECUNOSCUTA</p>
                  <p>Și dacă e Miercuri?</p>
                  <p>PROFESORUL</p>
                  <p>Miercuri și Sâmbătă e cinematograf. Totdeauna.</p>
                  <p>NECUNOSCUTA</p>
                  <p>Și d-ta nu te-ai dus?</p>
                  <p>PROFESORUL</p>
                  <p>Nu. Nu mă duc niciodată. (Ridica fitilul lămpii: lumină mare).</p>
                  <p>NECUNOSCUTA</p>
                  <p>(Se ridică în picioare și aruncă o privire circulară asupra încăperii): Aici locuești d-ta? Aici… trăesti d-ta…</p>
                  <p>PROFESORUL</p>
                  <p>Da.</p>
                  <p>NECUNOSCUTA</p>
                  <p>Oribil!</p>
                  <p>PROFESORUL</p>
                  <p>Nu vă place?</p>
                  <p>NECUNOSCUTA</p>
                  <p>Ba da. Iartă-mă. E foarte… frumos.</p>
                  <p>PROFESORUL</p>
                  <p>Nu. Nu e frumos, dar pentru mine, e tot ce-mi trebue Și nici nu e departe de școală. Fiindcă nu</p>
                  <p>știu dacă v’am spus… eu sunt profesor.</p>
                  <p>NECUNOSCUTA</p>
                  <p>Nu era nevoie să-mi spui. Se vede.</p>
                  <p>PROFESORUL</p>
                  <p>După ce? </p>
                  <p>NECUNOSCUTA</p>
                  <p>După tot. (Privire circulară asupra întregei încăperi, privire în care e cuprins și el, ca un obiect în plus):</p>
                  <p>Groaznic! Parcă tot era mai bine afară! Cel puțin să deschidem fereastra. (Merge spre fereastră).</p>
                  <p>PROFESORUL</p>
                  <p>(Speriat): Nu!</p>
                  <p>NECUNOSCUTA</p>
                  <p>(Mirată): De ce?</p>
                  <p>PROFESORUL</p>
                  <p>(Foarte îngrijorat): Nu v’am spus? O să dea drumul la cinematograf. Trece lume pe stradă. O să vă</p>
                  <p>vadă.</p>
                  <p>NECUNOSCUTA</p>
                  <p>Ei și? (Deschide larg fereastra).</p>
                  <p>PROFESORUL</p>
                  <p>La ora asta… O femee… aici…</p>
                  <p>NECUNOSCUTA</p>
                  <p>La d-ta, n’a venit niciodată o femee?</p>
                  <p>PROFESORUL</p>
                  <p>Doamnă! Cum vă puteți închipui…</p>
                  <p>NECUNOSCUTA</p>
                  <p>Vrei să spui că nu primești niciodată?</p>
                  <p>PROFESORUL</p>
                  <p>Sunt un om serios. Un profesor. Un om cu răspundere.</p>
                  <p>NECUNOSCUTA</p>
                  <p>Vrei să spui că eu sunt singura femee… Prima femee care intră în casa asta?</p>
                  <p>PROFESORUL</p>
                  <p>Doamnă… vă rog să credeți că n’ași fi cutezat niciodată… dacă n’ar fi fost împrejurările cu totul</p>
                  <p>neobișnuite în care v’am întâlnit…</p>
                  <p>NECUNOSCUTA</p>
                  <p>Ce tânăr ești! Sau ce bătrân!</p>
                  <p>PROFESORUL</p>
                  <p>Doamnă ! vă rog, vă conjur, plecați dela fereastră.</p>
                  <p>NECUNOSCUTA </p>
                  <p>Nu fii copil, nu e nimeni.</p>
                  <p>PROFESORUL</p>
                  <p>Vă vede de peste drum, dela Chiroiu.</p>
                  <p>NECUNOSCUTA</p>
                  <p>Care Chiroiu?</p>
                  <p>PROFESORUL</p>
                  <p>Chiroiu dela Percepție. Casa albă cu gard de lemn ți viță sălbatecă.</p>
                  <p>NECUNOSCUTA</p>
                  <p>(După ce s’a uitat în strada): Ași! E întuneric.</p>
                  <p>PROFESORUL</p>
                  <p>Tocmai de asta. Sunt după perdele.</p>
                  <p>NECUNOSCUTA</p>
                  <p>De unde știi?</p>
                  <p>PROFESORUL</p>
                  <p>Totdeauna sunt după perdele.</p>
                  <p>NECUNOSCUTA</p>
                  <p>Azi e Miercuri. Ei nu se duc la cinematograf?</p>
                  <p>PROFESORUL</p>
                  <p>Ba da, dar a rămas bătrâna, mama lui m-me Chiroiu. m-me Grigorescu, cu copiii și servitoarea. Și</p>
                  <p>nu sunt numai ei, mai e Atanasiu.</p>
                  <p>NECUNOSCUTA</p>
                  <p>Care Atanasiu?</p>
                  <p>PROFESORUL</p>
                  <p>Casa de alături, cu uluci. Și Lascu, Judecătorul, casa galbenă, cu trei geamuri la stradă și Maltopol</p>
                  <p>și Vișan. Vișan dela Regie.</p>
                  <p>NECUNOSCUTA</p>
                  <p>Ce de lume!</p>
                  <p>PROFESORUL</p>
                  <p>Nu glumiți, doamnă. E tot târgul la ferestre.</p>
                  <p>NECUNOSCUTA</p>
                  <p>Nu văd nimic. Nu aud nimic. (Cu urechea ațintită spre stradă): Toată lumea doarme.</p>
                  <p>PROFESORUL </p>
                  <p>Chiar dacă doarme… Și din somn ne vede.</p>
                  <p>NECUNOSCUTA</p>
                  <p>(Același joc ca mai sus): Niciun sunet. Niciun foșnet… (După o secundă): Ba da. Ce e sgomotul ăsta?</p>
                  <p>PROFESORUL</p>
                  <p>Ce sgomot?</p>
                  <p>NECUNOSCUTA</p>
                  <p>Nu auzi? Un fel de scârțâit, ca un ferestrău mic. (Arătând spre ușa din stânga): Parcă ar veni de</p>
                  <p>acolo.</p>
                  <p>PROFESORUL</p>
                  <p>A! Nu e nimic. E șoarecele.</p>
                  <p>NECUNOSCUTA</p>
                  <p>(Cu o mică tresărire): Ai șoareci?</p>
                  <p>PROFESORUL</p>
                  <p>Unul singur. Nu vă speriați. II cunosc.</p>
                  <p>NECUNOSCUTA</p>
                  <p>Cum îl cunoști?</p>
                  <p>PROFESORUL</p>
                  <p>E un șoarece mic… gris… cu ochii rotunzi. Vine uneori pe aici noaptea, când stau mai târziu…</p>
                  <p>când citesc sau am de lucru. Ii place să se plimbe printre cărți.</p>
                  <p>NECUNOSCUTA</p>
                  <p>O! (Cu oarecare spaimă): Printre cărți?</p>
                  <p>PROFESORUL</p>
                  <p>Nu vă temeți. Astă seară nu vine el. Simte că e cineva străin. Pe mine mă cunoaște. Ne-am</p>
                  <p>împrietenit.</p>
                  <p>NECUNOSCUTA</p>
                  <p>V-ați împrietenit?… Spune-mi; mai ai și alți prieteni?</p>
                  <p>PROFESORUL</p>
                  <p>Sigur. Pe Udrea. Colegul meu… profesorul de muzică… foarte interesant om. Mare talent. E</p>
                  <p>compozitor. La el mă duc să dorm noaptea asta. De altfel e timpul să mă duc. E târziu. Trebue să</p>
                  <p>dormiți…</p>
                  <p>NECUNOSCUTA</p>
                  <p>Nu mi-e somn. Mi-a trecut.</p>
                  <p>PROFESORUL </p>
                  <p>Totuși… e târziu… Eu vă las. Patul de colo (arată cu degetul spre dormeză, timid, ca și cum n’ar îndrâsni</p>
                  <p>să se apropie): Așternutul în dulap… dacă vreți să vă spălați…</p>
                  <p>NECUNOSCUTA</p>
                  <p>Ași vrea. (Privindu-se): Sunt plină de funingine, dela gară, dela tren.</p>
                  <p>PROFESORUL</p>
                  <p>Găsiți un ștergar curat dincolo.</p>
                  <p>NECUNOSCUTA</p>
                  <p>
                     <hi rend="italic">(Arătând spre ușa din stânga)</hi>: Acolo e odaia de bae?</p>
                  <p>PROFESORUL</p>
                  <p>Da… Adică nu… Insfârșit… nu e ceea ce se cheamă odaie de baie… Era o cămară, un fel de</p>
                  <p>bucătărie, dar cum eu mănânc în oraș, am transformat-o… am… o să vedeți!</p>
                  <p>NECUNOSCUTA</p>
                  <p>Duș e?</p>
                  <p>PROFESORUL</p>
                  <p>Da. Un fel de duș. E o stropitoare… o stropitoare de grădină, agățată de perete și o sfoară…</p>
                  <p>NECUNOSCUTA</p>
                  <p>Foarte ingenios.</p>
                  <p>PROFESORUL</p>
                  <p>Îmi pare rău… Aș vrea… Aș fi vrut…</p>
                  <p>NECUNOSCUTA</p>
                  <p>Nu te mai frământa (Dispusă să se mulțumească cu orice): O chiuvetă e?</p>
                  <p>PROFESORUL</p>
                  <p>(Încântat): Asta da. Sigur.</p>
                  <p>NECUNOSCUTA</p>
                  <p>Atunci e bine. Stai să văd. (Iese prin ușa din stânga și se întoarce după câteva secunde): Nu merge apa.</p>
                  <p>PROFESORUL</p>
                  <p>(Mirat): Nu curge? (Aducându-și aminte): Sigur că nu curge. A oprit-o dela uzină.</p>
                  <p>NECUNOSCUTA</p>
                  <p>Cum a oprit-o!</p>
                  <p>PROFESORUL</p>
                  <p>Totdeauna o oprește, seara, la ora șase.</p>
                  <p>NECUNOSCUTA </p>
                  <p>De ce?</p>
                  <p>PROFESORUL</p>
                  <p>Fiindcă uzina nu lucrează noaptea.</p>
                  <p>NECUNOSCUTA</p>
                  <p>(Cam decolată): Are dreptate… Pentru cine să lucreze. Și dacă cineva vrea să se spele… sau i se</p>
                  <p>face sete?</p>
                  <p>PROFESORUL</p>
                  <p>Avem fântână. Vă aduc eu apă dela fântână. Din curte.</p>
                  <p>NECUNOSCUTA</p>
                  <p>Lasă, nu trebue…</p>
                  <p>PROFESORUL</p>
                  <p>De ce? Nimic mai simplu. Vă aduc cu stropitoarea. (Intră repede în odaia din stânga, se întoarce cu o</p>
                  <p>stropitoare de grădină în mână și traversează scena): Imediat… Într’o clipă… (Iese prin dreapta).</p>
                  <p>NECUNOSCUTA</p>
                  <p>Rămasă singură, femeia privește cu oarecare curiozitate în jurul ei, ne uită cu atenție la mobilă,</p>
                  <p>încearcă cu mâna arcurile divanului, trece plin fața rafturilor cu cărți, unde se oprește câteva clipe.</p>
                  <p>De afară, din i ni ir, se aude roata puțului, scârțâitul lanțului. Femeia scoate din raft o carte. Pe</p>
                  <p>urmă alta, le deschide o secundă, le pune la loc. Vine din nou în centrul scenei, continuând să</p>
                  <p>inspecteze încăperea, cu aceeași privire căutătoare și amuzată, zărește pe masă (stânga planul I)</p>
                  <p>cartea împachetată, pe care profesorul la venire, a pus-o acolo cu mare grijă. O despachetează, o</p>
                  <p>privește, o deschide, nu cu mai multă curiozitate decât le deschisese pe celelalte. In acest moment</p>
                  <p>ușa din dreapta se deschide).</p>
                  <p>PROFESORUL</p>
                  <p>Nu. E Kepler.</p>
                  <p>NECUNOSCUTA</p>
                  <p>Și ăsta?</p>
                  <p>PROFESORUL</p>
                  <p>Copernic.</p>
                  <p>NECUNOSCUTA</p>
                  <p>Ii cunoști?</p>
                  <p>PROFESORUL</p>
                  <p>Ii cunosc, dar… au murit. Au murit de mult. Câteva sute de ani.</p>
                  <p>NECUNOSCUTA</p>
                  <p>Cum spuneai că-l cheamă pe ăsta? </p>
                  <p>PROFESORUL</p>
                  <p>Copernic.</p>
                  <p>NECUNOSCUTA</p>
                  <p>Parcă am auzit de el.</p>
                  <p>PROFESORUL</p>
                  <p>Tot ce se poate. (Fără ironie): E destul de cunoscut.</p>
                  <p>NECUNOSCUTA</p>
                  <p>Și de ce-i ții aici?</p>
                  <p>PROFESORUL</p>
                  <p>Așa. Mă gândesc la ei… uneori…</p>
                  <p>NECUNOSCUTA</p>
                  <p>(Privindu-l lung): Ce om ciudat ești d-ta… Da, ce om ciudat.</p>
                  <p>(Fluier)</p>
                  <p>(Se aude de departe un șuerat lung, subțire. E probabil un gardist de stradă, care s’a trezit.</p>
                  <p>Profesorul tresare și rămâne o clipă atent, cu degetul arătător ridicat în sus).</p>
                  <p>PROFESORUL</p>
                  <p>A dat drumul dela cinematograf. (După o secundă): Aud pași… Voci… (Într’adevăr parcă se aude un</p>
                  <p>sgomot nedistinct de pași și voci).</p>
                  <p>NECUNOSCUTA</p>
                  <p>Nu aud nimic.</p>
                  <p>PROFESORUL</p>
                  <p>(Repezindu-se la lampă, coboară mult fitilul, aproape stingând de tot, pe urmă în șoaptă): Ssst! Pe strada</p>
                  <p>noastră… Plecați din dreptul ferestrei… la o parte… (Femeea se dă deoparte și se lipește cu spatele de</p>
                  <p>perete, la dreapta ferestrei. Profesorul este și el cu spatele la perete, într’o atitudine simetrică la stânga. Între ei</p>
                  <p>amândoi este fereastra larg deschisă, cu cerul albastru, plin de stele. Între timp pașii se aud mai tare, răsunând pe</p>
                  <p>caldarâm). Se apropie. Vin încoace. (Pașii s’au oprit).</p>
                  <p>VOCEA D-rei CUCU</p>
                  <p>(Din stradă): Iți spun că am văzut lumină. Și fereastra e deschisă.</p>
                  <p>PROFESORUL</p>
                  <p>(In șoaptă): Vedeți? V’am spus să nu deschideți fereastra.</p>
                  <p>VOCEA D-rei CUCU</p>
                  <p>E acasă. N’are unde să fie în altă parte. Strigă-l!</p>
                  <p>VOCEA LUI UDREA </p>
                  <p>Miroiu! Miroiu!</p>
                  <p>NECUNOSCUTA</p>
                  <p>(In șoaptă): Miroiu te cheamă?</p>
                  <p>PROFESORUL</p>
                  <p>(Idem): Da.</p>
                  <p>NECUNOSCUTA</p>
                  <p>Și mai cum?</p>
                  <p>PROFESORUL</p>
                  <p>Marin.</p>
                  <p>NECUNOSCUTA</p>
                  <p>Marin Miroiu… Nu e urît.</p>
                  <p>VOCEA LUI UDREA</p>
                  <p>Miroiu! Deschide! Eu sunt.</p>
                  <p>NECUNOSCUTA</p>
                  <p>(Mereu în șoaptă): Cine e ăsta?</p>
                  <p>PROFESORUL</p>
                  <p>(La fel): Colegul meu… profesorul de muzică.</p>
                  <p>VOCEA LUI UDREA</p>
                  <p>Miroiu, nu auzi? Nu ești acasă?</p>
                  <p>VOCEA D-rei CUCU</p>
                  <p>Ce-l mai întrebi? Sigur că e acasă.</p>
                  <p>NECUNOSCUTA</p>
                  <p>Și asta cine e?</p>
                  <p>PROFESORUL</p>
                  <p>O colegă… Profesoara de fizico-chimice.</p>
                  <p>NECUNOSCUTA</p>
                  <p>Și ce vrea?</p>
                  <p>PROFESORUL</p>
                  <p>Nu știu.</p>
                  <p>NECUNOSCUTA</p>
                  <p>E iubita d-tale? </p>
                  <p>PROFESORUL</p>
                  <p>(Jignit): Doamnă! vă rog…</p>
                  <p>NECUNOSCUTA</p>
                  <p>E logodnica d-tale?</p>
                  <p>PROFESORUL</p>
                  <p>Nu am logodnică.</p>
                  <p>NECUNOSCUTA</p>
                  <p>Atunci ce caută aici la ora asta? (Bătăi violente afară în poartă).</p>
                  <p>PROFESORUL</p>
                  <p>(Afolat): O să scoale toată mahalaua. Trebue să le deschidem.</p>
                  <p>NECUNOSCUTA</p>
                  <p>Deschide-le. (Bătăile continuă. Profesorul face un pas, vine în dreptul ferestrei, se apleacă peste pervaz și strigă).</p>
                  <p>PROFESORUL</p>
                  <p>Un moment. Am auzit. Vin. (Către necunoscută în șoaptă): Ce ne facem?</p>
                  <p>NECUNOSCUTA</p>
                  <p>Nimic. Să vie.</p>
                  <p>PROFESORUL</p>
                  <p>Și să vă găsească aici?</p>
                  <p>NECUNOSCUTA</p>
                  <p>De ce nu?</p>
                  <p>PROFESORUL</p>
                  <p>Pentru nimic în lume. E cu neputință. (Scoțând din nou capul pe fereastră, fiindcă iar se aud bătăi): Vin.</p>
                  <p>Îndată. Îndată. (Către necunoscută): Doamnă, trebue să vă ascundeți, trebue să dispăreți.</p>
                  <p>NECUNOSCUTA</p>
                  <p>Eu pe fereastră nu săr, să știi!</p>
                  <p>PROFESORUL</p>
                  <p>Treceți dincolo. (Arătând ușa din stânga): Un moment.</p>
                  <p>NECUNOSCUTA</p>
                  <p>Bine dar… (Face un pas, spre ușa indicată).</p>
                  <p>PROFESORUL</p>
                  <p>(Alarmat): Capul jos! Capul jos! (Femeea apleacă capul în timp ce trece în dreptul ferestrei).</p>
                  <p>NECUNOSCUTA </p>
                  <p>(A ajuns lângă ușă): Să nu mă ții mult.</p>
                  <p>PROFESORUL</p>
                  <p>(Zăpăcit de tot): Cinci minute… Trei minute… Până văd ce vor. Până mă scap de ei.</p>
                  <p>NECUNOSCUTA</p>
                  <p>Să nu mă ții mult că mi-e somn.</p>
                  <p>PROFESORUL</p>
                  <p>Parcă ziceați că nu vă mai e.</p>
                  <p>NECUNOSCUTA</p>
                  <p>Ei! Mi s’a făcut din nou. (Iese. Bătăi în poartă).</p>
                  <p>PROFESORUL</p>
                  <p>(Se duce la fereastră): Acuma! Acuma! (Merge spre lampă ridică fitilul, se face din nou lumină mare. Aruncă</p>
                  <p>repede o privire de jur-împrejur și pe urmă se grăbește spre ușa din dreapta).</p>
                  <p>NECUNOSCUTA</p>
                  <p>(Deschizând ușa din stânga): Să nu mă ții mult, auzi! E întuneric aici.</p>
                  <p>PROFESORUL</p>
                  <p>(Implorând): Vă rog! vă rog… (Necunoscuta a închis ușa la loc, profesorul iese prin dreapta, câteva clipe scena</p>
                  <p>rămâne goală). </p>
               </div>
               <div type="div3">
                  <head>
                     <anchor xml:id="id_SCENA_II_21"/>Scena II</head>
                  <p>PROFESORUL - D-ra CUCU - UDREA</p>
                  <p>D-ra CUCU</p>
                  <p>(Intrând prin dreapta, e gata să se împiedece de stropitoarea rămasă lângă ușă): Ce e cu stropitoarea asta cu</p>
                  <p>apă aici?</p>
                  <p>PROFESORUL</p>
                  <p>(Încurcat, venind după ea): Vroiam… Voiam să mă spăl.</p>
                  <p>D-ra CUCU</p>
                  <p>(Severa): D-ta te speli noaptea?</p>
                  <p>PROFESORUL</p>
                  <p>Da… însfârșit… uneori…</p>
                  <p>UDREA</p>
                  <p>(45— 50 de ani, „boem” de provincie, fără exagerare caricaturală însă, intrând): Păcat că n’ai fost la cinematograf.</p>
                  <p>A fost frumos… frumos de tot. (Gata să povestească): Să vezi… El…</p>
                  <p>PROFESORUL</p>
                  <p>Lasă că-mi povestești mâine… Acum…</p>
                  <p>D-ra CUCU</p>
                  <p>(A înaintat în centrul încăperii, s’a oprit, miroase în aer): Dar ce e mirosul ăsta aici? (Adulmecă bănuitoare</p>
                  <p>aerul, trage pe nas): Miroase a ceva… a parfum.</p>
                  <p>PROFESORUL</p>
                  <p>Nu simt nimic.</p>
                  <p>D-ra CUCU</p>
                  <p>Cum nu simți? Miroase de te amețește.</p>
                  <p>PROFESORUL</p>
                  <p>Poate florile… Grădina… E fereastra deschisă.</p>
                  <p>D-ra CUCU</p>
                  <p>(Aplecându-se peste pervazul ferestrei, trage pe nas de câteva ori): Nu. In grădină nu miroase. Aici. (Face</p>
                  <p>câțiva pași prin odaie, intrigată).</p>
                  <p>PROFESORUL</p>
                  <p>D-ră Cucu… nu te supăra… e târziu… aș vrea să știu… cărui fapt datorez… înțelegi… la ora</p>
                  <p>asta…</p>
                  <p>D-ra CUCU </p>
                  <p>Să nu ne grăbim. S’o luăm încet. (Ia loc pe un scaun): Domnule Udrea, ai cuvântul. (Udrea ia și el loc.</p>
                  <p>Singur profesorul a rămas în picioare între ei, uitându-se dezolat, când spre unul, când spre celălalt, când cu mare</p>
                  <p>neliniște spre ușa din stânga).</p>
                  <p>UDREA</p>
                  <p>(Cam jenat): Să vezi. Eu am fost la cinematograf.</p>
                  <p>PROFESORUL</p>
                  <p>(Nervos): Udrea, te Rog… scurt. Repede.</p>
                  <p>UDREA</p>
                  <p>Ei!... Și acolo am întâlnit-o pe D-ra Cucu.</p>
                  <p>D-ra CUCU</p>
                  <p>(Isbucnind): Da! Pe mine. Fiindcă tot eu săraca trebue sa fac poliție și la gară și la grădina publică, si</p>
                  <p>la cinematograf. Șapte fete am prins în sală. (Numărându-le pe degete): Iliescu dintr’a cincea, Ulmu</p>
                  <p>dintr’a șasea, Tatovici dintr’a patra B…</p>
                  <p>PROFESORUL</p>
                  <p>(Întrerupând enumerarea): D-ră Cucu… Dă-mi voie… eu cred…</p>
                  <p>D-ra CUCU</p>
                  <p>Sigur. Pe d-ta nu te interesează ordinea și disciplina.</p>
                  <p>PROFESORUL</p>
                  <p>Ba da… dar nu la ora asta.</p>
                  <p>D-ra CUCU</p>
                  <p>Foarte rău. Școala nu doarme, domnule Profesor.</p>
                  <p>PROFESORUL</p>
                  <p>Nici noaptea?</p>
                  <p>D-ra CUCU</p>
                  <p>Nici! Școala veghează. Școala știe tot. Vede tot!</p>
                  <p>PROFESORUL</p>
                  <p>(Neliniștit): Ce vrei să spui?</p>
                  <p>D-ra CUCU</p>
                  <p>Las’că vezi d-ta îndată. (Lui Udrea autoritară): Dă-i înainte, domnule.</p>
                  <p>UDREA</p>
                  <p>Ei, și cum îți spusei, la cinematograf dau peste domnișoara Cucu.</p>
                  <p>PROFESORUL</p>
                  <p>Udrea, pentru Dumnezeu, mai repede. </p>
                  <p>D-ra CUCU</p>
                  <p>Dar de ce mai repede? D-ta trebue să înțelegi, domnule profesor, că dacă eu, eu, dacă pun în joc</p>
                  <p>numele meu, reputația mea… și intru în casa unui bărbat neînsurat noaptea?…</p>
                  <p>UDREA</p>
                  <p>(Paranteză): Tocmai de asta m’a luat cu dumneaei. Ca să nu vorbească lumea. Să nu se</p>
                  <p>compromită.</p>
                  <p>D-ra CUCU</p>
                  <p>(Continuând): Trebue să fie la mijloc o chestiune foarte gravă.</p>
                  <p>PROFESORUL</p>
                  <p>O chestiune gravă? Nu înțeleg nimic.</p>
                  <p>D-ra CUCU</p>
                  <p>Te faci că nu înțelegi. (Către Udrea): Vorbește, domnule.</p>
                  <p>PROFESORUL</p>
                  <p>Vorbește Udrea.</p>
                  <p>UDREA</p>
                  <p>Vorbesc, dar dacă nu mă lăsați. (Reluând firul): Cum vă spusei… la cinematograf…</p>
                  <p>D-ra CUCU</p>
                  <p>(Tăindu-l scurt): Lasă-mă pe mine. (Către Profesor, închizătoare): Domnule Miroiu! Să nu încerci să</p>
                  <p>negi că-i de prisos. (După o secundă, răspicat): E adevărat ce am aflat?</p>
                  <p>PROFESORUL</p>
                  <p>(Cu neliniște crescândă): Ce ai aflat?</p>
                  <p>D-ra CUCU</p>
                  <p>E adevărat ce mi-a spus Ispas, șeful gării?</p>
                  <p>PROFESORUL</p>
                  <p>Ce ți-a spus?</p>
                  <p>D-ra CUCU</p>
                  <p>E adevărat că d-ta… (subliniând): d-ta… ai plătit 22 de mii de lei o carte pe care ți-a adus-o astăzi</p>
                  <p>Pascu dela București?</p>
                  <p>PROFESORUL</p>
                  <p>(Care a fost torturat de acest interogator și a privit mereu, pe furiș, cu spaimă, spre ușa din stânga, se luminează</p>
                  <p>ușurat): Da.</p>
                  <p>D-ra CUCU</p>
                  <p>(Triumfătoare, către Udrea): Ei! Acuma vezi? </p>
                  <p>UDREA</p>
                  <p>N’am știut nimic. Nu mi-a spus nimic.</p>
                  <p>PROFESORUL</p>
                  <p>Nu ți-am spus, dar nu mi ai împrumutat tu 3.000 de lei?</p>
                  <p>UDREA</p>
                  <p>Ba da. (Către d-ra Cucu, explicativ): Din fondul serbării.</p>
                  <p>D-ra CUCU</p>
                  <p>(Teribilă): Din fondul serbării!</p>
                  <p>PROFESORUL</p>
                  <p>Mâine iau leafa. Ii dau înapoi.</p>
                  <p>D-ra CUCU</p>
                  <p>Și dacă-i dai înapoi?! Crezi că e deajuns? Crezi că asta e tot?</p>
                  <p>PROFESORUL</p>
                  <p>Nu văd ce ar mai fi.</p>
                  <p>D-ra CUCU</p>
                  <p>Nu vezi? (Sentențios): Domnule Miroiu, când cineva, un profesor! dă 22 de mii de lei pentru o</p>
                  <p>carte, asta nu e lucru curat.</p>
                  <p>PROFESORUL</p>
                  <p>De ce? Eu cu banii mei fac ce vreau.</p>
                  <p>D-ra CUCU</p>
                  <p>Banii d-tale? Care bani? Ce fel de bani? Că, slavă Domnului, te cunoaștem. La birt ai rămas dator</p>
                  <p>8oo de lei încă de pe luna trecută.</p>
                  <p>PROFESORUL</p>
                  <p>De unde știi?</p>
                  <p>D-ra CUCU</p>
                  <p>Mi-a spus M-me Luiza, că am fost pe la ea. La frizer te tunzi odată în două luni.</p>
                  <p>PROFESORUL</p>
                  <p>(Trecându-si mâna prin pâr): Chiar săptămâna trecută.</p>
                  <p>D-ra CUCU</p>
                  <p>Haine nu ți-ai mai făcut de când te-am apucat. De șase ani le porți tot pe astea.</p>
                  <p>PROFESORUL</p>
                  <p>(Uitându-se la hainele pe care le poartă): Sunt curate… sunt bune. </p>
                  <p>D-ra CUCU</p>
                  <p>Și știi ce-am auzit? (Veninoasă): Că-ți cârpești singur ciorapii.</p>
                  <p>PROFESORUL</p>
                  <p>(Rănit, îndurerat): Asta e o infamie!…</p>
                  <p>D-ra CUCU</p>
                  <p>Și cămășile!</p>
                  <p>PROFESORUL</p>
                  <p>O infamie! (Privind mai mult spre ușa din stânga): Nu trebue să credeți. Spune tu Udrea.</p>
                  <p>UDREA</p>
                  <p>Asta nu e adevărat, d-ră Cucu. Pantalonii poate și-i calcă singur… dar cămășile… și ciorapii.</p>
                  <p>D-ra CUCU</p>
                  <p>(Care nu ține seamă de protestări): Las’ că știu eu ce vorbesc. Și atunci, te întrebi, 22 de mii de lei pe o</p>
                  <p>carte, nu e o nebunie?</p>
                  <p>PROFESORUL</p>
                  <p>Poate că da, dar e nebunia mea și nu datorez nimănui nicio socoteală.</p>
                  <p>D-ra CUCU</p>
                  <p>Te înșeli, d-le Profesor. Școala trebue să știe, trebue să afle. Școala. Și orașul. Și eu.</p>
                  <p>PROFESORUL</p>
                  <p>Ei bine, ai aflat. Nu era nevoie să vii pentru asta în plină noapte…</p>
                  <p>UDREA</p>
                  <p>Așa i am spus și eu. Stai domnișoară Cucu. Ai răbdare până mâine dimineață.</p>
                  <p>D-ra CUCU</p>
                  <p>(Lui Udrea): Până mâine dimineață? Crezi d-ta că aș fi dormit până mâine dimineață? (Lui Miroiu):</p>
                  <p>Nu domnule Profesor. Misterul ăsta trebue să se lămurească imediat. Pe loc. (Cu altă voce): Unde e</p>
                  <p>cartea?</p>
                  <p>PROFESORUL</p>
                  <p>Ce carte ?</p>
                  <p>D-ra CUCU</p>
                  <p>Cartea! Cartea pe care ți-a adus-o Pascu. Unde e?</p>
                  <p>PROFESORUL</p>
                  <p>E aici. (Gest vag, care nu arată nimic).</p>
                  <p>D-ra CUCU </p>
                  <p>S’o văd.</p>
                  <p>PROFESORUL</p>
                  <p>De ce?</p>
                  <p>D-ra CUCU</p>
                  <p>Cum de ce? Ca s’o văd.</p>
                  <p>PROFESORUL</p>
                  <p>Nu se poate.</p>
                  <p>D-ra CUCU</p>
                  <p>Nu se poate?! Vrei să spui că… refuzi să mi-o dai? să mi-o arăți.</p>
                  <p>PROFESORUL</p>
                  <p>(Mai mult timid, decât provocator): Da. Refuz.</p>
                  <p>D-ra CUCU</p>
                  <p>Ai auzit, domnu Udrea?</p>
                  <p>UDREA</p>
                  <p>Am auzit.</p>
                  <p>D-ra CUCU</p>
                  <p>Domnule Miroiu. Poate nu-ți dai seama de gravitatea situației. Eu voiu aduce cazul în fața</p>
                  <p>conferinței profesorale… dar mai întâiu, ca un gest de colegialitate…</p>
                  <p>UDREA</p>
                  <p>De pură colegialitate…</p>
                  <p>D-ra CUCU</p>
                  <p>…Am vrut să stau de vorbă cu d-ta.</p>
                  <p>PROFESORUL</p>
                  <p>Nu era nevoie.</p>
                  <p>D-ra CUCU</p>
                  <p>Iți mai pun o singură întrebare. Ce e cartea asta? De cine e? De unde vine? Ce scrie în ea? Ce</p>
                  <p>gânduri ai cu ea? De ce ai cumpărat-o?</p>
                  <p>PROFESORUL</p>
                  <p>(Tace, ridică din umeri).</p>
                  <p>D-ra CUCU</p>
                  <p>Taci? Nu spui nimic?</p>
                  <p>PROFESORUL </p>
                  <p>(Gest cu mâinile, ca și cum ar spune: De! Ce să fac?).</p>
                  <p>D-ra CUCU</p>
                  <p>Domnule Udrea! In casa asta se petrec lucruri mari. (In agitația ei a ajuns .în fața ușii din stânga.</p>
                  <p>Profesorul speriat, îi barează drumul).</p>
                  <p>PROFESORUL</p>
                  <p>Domnișoară Cucu… Domnișoară Cucu…</p>
                  <p>D-ra CUCU</p>
                  <p>E ceva suspect aici.</p>
                  <p>PROFESORUL</p>
                  <p>(Același joc): Suspect! Cum suspect!</p>
                  <p>D-ra CUCU</p>
                  <p>De mult e tot orașul cu ochii pe d-ta și se întreabă ce tot faci, ce tot dregi de te închizi mereu</p>
                  <p>singur în casă, ziua și noaptea. Dar acum o să iasă la lumină.</p>
                  <p>PROFESORUL</p>
                  <p>Să iasă, domnișoară, să iasă… dar mâine dimineață… nu acum. E noapte, e târziu…</p>
                  <p>D-ra CUCU</p>
                  <p>Cu alte cuvinte mă dai afară.</p>
                  <p>PROFESORUL</p>
                  <p>Nu, domnișoară Cucu, nu… dar d-tale nu ți-e somn?</p>
                  <p>D-ra CUCU</p>
                  <p>Mie nu mi-e niciodată somn.</p>
                  <p>PROFESORUL</p>
                  <p>Totuși e târziu…</p>
                  <p>D-ra CUCU</p>
                  <p>Nu e niciodată prea târziu. Iți mai pun o singură întrebare…</p>
                  <p>PROFESORUL</p>
                  <p>(Întrerupând): N’o pune că nu răspund.</p>
                  <p>D-ra CUCU</p>
                  <p>Bine. Cum poftești. Numai să nu-ți pară rău. Vino, d-le Udrea. Să mergem. (Iese furtunos prin</p>
                  <p>dreapta. Udrea placid se ia după ea).</p>
                  <p>PROFESORUL</p>
                  <p>(Repede, tainic): Udrea! Rămâi. Am să-ți spun ceva. </p>
                  <p>UDREA</p>
                  <p>Nu pot. Trebue să conduc scorpia acasă.</p>
                  <p>PROFESORUL</p>
                  <p>Atunci întoarce-te. Am nevoie de tine.</p>
                  <p>UDREA</p>
                  <p>Bine. Mă întorc.</p>
                  <p>VOCEA D-rei CUCU</p>
                  <p>(De afară): Domnu Udrea!</p>
                  <p>UDREA</p>
                  <p>Viu! Viu! (Cu vocea scăzută): Mă întorc, da’ lasă-mi poarta deschisă, ca să nu mai bat.</p>
                  <p>PROFESORUL</p>
                  <p>Da, da.</p>
                  <p>VOCEA D-rei CUCU</p>
                  <p>Ce faci, domnule? Vii!</p>
                  <p>UDREA</p>
                  <p>Gata sunt. (Iese repede). </p>
               </div>
               <div type="div3">
                  <head>
                     <anchor xml:id="id_SCENA_III_21"/>Scena III</head>
                  <subtitle>PROFESORUL — NECUNOSCUTA</subtitle>
                  <p>Profesorul rămâne câteva clipe singur. Ascultă cu urechea ațintită spre stradă, ca să se convingă că</p>
                  <p>cei doi au plecat într’adevăr. E jenat și buimăcit. Ușa din stânga se deschide binișor. Necunoscuta</p>
                  <p>intră cu precauție. Aruncă o privire de jur-împrejurul camerei, pe urmă îl privește lung pe</p>
                  <p>profesor, apropiindu-se de el.</p>
                  <p>NECUNOSCUTA</p>
                  <p>(A ajuns lângă el, îl apucă cu mâna de bărbie și îi întoarce ușor capul, întâiu în profil și pe urmă înapoi): E</p>
                  <p>adevărat că nu te-ai tuns de două luni?</p>
                  <p>PROFESORUL</p>
                  <p>Ai auzit?</p>
                  <p>NECUNOSCUTA</p>
                  <p>Tot (Gest decolat din partea profesorului): Nu puteam să-mi astup urechile. (După o secundă): E adevărat</p>
                  <p>că…</p>
                  <p>PROFESORUL</p>
                  <p>(Întrerupând): Nu-i adevărat. Nu-i nimic adevărat.</p>
                  <p>NECUNOSCUTA</p>
                  <p>Ascultă… Dă-mi cartea. Vreau s’o văd. (Profesorul tace): Nu se poate? Nu vrei? (Profesorul tace): Nici</p>
                  <p>mie? Nu mă cunoști, nu te cunosc. Sunt aici pentru o noapte, pentru o oră. N’am să văd pe</p>
                  <p>nimeni, n’am să povestesc nimănui… Arată-mi-o… Te rog.</p>
                  <p>PROFESORUL</p>
                  <p>(O privește un lung moment, în tăcere. Pe urmă, fără grabă, merge spre raftul cu cărți, ia deacolo volumul</p>
                  <p>misterios, se întoarce spre necunoscută, care rămânând pe loc, i-a urmărit tot timpul cu privirea și-i dă cartea, cu</p>
                  <p>un gest simplu).</p>
                  <p>NECUNOSCUTA</p>
                  <p>(Ia cartea, se duce la masă, ia loc pe scaun, deschide cartea, apropie lampa și rămâne câteva clipe aplecată asupra</p>
                  <p>ei, atentă, absorbită. Pe urmă ridicând capul): Nu pricep nimic.</p>
                  <p>PROFESORUL</p>
                  <p>Ți-am spus. E o carte veche. De matematici, de astronomie.</p>
                  <p>NECUNOSCUTA</p>
                  <p>Cât de veche?</p>
                  <p>PROFESORUL</p>
                  <p>Vreo sută cincizeci de ani.</p>
                  <p>NECUNOSCUTA </p>
                  <p>(Minunându-se): Țț! Țț! o sută cincizeci?</p>
                  <p>PROFESORUL</p>
                  <p>Mai mult chiar. (Vine și el-lângă masă, întoarce copertă și arată cu degetul): Upsala. Goteburg, 1763.</p>
                  <p>NECUNOSCUTA</p>
                  <p>De asta e așa scumpă?</p>
                  <p>PROFESORUL</p>
                  <p>(Pasionat): Nu e scumpă. E eftină. E un noroc că am găsit-o.</p>
                  <p>NECUNOSCUTA</p>
                  <p>Un noroc?</p>
                  <p>PROFESORUL</p>
                  <p>De ani de zile o caut, o aștept, o visez. Unde n’am scris? pe cine n’am întrebat? Librari, anticari.</p>
                  <p>De ani de zile strâng bani, pun deoparte, dau lecții, fac economii.</p>
                  <p>NECUNOSCUTA</p>
                  <p>(Continuând enumerarea): Iți cârpești singur ciorapii.</p>
                  <p>PROFESORUL</p>
                  <p>Da. Uneori. (Cu elan): Dar acum o am, o am. O am. Acum pot să verific, pot să știu.</p>
                  <p>NECUNOSCUTA</p>
                  <p>Ce să știi?</p>
                  <p>PROFESORUL</p>
                  <p>(Tace o secundă ezitând).</p>
                  <p>NECUNOSCUTA</p>
                  <p>Nu vrei să-mi spui?</p>
                  <p>PROFESORUL</p>
                  <p>Ba da. D-tale îți spun. Dar n’ai să spui nimănui?</p>
                  <p>NECUNOSCUTA</p>
                  <p>Nimănui.</p>
                  <p>PROFESORUL</p>
                  <p>Niciodată?</p>
                  <p>NECUNOSCUTA</p>
                  <p>Niciodată.</p>
                  <p>PROFESORUL </p>
                  <p>Îmi făgăduești?</p>
                  <p>NECUNOSCUTA</p>
                  <p>Iți jur.</p>
                  <p>PROFESORUL</p>
                  <p>(Se uită spre ușa, spre fereastră, la stânga, la dreapta pe urmă cu un fel de teamă, se înclină spre ea și spune</p>
                  <p>șoaptă): Eu am găsit o stea.</p>
                  <p>NECUNOSCUTA</p>
                  <p>(După ce l-a privit o secundă drept în ochi): Unde?</p>
                  <p>PROFESORUL</p>
                  <p>(Simplu): In cer.</p>
                  <p>NECUNOSCUTA</p>
                  <p>(Copilărește): Nu te cred.</p>
                  <p>PROFESORUL</p>
                  <p>Nu mă crezi? (Ridicând o hârtie de pe biroul lui): Uite-o. (Indicând cu vârful creionului un punct pe hârtie):</p>
                  <p>Aici e.</p>
                  <p>NECUNOSCUTA</p>
                  <p>Spunea-i că e în cer.</p>
                  <p>PROFESORUL</p>
                  <p>Asta-i cerul.</p>
                  <p>NECUNOSCUTA</p>
                  <p>Eu credeam că…</p>
                  <p>PROFESORUL</p>
                  <p>(Arătând cu creionul pe-hârtie): Uite. Aici e sfera. Linia asta e axa lumii. Cercul ăsta e ecuatorul</p>
                  <p>(ridicând o clipă capul și privind-o): Ecuatorul ceresc, se înțelege.</p>
                  <p>NECUNOSCUTA</p>
                  <p>(Puțin, foarte puțin speriată): Se înțelege.</p>
                  <p>PROFESORUL</p>
                  <p>Aici sunt coordonatele orizontale; azimutul și distanța zenitală. Steaua pe care am găsit-o eu, e</p>
                  <p>aici. O vezi?</p>
                  <p>NECUNOSCUTA</p>
                  <p>O văd… dar mai bine arată-mi-o afară, pe cer. (Gest spre fereastra deschisă).</p>
                  <p>PROFESORUL </p>
                  <p>Nu, că acolo nu se vede.</p>
                  <p>NECUNOSCUTA</p>
                  <p>Nu spui că ai găsit-o?</p>
                  <p>PROFESORUL</p>
                  <p>Am găsit-o, dar am găsit-o aici… pe hârtie.</p>
                  <p>NECUNOSCUTA</p>
                  <p>Pe hârtie? Cum pe hârtie?</p>
                  <p>PROFESORUL</p>
                  <p>Sigur. Am calculat-o.</p>
                  <p>NECUNOSCUTA</p>
                  <p>Nu înțeleg.</p>
                  <p>PROFESORUL</p>
                  <p>Ce nu înțelegi.</p>
                  <p>NECUNOSCUTA</p>
                  <p>Multe. Dar mai ales nu înțeleg ce legătură are steaua… cu cartea.</p>
                  <p>PROFESORUL</p>
                  <p>E un catalog ceresc, un atlas. Catalogul lui Van Mersch.</p>
                  <p>NECUNOSCUTA</p>
                  <p>Van Mersch?</p>
                  <p>PROFESORUL</p>
                  <p>Steaua mea nu se află pe niciun catalog de stele. Nici Hiparch, nici Ptolomeu, nici Kepler…</p>
                  <p>NECUNOSCUTA</p>
                  <p>(Arătând spre portretul din perete): Nici el?</p>
                  <p>PROFESORUL</p>
                  <p>Nici. Un moment am crezut că Herschel — dar nu. La Herschel era o stea dublă. Cu totul altceva.</p>
                  <p>Singurul care ar fi putut, singurul, era el.</p>
                  <p>NECUNOSCUTA</p>
                  <p>De ce?</p>
                  <p>PROFESORUL</p>
                  <p>Fiindcă avea destulă îndrăsneală. Eu simt că e ceva adevărat în teoria lui despre stelele negre.</p>
                  <p>NECUNOSCUTA </p>
                  <p>Stelele negre!</p>
                  <p>PROFESORUL</p>
                  <p>Astronomii de școală, de universitate, își bat joc de el. II numesc, l-au numit totdeauna diletant,</p>
                  <p>astrolog… sigur. De îndată ce un om are o viziune mai largă, devine astrolog, șarlatan sau…</p>
                  <p>nebun.</p>
                  <p>NECUNOSCUTA</p>
                  <p>(Cu anumită îngrijorare): Nebun?</p>
                  <p>PROFESORUL</p>
                  <p>Da. Nu m’ar mira să se spună într’o zi și despre mine că sunt nebun.</p>
                  <p>NECUNOSCUTA</p>
                  <p>(Cu îngrijorare crescândă): Despre d-ta?</p>
                  <p>PROFESORUL</p>
                  <p>Băieții din cursul superior și acum spun: nebun.</p>
                  <p>NECUNOSCUTA</p>
                  <p>(Începe să-i fie de-a-binelea frică): Mie mi-e somn. Vreau să dorm.</p>
                  <p>PROFESORUL</p>
                  <p>Nu. Acuma nu. Acuma trebue să vorbesc. Acuma trebue să spun. Uite (o apucă de mână): vino cu</p>
                  <p>mine. (O duce cu el la fereastră): Vezi Ursa Mare?</p>
                  <p>NECUNOSCUTA</p>
                  <p>Nu văd nimic. Mi-e somn. Lasă. Mi-o arăți mâine dimineață.</p>
                  <p>PROFESORUL</p>
                  <p>Cum mâine dimineață? Mâine dimineață nu se vede.</p>
                  <p>NECUNOSCUTA</p>
                  <p>Ce-are aface? Mi-o arăți pe hârtie.</p>
                  <p>PROFESORUL</p>
                  <p>Nu, nu. Stai aici, lângă mine. Uite (arătând cu degetul): Sunt șapte stele… Le vezi?</p>
                  <p>NECUNOSCUTA</p>
                  <p>(Ezitând): Nu.</p>
                  <p>PROFESORUL</p>
                  <p>(Febril, nervos, aproape răstit): Cum nu. Sunt patru și-trei. Ultimele trei sunt coada ursoaicei.</p>
                  <p>NECUNOSCUTA</p>
                  <p>Ce ursoaică? </p>
                  <p>PROFESORUL</p>
                  <p>Te uiți prea jos, de asta n’o vezi. Acolo unde privești, e capul dragonului.</p>
                  <p>NECUNOSCUTA</p>
                  <p>Ce dragon?</p>
                  <p>PROFESORUL</p>
                  <p>Dragonul. Balaurul.</p>
                  <p>NECUNOSCUTA</p>
                  <p>Ce balaur? (E foarte speriată. Se desprinde ușor de lângă el și face cu multă precauție un pas spre ușa din</p>
                  <p>dreapta. Ar vrea să fugă).</p>
                  <p>PROFESORUL</p>
                  <p>(Întorcându-se brusc): Unde te duci?</p>
                  <p>NECUNOSCUTA</p>
                  <p>Mă… mă duc până în curte… Vreau să mă plimb.</p>
                  <p>PROFESORUL</p>
                  <p>Să te plimbi?</p>
                  <p>NECUNOSCUTA</p>
                  <p>Mi-e… mi-e sete. Vreau să iau apă dela fântână. Nu spuneai că e o fântână? (Profesorul face un pas</p>
                  <p>spre ea, ceea ce o sperie și mai mult): Să… să nu te iei după mine că strig. </p>
               </div>
               <div type="div3">
                  <head>
                     <anchor xml:id="id_SCENA_IV_21"/>Scena IV</head>
                  <p>PROFESORUL — NECUNOSCUTA — UDREA</p>
                  <p>Ușa din dreapta se deschide. Apare Udrea. La sgomotul ușii, femeea se întoarce scurt spre noul</p>
                  <p>venit.</p>
                  <p>NECUNOSCUTA</p>
                  <p>(Agitat): Domnule! Ce bine ai făcut că ai venit. D-ta nu mă cunoști, dar eu te cunosc. D-ta ești d-l</p>
                  <p>Udrea. Intră. Intră te rog.</p>
                  <p>UDREA</p>
                  <p>(Încremenit): Doamnă!…</p>
                  <p>PROFESORUL</p>
                  <p>(Către femee, calm): Te-ai speriat! Îmi pare rău. (Lui Udrea, cu alt ton): Intră, Udrea.</p>
                  <p>UDREA</p>
                  <p>(Foarte jenat): De ce nu mi-ai spus, frate? De ce nu mi-ai spus că nu ești singur?</p>
                  <p>PROFESORUL</p>
                  <p>N’am avut când.</p>
                  <p>UDREA</p>
                  <p>(Spre Necunoscută, teribil de încurcat): Doamnă… vă rog să credeți… dacă aș fi știut… (Se împiedecă de</p>
                  <p>stropitoarea rămasă lângă ușă): Ce-o fi asta?</p>
                  <p>PROFESORUL</p>
                  <p>Stropitoarea. Stai s’o iau de-acolo, să n’o răstoarne cineva. (Ia stropitoarea și străbate scena spre ușa din</p>
                  <p>stânga, dar se mai întoarce odată spre Udrea, care e tot în prag): Intră, domnule, n’auzi? Avem nevoie de</p>
                  <p>tine.</p>
                  <p>NECUNOSCUTA</p>
                  <p>Da, avem nevoie.</p>
                  <p>UDREA</p>
                  <p>De mine?</p>
                  <p>(Profesorul a intrat cu stropitoarea în odaia din stânga. Necunoscuta profitând de faptul că a rămas o clipă</p>
                  <p>singură cu Udrea, se apropie de el).</p>
                  <p>NECUNOSCUTA</p>
                  <p>(Repede): Domnule Udrea!</p>
                  <p>UDREA</p>
                  <p>Vă rog. </p>
                  <p>NECUNOSCUTA</p>
                  <p>D-ta ai văzut vreodată Ursa Mare!</p>
                  <p>UDREA</p>
                  <p>(După o secundă de tăcere, căci întrebarea e prea neașteptată): Am văzut-o.</p>
                  <p>NECUNOSCUTA</p>
                  <p>E pe cer?</p>
                  <p>UDREA</p>
                  <p>Dar unde să fie? Pe cer, firește.</p>
                  <p>NECUNOSCUTA</p>
                  <p>Și… e și un dragon? Un balaur?</p>
                  <p>UDREA</p>
                  <p>Este. Dar de ce mă întrebați pe mine? Întrebați-l pe el, că el știe mai bine. Tot el mi le-a arătat și</p>
                  <p>mie. E astronom.</p>
                  <p>NECUNOSCUTA</p>
                  <p>Astronom?… Știi ce spune? Că a găsit o stea.</p>
                  <p>UDREA</p>
                  <p>(Simplu): O fi găsit. De ce să nu găsească. Eu n’am scris o simfonie?</p>
                  <p>NECUNOSCUTA</p>
                  <p>Ai scris o simfonie?</p>
                  <p>PROFESORUL</p>
                  <p>(Intrând din stânga, pe ultima ei replica): Sigur. Ți-am spus că e compozitor.</p>
                  <p>UDREA</p>
                  <p>O simfonie în patru părți. Alegro, Andante, Scherzo…</p>
                  <p>PROFESORUL</p>
                  <p>Și iar Alegro. Hai, Udrea, să mergem.</p>
                  <p>UDREA</p>
                  <p>Unde?</p>
                  <p>PROFESORUL</p>
                  <p>La tine acasă. Dorm și eu la tine.</p>
                  <p>UDREA</p>
                  <p>De ce? </p>
                  <p>PROFESORUL</p>
                  <p>Lasă că-ți spun eu pe drum.</p>
                  <p>UDREA</p>
                  <p>Și doamna?</p>
                  <p>PROFESORUL</p>
                  <p>Doamna rămâne aici.</p>
                  <p>UDREA</p>
                  <p>De ce?</p>
                  <p>PROFESORUL</p>
                  <p>Pentrucă n’are unde dormi în altă parte.</p>
                  <p>UDREA</p>
                  <p>Dar cine e Doamna?</p>
                  <p>PROFESORUL</p>
                  <p>Asta nu știu nici eu.</p>
                  <p>UDREA</p>
                  <p>Stai, frate, că m’am zăpăcit de tot. Avea dreptate scorpia. Aici se întâmplă lucruri mari.</p>
                  <p>PROFESORUL</p>
                  <p>Lasă. Vino. Iți explic eu. Noapte bună.</p>
                  <p>NECUNOSCUTA</p>
                  <p>Plecați? De ce plecați?</p>
                  <p>PROFESORUL</p>
                  <p>Pentrucă e târziu.</p>
                  <p>UDREA</p>
                  <p>Asta așa e. E târziu.</p>
                  <p>NECUNOSCUTA</p>
                  <p>Nu vreau să rămân singură. De ce vă grăbiți?</p>
                  <p>PROFESORUL</p>
                  <p>Pentrucă ți-e somn. Pentrucă trebue să dormi.</p>
                  <p>NECUNOSCUTA</p>
                  <p>Nu vreau să dorm. Domnule Udrea, vorbește-mi despre simfonia d-tale. E frumoasă?</p>
                  <p>UDREA </p>
                  <p>Păi să spună el (gest cu capul spre Profesor).</p>
                  <p>NECUNOSCUTA</p>
                  <p>El o știe?</p>
                  <p>UDREA</p>
                  <p>I-am cântat-o.</p>
                  <p>NECUNOSCUTA</p>
                  <p>Cum?</p>
                  <p>UDREA</p>
                  <p>Din gură.</p>
                  <p>PROFESORUL</p>
                  <p>Să știi că dacă ti-o cântă si d-tale, nu mai dormim în noaptea asta. E lungă.</p>
                  <p>UDREA</p>
                  <p>V-am spus. Are patru părți. Alegro, Andante, Scherzo.</p>
                  <p>PROFESORUL</p>
                  <p>Și iar Alegro. Hai să mergem.</p>
                  <p>UDREA</p>
                  <p>Stai, domnule, nu vezi că doamna se interesează de muzică?</p>
                  <p>NECUNOSCUTA</p>
                  <p>Și nu s’a executat niciodată?</p>
                  <p>UDREA</p>
                  <p>Încă nu.</p>
                  <p>NECUNOSCUTA</p>
                  <p>De ce?</p>
                  <p>UDREA</p>
                  <p>Pentrucă îmi pune bețe în roate.</p>
                  <p>NECUNOSCUTA</p>
                  <p>Cine?</p>
                  <p>UDREA</p>
                  <p>Toată lumea. Autoritățile locale, direcția liceului… și d-ra Cucu.</p>
                  <p>PROFESORUL</p>
                  <p>Udrea! E târziu. </p>
                  <p>UDREA</p>
                  <p>Lasă-mă frate. (Către Necunoscută): Să vedeți, doamnă. Eu voiam să cânt simfonia cu orchestra</p>
                  <p>liceului.</p>
                  <p>NECUNOSCUTA</p>
                  <p>Are orchestră?</p>
                  <p>UDREA</p>
                  <p>N’are, dar puteam s’o organizez, că la urma urmelor ce-mi trebue? Opt viori, două violoncele, o</p>
                  <p>violă, un contrabas. Se găsește. Alămuri și suflători, iau dela batalion, dela fanfară.</p>
                  <p>PROFESORUL</p>
                  <p>Dar nu ți le dă.</p>
                  <p>UDREA</p>
                  <p>Tocmai. Nu vrea să mi le dea. Dar să zicem că mi le dă. Tot n’am făcut nimic.</p>
                  <p>NECUNOSCUTA</p>
                  <p>De ce?</p>
                  <p>UDREA</p>
                  <p>Pentrucă n’am corn englezesc.</p>
                  <p>NECUNOSCUTA</p>
                  <p>Și fără… corn englezesc… nu se poate?</p>
                  <p>UDREA</p>
                  <p>Doamne ferește. Asta-i principalul. Și să vă spun de ce.</p>
                  <p>PROFESORUL</p>
                  <p>Lasă, Udrea. E târziu.</p>
                  <p>UDREA</p>
                  <p>Dă-mi pace, domnule! (Către Necunoscută): Până la scherzo, ar merge, cum ar merge, dar la</p>
                  <p>scherzo, fără corn englezesc sunt mort. Să vedeți. Intâiu intră alămurile (Gest de dirijor spre alămurile</p>
                  <p>din fund dreapta, ale unei imaginare orchestre): Pam - pam - pam - pam - pam – pam - pam… Pe urmă</p>
                  <p>viorile. (Dirijează cu amândouă mâinile viorile din imediata lui apropiere, într’o mișcare mai rapidă): Tu - du -</p>
                  <p>du - dum! Tu - du - du - dum! Tu -du - du - dum!… Și acuma intră cornul englezesc. (Gest spre</p>
                  <p>fund stânga): Ti - ti - ti - ti - ti - ti - ti - ti - ti… (Scurt): Tim - tim!</p>
                  <p>NECUNOSCUTA</p>
                  <p>E foarte frumos.</p>
                  <p>UDREA</p>
                  <p>Nu-i așa? (Reîncepe execuția, de astădată fără explicații): Pam - pam - pam - pam - pam - pam - pam -</p>
                  <p>pam. Tu - du - du - dum, Tu - du - du - dum, Tu - du -du - dum! Ti - ti - ti - ti - ti - ti - ti - ti - ti!</p>
                  <p>Tim tim! </p>
                  <p>NECUNOSCUTA</p>
                  <p>(Admirativ): Partea asta dela urmă!…</p>
                  <p>UDREA</p>
                  <p>Nu-i așa!</p>
                  <p>PROFESORUL</p>
                  <p>(Sincer): E adevărat. E frumos.</p>
                  <p>UDREA</p>
                  <p>Ce folos! Dacă n’am corn englezesc.</p>
                  <p>NECUNOSCUTA</p>
                  <p>Nu se poate să pui altceva în loc? Alt instrument?</p>
                  <p>UDREA</p>
                  <p>In ruptul capului. Mai bine mă lipsesc. O mie de ani aștept — și fără corn englezesc nu cânt.</p>
                  <p>NECUNOSCUTA</p>
                  <p>Și nu se găsește de cumpărat?</p>
                  <p>UDREA</p>
                  <p>S’ar găsi la București, dar e scump. Vreo 30 de mii.</p>
                  <p>NECUNOSCUTA</p>
                  <p>30 de mii.</p>
                  <p>UDREA</p>
                  <p>Am pus eu ceva bani deoparte din leafa mea, vreo 4.500, dar până la 30 de mii mai e. Am scos și</p>
                  <p>o listă de „subscripție. Stați s’o vedeți.</p>
                  <p>PROFESORUL</p>
                  <p>(Jenat): Udrea!</p>
                  <p>UDREA</p>
                  <p>Lasă-mă, frate. Numai s’o vadă. (Scoate din buzunarul interior al hainei o hârtie, o despăturește și începe să</p>
                  <p>citească):</p>
                  <p>„Listă de subscripție pentru achiziționarea unui corn englezesc, în vederea executării în prima</p>
                  <p>audiție a simfoniei Nr. i în mi bemol major, a maestrului Radu Udrea”.</p>
                  <p>NECUNOSCUTA</p>
                  <p>Ai mulți subscriitori?</p>
                  <p>UDREA</p>
                  <p>Până acum unul singur. (Arătându-l pe Profesor): El. </p>
                  <p>NECUNOSCUTA</p>
                  <p>D-ta?</p>
                  <p>PROFESORUL</p>
                  <p>(Stingherit): Da.</p>
                  <p>NECUNOSCUTA</p>
                  <p>(A luat lista de subscripție din mâna lui Udrea și o privește): Domnule Udrea, aș semna și eu… dar…</p>
                  <p>UDREA</p>
                  <p>(Luându-i-o repede înapoi): Vai de mine, coniță! Se poate? Cum vă închipuiți? Eu v’am arătat-o</p>
                  <p>numai așa.</p>
                  <p>PROFESORUL</p>
                  <p>(Dojenitor, către Udrea): Vezi? vezi?</p>
                  <p>UDREA</p>
                  <p>Pe unde n’am umblat? Cui n’am cerut? La Primărie, la Comitetul școlar, la Sfatul Negustoresc.</p>
                  <p>Am ajuns de râsul târgului. Zice lumea că sunt nebun.</p>
                  <p>NECUNOSCUTA</p>
                  <p>Și d-ta?</p>
                  <p>PROFESORUL</p>
                  <p>Da. Și el.</p>
                  <p>UDREA</p>
                  <p>Cum si eu?</p>
                  <p>PROFESORUL</p>
                  <p>Lasă că-ți explic eu. Hai să mergem. Mâine dimineață avem școală. Vrei să întârzii? Vrei să ai</p>
                  <p>de-aface cu d-ra Cucu?</p>
                  <p>UDREA</p>
                  <p>Nu. Asta nu.</p>
                  <p>PROFESORUL</p>
                  <p>Atunci? Hai să mergem. E târziu.</p>
                  <p>UDREA</p>
                  <p>(Către Necunoscută, scuzându-se oarecum): Adevărat. E foarte târziu. Noapte bună, doamnă.</p>
                  <p>NECUNOSCUTA</p>
                  <p>Mă lăsați?</p>
                  <p>UDREA </p>
                  <p>De! Trebue.</p>
                  <p>NECUNOSCUTA</p>
                  <p>Bine.</p>
                  <p>PROFESORUL</p>
                  <p>(După ce și-a luat cartea de pe masă): Noapte bună, doamnă.</p>
                  <p>NECUNOSCUTA</p>
                  <p>Noapte bună… Iei cartea cu d-ta?</p>
                  <p>PROFESORUL</p>
                  <p>Da. Vreau s’o răsfoesc puțin înainte de mă culc,.. Noapte bună. (Udrea a ieșit, e și el gata să iasă).</p>
                  <p>NECUNOSCUTA</p>
                  <p>(Scoțând un țipăt): A!</p>
                  <p>PROFESORUL</p>
                  <p>(Întorcându-se din prag): Ce s’a întâmplat?</p>
                  <p>NECUNOSCUTA</p>
                  <p>Șoarecele.</p>
                  <p>UDREA</p>
                  <p>(Reintrând și el): Ce șoarece?</p>
                  <p>NECUNOSCUTA</p>
                  <p>L-am auzit. A mișcat.</p>
                  <p>PROFESORUL</p>
                  <p>(După ce a privit-o un timp în tăcere, se întoarce spre Udrea): Udrea, ia-o înainte. Vin și eu după tine.</p>
                  <p>Să-mi lași poarta deschisă, auzi?</p>
                  <p>UDREA</p>
                  <p>Bine, bine… (Mai mult pentru ei): Nu mai pricep nimic… Noapte bună. (Iese). </p>
               </div>
               <div type="div3">
                  <head>
                     <anchor xml:id="id_SCENA_V_21"/>Scena V</head>
                  <p>NECUNOSCUTA — PROFESORUL</p>
                  <p>PROFESORUL</p>
                  <p>(Se apropie de ea): N’ai auzit nimic — niciun șoarece, nu-i așa?</p>
                  <p>NECUNOSCUTA</p>
                  <p>(Recunoaște din cap).</p>
                  <p>PROFESORUL</p>
                  <p>Atunci, ce-i cu d-ta. Ce vrei?</p>
                  <p>NECUNOSCUTA</p>
                  <p>Nu pleca… Nu vreau să pleci până nu-mi arăți… steaua d-tale.</p>
                  <p>PROFESORUL</p>
                  <p>Am vrut să ți-o arăt adineaori, dar te-ai speriat.</p>
                  <p>NECUNOSCUTA</p>
                  <p>Mi-era frică de d-ta… Vorbeai cu atâta… cu atâta pasiune.</p>
                  <p>PROFESORUL</p>
                  <p>Te rog să mă ierți. Mi se întâmplă destul de rar, dar mi se întâmplă câteodată…</p>
                  <p>NECUNOSCUTA</p>
                  <p>Și pe urmă… nu auzisem niciodată de Ursa Mare. Nu știam că există.</p>
                  <p>PROFESORUL</p>
                  <p>Nu știai? Cum nu știai? N’ai văzut-o niciodată? Niciodată?</p>
                  <p>NECUNOSCUTA</p>
                  <p>Nu-mi aduc aminte.</p>
                  <p>PROFESORUL</p>
                  <p>D-ta, nu te uiți niciodată pe cer?</p>
                  <p>NECUNOSCUTA</p>
                  <p>Ba da. Uneori. Ca să văd dacă-i înourat, dacă nu plouă….</p>
                  <p>PROFESORUL</p>
                  <p>(Cu un fel de decolare): Dacă nu plouă!</p>
                  <p>NECUNOSCUTA</p>
                  <p>(Explicându-se, scuzându-se): Ca să știu cum să mă îmbrac… Ce pantofi să pun, </p>
                  <p>PROFESORUL</p>
                  <p>Ce pantofi să pui!… Dar la stele… la stele d-ta nu te uiți… nu le vezi?</p>
                  <p>NECUNOSCUTA</p>
                  <p>Nu am timp.</p>
                  <p>PROFESORUL</p>
                  <p>Nu ai timp? Dar ce faci?</p>
                  <p>NECUNOSCUTA</p>
                  <p>Sunt foarte ocupată.</p>
                  <p>PROFESORUL</p>
                  <p>Ocupată cu ce?</p>
                  <p>NECUNOSCUTA</p>
                  <p>Nu mă mai întreba. Nici nu știu unde mi-e capul. Nu am o zi liberă.</p>
                  <p>PROFESORUL</p>
                  <p>Dar seara.</p>
                  <p>NECUNOSCUTA</p>
                  <p>A! scara sunt și mai ocupată.</p>
                  <p>PROFESORUL</p>
                  <p>E îngrozitor! Bine, dar ce fel de viață duci d-ta… dacă nici Ursa Mare n’ai avut timp s’o privești.</p>
                  <p>E de mii de ani, de sute de mii de ani, pe cer, aici și d-ta n’ai văzut-o?</p>
                  <p>NECUNOSCUTA</p>
                  <p>(Cu un fel de uimire copilărească): De sute de mii de ani! Arată-mi-o si mie.</p>
                  <p>PROFESORUL</p>
                  <p>(Vine din nou la fereastră): Vino aici. Lângă mine. Acum trebue s’o vezi. Ursa Mare. Carul Mare.</p>
                  <p>NECUNOSCUTA</p>
                  <p>Carul Mare?</p>
                  <p>(In odaie, lumina albastră a nopții e destul de limpede. Pe cer stelele clipesc acum mai puternic. Se</p>
                  <p>desprinde mai ales printre alte stele mici, Ursa mare, cuprinsă toată în cadrul ferestrei).</p>
                  <p>PROFESORUL</p>
                  <p>E ca o ursoaică adormită pe labele dinainte. Un car răsturnat deasupra cerului… cu roțile în sus.</p>
                  <p>NECUNOSCUTA</p>
                  <p>Cu roțile în sus! Mi se pare că văd. Da! zău că văd. Spuneai că sunt șapte stele; patru și trei.</p>
                  <p>Intr’adevăr, patru… le văd… și trei… (In extaz): Ce frumos e! (După o mai lungă tăcere): Ce mari</p>
                  <p>sunt stelele! Mari si albe. </p>
                  <p>PROFESORUL</p>
                  <p>Nu sunt albe.</p>
                  <p>NECUNOSCUTA</p>
                  <p>Nu?</p>
                  <p>PROFESORUL</p>
                  <p>Întâia e galbenă. Și a doua. A treia și a cincea sunt roșii-rubinii. A patra e albastră.</p>
                  <p>NECUNOSCUTA</p>
                  <p>De unde știi?</p>
                  <p>PROFESORUL</p>
                  <p>Pentrucă le cunosc.</p>
                  <p>NECUNOSCUTA</p>
                  <p>Le cunoști pe toate?</p>
                  <p>PROFESORUL</p>
                  <p>Nimeni nu le cunoaște pe toate.</p>
                  <p>NECUNOSCUTA</p>
                  <p>(cu un gest viu, arătând pe cer): Dar steaua de-acolo o cunoști?</p>
                  <p>PROFESORUL</p>
                  <p>Unde? Care?</p>
                  <p>NECUNOSCUTA</p>
                  <p>O stea mică. De-asupra Ursei Mari. Lângă a șasea stea din Ursa Mare.</p>
                  <p>PROFESORUL</p>
                  <p>La stânga?</p>
                  <p>NECUNOSCUTA</p>
                  <p>Da. La stânga.</p>
                  <p>PROFESORUL</p>
                  <p>Ai ochi buni. Te felicit. E Alcor.</p>
                  <p>NECUNOSCUTA</p>
                  <p>Alcor?</p>
                  <p>PROFESORUL</p>
                  <p>Acolo e și steaua mea… Steaua pe care am găsit-o eu.</p>
                  <p>NECUNOSCUTA </p>
                  <p>Cum o cheamă?</p>
                  <p>PROFESORUL</p>
                  <p>Nu știu. Nu i-am dat încă niciun nume.</p>
                  <p>NECUNOSCUTA</p>
                  <p>De ce?</p>
                  <p>PROFESORUL</p>
                  <p>Pentrucă n’am găsit un nume potrivit. Trebue să fie un nume care să meargă împreună cu Alcor,</p>
                  <p>Vega ar fi fost frumos. Alcor și Vega. îmi trebue un nume de două silabe. Un nume…</p>
                  <p>NECUNOSCUTA</p>
                  <p>Dar ești sigur că e acolo.</p>
                  <p>PROFESORUL</p>
                  <p>Trebue să fie.</p>
                  <p>NECUNOSCUTA</p>
                  <p>Atunci de ce nu se vede?</p>
                  <p>PROFESORUL</p>
                  <p>Pentrucă e prea departe?</p>
                  <p>NECUNOSCUTA</p>
                  <p>De ce nu te uiți cu un ochean? Cu o lunetă?</p>
                  <p>PROFESORUL</p>
                  <p>Niciun ochean nu străbate până acolo. Eu văd mai departe. Mult mai departe.</p>
                  <p>NECUNOSCUTA</p>
                  <p>(Mirată): Vezi.</p>
                  <p>PROFESORUL</p>
                  <p>Când închid ochii. Știu unde se află. Ii cunosc orbita. Ii urmăresc drumul.</p>
                  <p>NECUNOSCUTA</p>
                  <p>Ce drum?</p>
                  <p>PROFESORUL</p>
                  <p>Drumul… Drumul pe care-l străbate de mii de ani în întunerec, nevăzută, necunoscută,</p>
                  <p>nebănuită.</p>
                  <p>NECUNOSCUTA</p>
                  <p>Și nu se va vedea niciodată? Niciodată?</p>
                  <p>PROFESORUL </p>
                  <p>Niciodată.</p>
                  <p>NECUNOSCUTA</p>
                  <p>Păcat.</p>
                  <p>PROFESORUL</p>
                  <p>Ar trebui să se abată puțin din drumul ei.</p>
                  <p>NECUNOSCUTA</p>
                  <p>Și-atunci?</p>
                  <p>PROFESORUL</p>
                  <p>Atunci ar străluci acolo (arată cu mâna): drept acolo…</p>
                  <p>NECUNOSCUTA</p>
                  <p>Deasupra Ursei Mari?</p>
                  <p>PROFESORUL</p>
                  <p>Deasupra Ursei Mari… Lângă Alcor…</p>
                  <p>NECUNOSCUTA</p>
                  <p>Și nu se poate?</p>
                  <p>PROFESORUL</p>
                  <p>Nu!</p>
                  <p>NECUNOSCUTA</p>
                  <p>De ce?</p>
                  <p>PROFESORUL</p>
                  <p>Pentrucă stelele nu se abat niciodată din drumul lor. (Moment de tăcere. Se aude din depărtare un șuerat</p>
                  <p>de locomotivă).</p>
                  <p>NECUNOSCUTA</p>
                  <p>Tresărind ușor. Ce este asta?</p>
                  <p>PROFESORUL</p>
                  <p>Știu eu? Un tren. Un tren de noapte.</p>
                  <p>NECUNOSCUTA</p>
                  <p>Poate trenul meu… Când te gândești că dacă muream astă noapte, muream fără să văd Ursa</p>
                  <p>Mare.</p>
                  <p>PROFESORUL</p>
                  <p>Ar fi fost păcat.</p>
                  <p>NECUNOSCUTA </p>
                  <p>Atâția oameni trăesc fără s’o vadă.</p>
                  <p>PROFESORUL</p>
                  <p>Li se pare că trăesc.</p>
                  <p>(Un nou șuerat, parcă mai de departe.</p>
                  <p>NECUNOSCUTA</p>
                  <p>II auzi ? Trece… A trecut… Dacă rămâneam acolo pe linie…</p>
                  <p>PROFESORUL</p>
                  <p>Ai fi fost în stare… Ai fi fost în stare să… (Nu îndrâsnește să pronunțe cuvintele).</p>
                  <p>NECUNOSCUTA</p>
                  <p>Să mor? Poate că da.</p>
                  <p>PROFESORUL</p>
                  <p>De ce?</p>
                  <p>NECUNOSCUTA</p>
                  <p>Știu eu?</p>
                  <p>PROFESORUL</p>
                  <p>Ești nenorocită în viată? Foarte nenorocită?</p>
                  <p>NECUNOSCUTA</p>
                  <p>Nenorocită?… Nu cred. Nu m’am gândit niciodată.</p>
                  <p>PROFESORUL</p>
                  <p>Atunci?</p>
                  <p>NECUNOSCUTA</p>
                  <p>Mă plictisesc. Mereu aceiași oameni, aceleași gesturi, aceleași cuvinte. Uneori îmi vine să urlu de</p>
                  <p>plictiseală, de disperare. Pe urmă îmi trece. Uneori îmi vine o poftă nebună să trântesc ușa, să</p>
                  <p>plec, să fug. Pe urmă îmi trece.</p>
                  <p>PROFESORUL</p>
                  <p>Totuși. Astă seară ai fugit.</p>
                  <p>NECUNOSCUTA</p>
                  <p>Am mai fugit eu de câteva ori… Dar m’am întors.</p>
                  <p>PROFESORUL</p>
                  <p>Te vei reîntoarce și de astă dată.</p>
                  <p>NECUNOSCUTA</p>
                  <p>Da… poate… dar cel puțin de astădată am văzut ceva nou. (Se întoarce la fereastră): Ursa Mare. </p>
                  <p>PROFESORUL</p>
                  <p>Ai dreptate. Ursa Mare e totdeauna nouă.</p>
                  <p>NECUNOSCUTA</p>
                  <p>Chiar și pentru d-ta care o cunoști așa de bine?</p>
                  <p>PROFESORUL</p>
                  <p>Chiar și pentru mine… Sunt seri când e rece, depărtată, indiferentă… Și atunci parcă simt toată</p>
                  <p>umilința, toată disgrația de a locui pe o biată planetă mizerabilă, pe lângă care marile stele trec fără</p>
                  <p>s’o vadă.</p>
                  <p>NECUNOSCUTA</p>
                  <p>Fără s’o vadă?</p>
                  <p>PROFESORUL</p>
                  <p>Dar sunt alte seri, când o simt aici la fereastră, vie, protectoare, atentă, așa de atentă, încât dacă ași</p>
                  <p>striga mi se pare că m’ar auzi.</p>
                  <p>NECUNOSCUTA</p>
                  <p>Ar trebui să încerci… Cine știe?</p>
                  <p>PROFESORUL</p>
                  <p>Sunt seri când tot cerul mi se pare pustiu, cu stele reci, moarte, într’un univers absurd, în care</p>
                  <p>numai noi în marea noastră singurătate, ne sbatem pe o planetă de provincie, ca într’un târg în</p>
                  <p>care nu curge apă, nu arde lumina și unde nu opresc trenurile rapide… Dar sunt seri când tot</p>
                  <p>cerul foșnește de vieață… când pe ultima stea, dacă asculți bine, auzi cum freamătă păduri și</p>
                  <p>oceane — fantastice păduri și fantastice oceane, — seri în care tot cerul e plin de semne și de</p>
                  <p>chemări, ca și cum după o planetă pe alta, de pe o stea pe alta, ființe care nu s’au văzut niciodată,</p>
                  <p>se caută, se presimt, se cheamă…</p>
                  <p>NECUNOSCUTA</p>
                  <p>(Încet, cu teamă): Și se găsesc?</p>
                  <p>PROFESORUL</p>
                  <p>Niciodată.</p>
                  <p>NECUNOSCUTA</p>
                  <p>De ce?</p>
                  <p>PROFESORUL</p>
                  <p>Pentrucă nimeni n’a trecut niciodată de pe o stea pe alta. Pentrucă nicio stea nu se abate niciodată</p>
                  <p>din drumul ei</p>
                  <p>NECUNOSCUTA</p>
                  <p>E păcat. e trist.</p>
                  <p>PROFESORUL </p>
                  <p>E puțin trist. Dar e frumos. Cel puțin știi că nu ești singur sub bolta asta imensă, că undeva, în</p>
                  <p>altă lume, în altă constelație… în Ursa Mare, sau pe Steaua Polară, sau pe Vega…</p>
                  <p>NECUNOSCUTA</p>
                  <p>Sau pe steaua d-tale fără nume.</p>
                  <p>PROFESORUL</p>
                  <p>Da… Sau pe steaua mea fără nume… Aventura asta ridicolă, care se numește viața noastră, se</p>
                  <p>repetă altfel, dela început, sub acelaș cer, dar cu alt noroc. Poate că acolo tot ce aici e greoiu și</p>
                  <p>apăsător, devine ușor, tot ce aici e întunecat și opac, devine luminos și transparent. Tot ce</p>
                  <p>încercăm fără să isbutim nici pe jumătate — gesturile noastre zadarnice, visele noastre căzute — tot</p>
                  <p>ce am fi vrut să cutezăm si n’am cutezat, să iubim si n’am iubit, tot, tot, se împlinește, se</p>
                  <p>simplifică, se împarte.</p>
                  <p>NECUNOSCUTA</p>
                  <p>Crezi… crezi că sunt si acolo oameni… Oameni ca noi.</p>
                  <p>PROFESORUL</p>
                  <p>Oameni, nu știu. Ca noi, nu cred. Dar poate ființe mai ușoare… mai luminoase… mai</p>
                  <p>plutitoare… (cu o schimbare de ton, privind-o): Când te-am văzut astăzi seara, intrând acolo, — în gara</p>
                  <p>aceea afumată, — când te-am văzut, albă, limpede, strălucitoare…, am crezut o clipă că vii din altă</p>
                  <p>lume.</p>
                  <p>NECUNOSCUTA</p>
                  <p>Poate că viu din altă lume.</p>
                  <p>PROFESORUL</p>
                  <p>Nu… nu…</p>
                  <p>NECUNOSCUTA</p>
                  <p>De unde știi ?…</p>
                  <p>PROFESORUL</p>
                  <p>Pentrucă nicio stea nu se abate, nu se oprește nicio-lată din drumul ei.</p>
                  <p>NECUNOSCUTA</p>
                  <p>Eu sunt o stea care se oprește. (E foarte aproape de el. Îl îmbrățișează. Lung-lung sărut. Pe urmă se</p>
                  <p>desprind unul de altul și se privesc în tăcere.</p>
                  <p>PROFESORUL</p>
                  <p>Cum te cheamă.</p>
                  <p>NECUNOSCUTA</p>
                  <p>Mona.</p>
                  <p>PROFESORUL </p>
                  <p>Mona! Ce nume frumos. Parcă ar fi un nume de stea… (Străbătut de un gând revelator): Dar e un</p>
                  <p>nume de stea Alcor și… Mona.</p>
                  <p>CORTINA </p>
               </div>
            </div>
            <div type="div2">
               <head>
                  <anchor xml:id="id_ACTUL_III1"/>Actul III</head>
               <p>Acelaș decor, a doua zi dimineața, nimic nu e propriu-zis schimbat și totuși în lumină, parcă e altă</p>
               <p>casă. Interiorul e tot atât de modest, dar acum se vede’ prin fereastra deschisă grădinița din față,</p>
               <p>grădiniță simplă de provincie, care aseară în întunerec nu se vedea și care luminează totul.</p>
               <div type="div3">
                  <head>
                     <anchor xml:id="id_SCENA_I_3"/>Scena I</head>
                  <p>PROFESORUL — MONA</p>
                  <p>Scena e goală. Ușa din stânga, ce dă spre baie, deschisă. De afară din curte se aude glasul Monei, cântând. Nu trebue neapărat să cânte frumos și nu trebue mai ales să cânte o romanță întreagă cu cuvinte. O frază-două, mai mult fredonat (fie și fals), dintr’un cântec oarecare și întrerupt pe alocuri de un râs copilăresc. Profesorul intră repede din stânga, speriat, e fără haină, cămașă cu mânecile suflecate până la cot. Are în mână un prosop cu care tocmai se șterge pe față.</p>
                  <p>PROFESORUL</p>
                  <p>
                     <hi rend="italic">(Alergând spre fereastra)</hi>: Mona! Mona!</p>
                  <p>MONA</p>
                  <p>
                     <hi rend="italic">(De afară):</hi> Daa!</p>
                  <p>PROFESORUL</p>
                  <p>Nu mai cânta, pentru Dumnezeu,</p>
                  <p>MONA</p>
                  <p>Du ce? Nu-ți place?</p>
                  <p>PROFESORUL</p>
                  <p>Ba da, dar te vede… Te aude de peste drum dela Chiroiu.</p>
                  <p>MONA</p>
                  <p>Știu. Chiroiu dela Percepție. <hi rend="italic">(Râde)</hi>.</p>
                  <p>PROFESORUL</p>
                  <p>Mona!</p>
                  <p>MONA</p>
                  <p>Și Atanasiu. Casa cu uluci. Și Lascu, trei geamuri la stradă. <hi rend="italic">(Râde lung, copilăresc)</hi>. </p>
                  <p>PROFESORUL</p>
                  <p>Mona, nu râde. Nu râde că te aude…</p>
                  <p>MONA</p>
                  <p>N-are decât.</p>
                  <p>PROFESORUL</p>
                  <p>Mona, fii cuminte. înțelege. Vino înăuntru.</p>
                  <p>MONA</p>
                  <p>Îndată… îndată… (Fredonează iar).</p>
                  <p>PROFESORUL</p>
                  <p>(Dezolat, se întoarce spre interior. Continuă să se șteargă pe obraz cu prosopul, mormăind de unul singur): Sunt</p>
                  <p>pierdut. Ce mai încolo-ncoace. Sunt pierdut. Mă dă afară. Mă dă afară din învățământ (și ca și cum</p>
                  <p>aceasta reflecție ar trezi în el o nouă alarmă, se apleacă din nou peste pervazul ferestrei și strigă): Mona!</p>
                  <p>MONA</p>
                  <p>(Intră prin dreapta. E în aceeași rochie de seară. Pe brațul stâng un buchet de flori de grădină, de toate colorile):</p>
                  <p>Nu striga că te aude.</p>
                  <p>PROFESORUL</p>
                  <p>(Se întoarce tresărind): Unde ai fost?</p>
                  <p>MONA</p>
                  <p>In curte, să culeg flori.</p>
                  <p>PROFESORUL</p>
                  <p>Dar bine, nu te gândești? In rochia asta, disdedimineață! Să te vadă toți vecinii?</p>
                  <p>MONA</p>
                  <p>(Cu elan): Toată strada, tot târgul… Tot județul.</p>
                  <p>PROFESORUL</p>
                  <p>(Dojenitor): Mona!</p>
                  <p>MONA</p>
                  <p>Sunt fericită dragul meu. Mă auzi? Fericită. Fericită. E atâta soare, atâta lumină. Si florile astea,</p>
                  <p>uite… sunt cele mai frumoase flori din lume. Parcă toate ridică deodată capul și spun; Bună</p>
                  <p>dimineața!</p>
                  <p>PROFESORUL</p>
                  <p>Bună? dimineața Mona!</p>
                  <p>MONA</p>
                  <p>Bună dimineața Marin! </p>
                  <p>PROFESORUL</p>
                  <p>Ce frumoasă ești!</p>
                  <p>MONA</p>
                  <p>Nu eu. Florile! Viața! Casa!</p>
                  <p>PROFESORUL</p>
                  <p>(Cu o ridicare din umeri): Casa! (Ca și cum ar spune: Să nu mai vorbim de ea).</p>
                  <p>MONA</p>
                  <p>E fermecătoare.</p>
                  <p>PROFESORUL</p>
                  <p>Aseară spuneai că e oribilă.</p>
                  <p>MONA</p>
                  <p>Aseară. Dar de aseară până acum a trecut o noapte. Și ce noapte!</p>
                  <p>PROFESORUL</p>
                  <p>(Încet): N’am s’o uit niciodată, Mona!</p>
                  <p>MONA</p>
                  <p>Totul s’a schimbat de atunci. Casa. Și eu. Și tu… Ce drăguț ești, Marin.</p>
                  <p>PROFESORUL</p>
                  <p>Mona, te rog…</p>
                  <p>MONA</p>
                  <p>Zău că ești drăguț. Ia vino aici. Mai aproape Ce fel de ochi ai tu?</p>
                  <p>PROFESORUL</p>
                  <p>(A închis repede ochii): Fără culoare.</p>
                  <p>MONA</p>
                  <p>Deschide-i.</p>
                  <p>PROFESORUL</p>
                  <p>Nu.</p>
                  <p>MONA</p>
                  <p>De ce?</p>
                  <p>PROFESORUL</p>
                  <p>Mi-e frică.</p>
                  <p>MONA </p>
                  <p>Frică?</p>
                  <p>PROFESORUL</p>
                  <p>Da. Că nu ești aici. Că nu e adevărat.</p>
                  <p>MONA</p>
                  <p>Nu sunt aici? Eu? (Râde. Râs tânăr, clar); Dar bine dragul meu, nu mă auzi? Nimic din viața mea</p>
                  <p>n’a fost vreodată mai adevărat decât dimineața asta. Haide, nu fii prost. Deschide ochii și dă-mi</p>
                  <p>repede un vas să pun florile.</p>
                  <p>PROFESORUL</p>
                  <p>Un vas? (Caută cu ochii prin odaie): Da de unde să-l iau? (Își aduce aminte): A! da. (Merge spre fereastră și</p>
                  <p>se apleacă peste pervaz spre curte, de unde ridică un vas cu care rămâne în mână).</p>
                  <p>O VOCE GROASĂ DE FEMEE</p>
                  <p>(Din stradă): Bună dimineața, domnu Miroiu.</p>
                  <p>PROFESORUL</p>
                  <p>Sărut mâinile. Sărut mâinile.</p>
                  <p>MONA</p>
                  <p>Cine e?</p>
                  <p>PROFESORUL</p>
                  <p>(Speriat): Sssst! (Către femeea din stradă): Da ‘ncotro așa de devreme?</p>
                  <p>VOCEA</p>
                  <p>La piață că mi-a spus m-me Maltopol că e niște vinete.</p>
                  <p>MONA</p>
                  <p>Vinete? Vreau și eu.</p>
                  <p>PROFESORUL</p>
                  <p>Sssst!</p>
                  <p>MONA</p>
                  <p>Mi-e foame.</p>
                  <p>PROFESORUL</p>
                  <p>(Încet, aproape disperat): Mona! Mona! (Către femeea din stradă): Sărut mâinile, sărut mâinile.</p>
                  <p>Complimente acasă. (Se întoarce dela fereastră): Te-a văzut! (Pune decolat vasul pe masă).</p>
                  <p>MONA</p>
                  <p>Cine era?</p>
                  <p>PROFESORUL</p>
                  <p>M-me Grigorescu. </p>
                  <p>MONA</p>
                  <p>A! Mama lui m-me Chiroiu.</p>
                  <p>PROFESORUL</p>
                  <p>Să știi că te-a văzut.</p>
                  <p>MONA</p>
                  <p>Cu atât mai bine. Asta e o dovadă în plus, că sunt aici. (Tandră): Că e adevărat.</p>
                  <p>PROFESORUL</p>
                  <p>Mona, tu nu poți să rămâi așa, în rochia asta, în plină zi, într’un târg ca al nostru.</p>
                  <p>MONA</p>
                  <p>Asta așa e. Ar trebui să mă schimb. Știi ce? îmi pun din nou pijamaua ta de astă noapte. îmi venea</p>
                  <p>bine.</p>
                  <p>PROFESORUL</p>
                  <p>Să lăsăm gluma, Mona.</p>
                  <p>MONA</p>
                  <p>Nu-mi venea bine? Vrei să spui că nu-mi venea bine?</p>
                  <p>PROFESORUL</p>
                  <p>Era cam ruptă.</p>
                  <p>MONA</p>
                  <p>Nu-i nimic. O cos.</p>
                  <p>PROFESORUL</p>
                  <p>Și n’ai să te plimbi în pijama pe stradă.</p>
                  <p>MONA</p>
                  <p>Aici ai și tu dreptate. Mi-ar trebui o rochie. Ce ar fi să împrumutăm dela o vecină? Dela M-me</p>
                  <p>Maltopol Dela m-me Lascu. Cum e m-me Lascu? Grasă?</p>
                  <p>PROFESORUL</p>
                  <p>Mona, nu glumi. Nu e timp de glumit. Trebue să ii im din situația asta. Uite, eu mă reped până la</p>
                  <p>Liceu, t oricum, e târziu (se uită la ceas): au! Opt fără zece! Oi 21 întâia n’am clasă, dar mă duc să</p>
                  <p>iau niște bani, că ii c întâiu… (își caută haina, cravata).</p>
                  <p>MONA</p>
                  <p>Întâiu?</p>
                  <p>PROFESORUL</p>
                  <p>Și se plătesc lefurile. De acolo mă reped până la Pascu. (Și-a găsit haina și cravata. începe să se îmbrace</p>
                  <p>zăpăcit și stângaciu). </p>
                  <p>MONA</p>
                  <p>Care Pascu?</p>
                  <p>PROFESORUL</p>
                  <p>Pascu, Magazinul General. Trebue să găsesc ceva acolo. O rochie, un trenchcoat. Orice. Ca să</p>
                  <p>poți ieși din casă.</p>
                  <p>MONA</p>
                  <p>Da de ce să ies? Nu vreau să ies. Eu rămân aici.</p>
                  <p>PROFESORUL</p>
                  <p>Până când?</p>
                  <p>MONA</p>
                  <p>Toată viața.</p>
                  <p>PROFESORUL</p>
                  <p>Toată viața în rochia asta?</p>
                  <p>MONA</p>
                  <p>Da. Numai să-mi aduci un sandvich că mi-e foame. De altceva nu am nevoie.</p>
                  <p>PROFESORUL</p>
                  <p>Bine. Iți aduc, dar acum am fugit. (A terminat cu haina, cu cravata, își ia repede pălăria din cui și dă să</p>
                  <p>iasă).</p>
                  <p>MONA</p>
                  <p>Stai!</p>
                  <p>PROFESORUL</p>
                  <p>(S’a oprit în prag): Ce e?</p>
                  <p>MONA</p>
                  <p>Vino aici! Nu-mi place cum ți-ai făcut cravata. Nu te pricepi.</p>
                  <p>PROFESORUL</p>
                  <p>(Disperat): Mona!</p>
                  <p>MONA</p>
                  <p>Lasă-mă pe mine. (Ii reface cu atenție și tandrețe cravata): Stai cuminte. Așa. (Îl privește o secundă): Marin!</p>
                  <p>PROFESORUL</p>
                  <p>Da.</p>
                  <p>MONA</p>
                  <p>Ești drăguț, să știi. Ești foarte drăguț. </p>
                  <p>PROFESORUL</p>
                  <p>(Se uită cu disperare la ceas): Mona, e opt fără cinci.</p>
                  <p>MONA</p>
                  <p>Chiar dacă e opt fără cinci, ești foarte drăguț. (Îl mângâie ușor pe obraz și pe urmă se sărută lung).</p>
                  <p>PROFESORUL</p>
                  <p>(După ce s’a desprins de ea, puțin amețit): Nu. Asta mi se poate să fie adevărat. (lese dar n’a închis bine ușa</p>
                  <p>si se întoarce): Mona, fii cu băgare de seamă. Nu ieși în curte, nu te arăta la fereastră.</p>
                  <p>MONA</p>
                  <p>(Cu tonul lui): Nu râde. Nu cânta.</p>
                  <p>PROFESORUL</p>
                  <p>Da, nu cânta. Mai ales nu cânta. (Iese).</p>
                  <p>MONA</p>
                  <p>(Rămâne o clipă privind lung spre ușa prin care a ieșit eh Un zâmbet de tandrețe, de emoție, îi luminează toată</p>
                  <p>privirea): Ești un prost. (Se întoarce cu spatele și se rezeamâ cu capul în ușă, visătoare): Și ești așa de</p>
                  <p>drăguț… (Privește de acolo încă odată toată încăperea, fereastra, cărțile, portretele din perete, ale lui Keppler și</p>
                  <p>Kopernick. Pe urmă trece pe lângă ei, cu un gest de amiciție, ca și cum i-ar mângâia pe sub bărbie): Și voi… și</p>
                  <p>voi sunteți drăguți. (Ia vasul, trece în baie ca să pună apă. Se întoarce. Caută florile. A uitat unde le-a lăsat</p>
                  <p>adineori, undeva, pe un scaun, pe divan, le găsește și fredonând începe să le pună în vas, cu mare grijă. Se aude o</p>
                  <p>bătaie slabă în ușa din dreapta, bătaie care se repetă după o secundă. întoarsă cu spatele, aplecată asupra vasului</p>
                  <p>cu flori, fredonând mereu, iar nu aude. Ușa se deschide ușor și cu mare băgare de seamă, intră timidă, eleva, cu</p>
                  <p>ghiozdanul de școală în mână, numărul cusut pe mânecă, ținută reglementară). </p>
               </div>
               <div type="div3">
                  <head>
                     <anchor xml:id="id_SCENA_II_31"/>Scena II</head>
                  <subtitle>MONA — ELEVA</subtitle>
                  <p>ELEVA</p>
                  <p>Vă rog… domnu Profesor Miroiu nu-i acasă. (Mona se întoarce brusc. Fata când o vede din față, tresare.</p>
                  <p>E și mai încurcată acum): Vă rog să mă iertați, eu credeam… credeam… (dă să plece).</p>
                  <p>MONA</p>
                  <p>Ce credeai domnișoară?</p>
                  <p>ELEVA</p>
                  <p>Credeam că locuește aici… domnu Miroiu.</p>
                  <p>MONA</p>
                  <p>Aici locuește.</p>
                  <p>ELEVA</p>
                  <p>(Repede): Nu se poate.</p>
                  <p>MONA</p>
                  <p>De ce?</p>
                  <p>ELEVA</p>
                  <p>Fiindcă… (ceva mai degajat): fiindcă eu pe dv. nu vă cunosc.</p>
                  <p>MONA</p>
                  <p>Nici eu pe d-ta. Și totuși aici locuește. Chiar acuma a ieșit din casă. Mă mir că nu l-ai întâlnit.</p>
                  <p>ELEVA</p>
                  <p>Nu, că eu am venit pe strada Unirii și d-lui o fi dat colțul pe Cuza-Vodă… da, dacă ziceți că nu-i</p>
                  <p>acasă, eu . .. mă duc.</p>
                  <p>MONA</p>
                  <p>Aveai treabă cu el?</p>
                  <p>ELEVA</p>
                  <p>Aveam. Adică… voiam să-l rog… (Deodată o prididesc lacrimile): Mă dă afară din școală.</p>
                  <p>MONA</p>
                  <p>Cine? El?</p>
                  <p>ELEVA </p>
                  <p>(Cu puțin dispreț, ca și cum ar spune: „Să fim serioși”): A! nu. (Din nou îngrijorată): Domnișoara Cucu. (repede):</p>
                  <p>Nici nu m’a lăsat să intru în școală. A zis că mai întâiu să aștept conferința și atunci eu am</p>
                  <p>dat fuga până aici, să-l rog pe domnu Profesor Miroiu… (se întrerupe): da’ dacă nu-i acasă. ..</p>
                  <p>MONA</p>
                  <p>Nu-i.</p>
                  <p>ELEVA</p>
                  <p>Atunci… atunci eu mă duc. (Pune mâna pe clanță, deschide).</p>
                  <p>MONA</p>
                  <p>(După o secundă de tăcere): Domnișoara.</p>
                  <p>ELEVA</p>
                  <p>(Oprindu-se): Vă rog.</p>
                  <p>MONA</p>
                  <p>Cunoști bine pe d-l Miroiu?</p>
                  <p>ELEVA</p>
                  <p>II cunosc.</p>
                  <p>MONA</p>
                  <p>E profesorul d-tale?</p>
                  <p>ELEVA</p>
                  <p>Da.</p>
                  <p>MON A</p>
                  <p>Ce noroc ai.</p>
                  <p>ELEVA</p>
                  <p>Da de ce?</p>
                  <p>MON A</p>
                  <p>Un profesor ca el! Vorbește așa de frumos!</p>
                  <p>ELEVA</p>
                  <p>(Fără prea mare entuziasm): Da, vorbește…</p>
                  <p>MONA</p>
                  <p>Aveți și astăzi oră cu el?</p>
                  <p>ELEVA</p>
                  <p>Avem. Ora patra. Cosmografia.</p>
                  <p>MONA </p>
                  <p>Ce lecții aveți?</p>
                  <p>ELEVA</p>
                  <p>Despre… stați să mă uit. C’am uitat. (Deschide ghiozdanul și caută cartea. Mona se apropie și urmărește cu</p>
                  <p>viu interes. Fata a scos cartea și o răsfoiește repede, după ce și-a muiat degetul pe limbă): Despre… legile lui</p>
                  <p>Keppler… să…</p>
                  <p>MONA</p>
                  <p>Keppler! (Privire scurtă spre portretul din perete): Mă lași să văd si eu?</p>
                  <p>ELEVA</p>
                  <p>(Puțin mirată): Vă rog. (Ii dă cartea).</p>
                  <p>MONA</p>
                  <p>(Se uită câteva secunde în carte cu mare atenție. Pe urma citește): „In mișcarea lui aparentă în jurul</p>
                  <p>pământului, soarele descrie o elipsă. Pământul fiind într’unul din focare, mișcarea se face în sens</p>
                  <p>direct” (Se oprește din citit): Ce frumos e!</p>
                  <p>ELEVA</p>
                  <p>Zău !</p>
                  <p>MONA</p>
                  <p>(Citește mai departe): „Ariile descrise de raza vectoare a soarelui, sunt proporționale cu timpurile</p>
                  <p>întrebuințate spre a le descrie”. E minunat. Nu-i așa că-i minunat.</p>
                  <p>ELEVA</p>
                  <p>(Sceptică): Da…</p>
                  <p>MONA</p>
                  <p>Ce noroc aveți, d-ta și colegele d-tale că-l puteți asculta vorbind în fiecare zi…</p>
                  <p>ELEVA</p>
                  <p>Numai de trei ori pe săptămână.</p>
                  <p>MONA</p>
                  <p>…despre lucruri așa de frumoase. Așa de amețitor de frumoase. (Privind-o): și ce bine-ți stă șorțul</p>
                  <p>ista.</p>
                  <p>ELEVA</p>
                  <p>Doamnă, vă râdeți de mine.</p>
                  <p>MONA</p>
                  <p>Nu. Crede-mă că nu. Iți stă bine și frumos. Cineva poate fi fericit într’un șorț ca ăsta.</p>
                  <p>ELEVA</p>
                  <p>Vă râdeți de mine Doamnă. Aveți o rochie așa de… așa de … (Nu găsește cuvântul). </p>
                  <p>MONA</p>
                  <p>(Cu o vagă amărăciune): Așa de…</p>
                  <p>ELEVA</p>
                  <p>(Fascinată): Niciodată n’am văzut o rochie ca asta, aici la noi. Și nici la București. C’am fost la</p>
                  <p>București, acum doi ani de Paște, cu mama și cu tanti… Lăsați-mă să mă uit bine la ea, ca să</p>
                  <p>povestesc și fetelor la școală. (Se uită cu aceeași privire fascinată la miraculoasa rochie): Da, dar</p>
                  <p>dumneavoastră iertați-mă că vă întreb… de unde veniți? (Din strada se aude un sgomot de automobil.</p>
                  <p>Fata tresare surprinsă): Ce-i asta? (Sgomotul se apropie): In automobil? Pe strada asta?</p>
                  <p>MONA</p>
                  <p>(Care nu dă importanță faptului): Nu se poate?</p>
                  <p>ELEVA</p>
                  <p>A oprit aici. La poartă. (Se repede la fereastră și se uită afară. Pe urmă oarecum decepționată): A! e domnu</p>
                  <p>Ispas. (Explicativ): Domnu Ispas dela gară. (Din nou interesată): Ba stai! Că mai e cineva. Un domn.</p>
                  <p>MONA</p>
                  <p>(Tresărind): Un domn?</p>
                  <p>ELEVA</p>
                  <p>Vai! Ce elegant e!</p>
                  <p>MONA</p>
                  <p>(Îngrijorată): Elegant? (Vine și ea spre fereastră, aruncă o privire spre stradă și tresare cu un mic țipăt): El e!</p>
                  <p>ELEVA</p>
                  <p>Cine el?</p>
                  <p>MONA</p>
                  <p>(Are o secundă de editare, privire spre ușe, spre fereastră și pe urmă, repede, dispare în stânga, în camera de baie,</p>
                  <p>trăgând ușa după ea).</p>
                  <p>ELEVA</p>
                  <p>(Din ce în ce mai intrigată): Care el? </p>
               </div>
               <div type="div3">
                  <head>
                     <anchor xml:id="id_SCENA_III_31"/>Scena III</head>
                  <p>ELEVA — ȘEFUL — GRIG</p>
                  <p>Intră șeful gării, urmat de Grig. Grig e „bucureștean”. Poate că la București nu s’ar vedea așa de</p>
                  <p>direct, dar aici, în lumina asta, parcă e un exemplar din altă specie umană. Gesturi sigure (fără</p>
                  <p>ostentație însă), eleganță simplă, firească, puțin blazată poate. Vine dela volan. Și asta se vede. E</p>
                  <p>un om care la volanul unei mașini, la o masă de baccara, într-un mare hall de hotel, se simte la el</p>
                  <p>acasă. Meserie neprecisă. Om de afaceri. Dar obișnuință veche de a umbla cu bani mulți, de a-i</p>
                  <p>câștiga ușor, de a-i cheltui la fel de ușor. Poartă un costum sportiv de dimineață, gris deschis.</p>
                  <p>ȘEFUL</p>
                  <p>(In continuarea unei discuții): Și cum-vă spusei… Datoria înainte de toate. Regulamentul. Tată</p>
                  <p>să-ți-fie, frate, soră, (Intransigent): Nimic! Regulament… (Zărind-o pe elevă): Domnul Miroiu nu-i</p>
                  <p>acasă, domnișoară?</p>
                  <p>ELEVA</p>
                  <p>(Nu-și poate lua ochii dela Grig. Nici n’a auzit, nici nu răspunde).</p>
                  <p>ȘEFUL</p>
                  <p>N’auzi domnișoară? Domnu Miroiu nu-i acasă?</p>
                  <p>ELEVA</p>
                  <p>(Tresărind): Cum? Nu. Nu e.</p>
                  <p>GRIG</p>
                  <p>(Către Șef): Dumneata ești sigur că doamna… doamna de care ți-am vorbit… e aici?</p>
                  <p>ȘEFUL</p>
                  <p>Sigur. La domnu Miroiu, profesorul. A plecat cu el, aseară, dela mine, dela gară. Au plecat</p>
                  <p>împreună.</p>
                  <p>GRIG</p>
                  <p>Împreună ?</p>
                  <p>ȘEFUL</p>
                  <p>Adică… d-lui zicea că se duce să doarmă la Udrea (Cu subînțeles): Mă‘nțelegi!…</p>
                  <p>GRIG</p>
                  <p>(Mai mult pentru el): S’ar putea?… (Privind curios și amuzat decorul): S’ar putea să fi petrecut ea aici o</p>
                  <p>noapte? Aici?</p>
                  <p>ȘEFUL</p>
                  <p>Dacă vă spun… (Către elevă): l-ascultă, domnișoară, d-ta ești de mult aici?</p>
                  <p>ELEVA</p>
                  <p>(Fără să-și ia ochii dela Grig): De adineauri. </p>
                  <p>ȘEFUL</p>
                  <p>Și când ai intrat n’ai văzut o doamnă?</p>
                  <p>GRIG</p>
                  <p>O doamnă, tânără, frumoasă, blondă, în rochie albă.</p>
                  <p>ELEVA</p>
                  <p>(Buimăcită că el, care n’a văzut-o până acum, îi vorbește): Ba da… adică nu….</p>
                  <p>GRIG</p>
                  <p>Da sau nu?</p>
                  <p>ELEVA</p>
                  <p>(Și mai buimăcită, de apropierea lui și de întrebarea lui scurtă): Eu… să vedeți… (Nu mai poate minți): Ba</p>
                  <p>da. Am văzut-o.</p>
                  <p>ȘEFUL</p>
                  <p>Și unde e?</p>
                  <p>ELEVA</p>
                  <p>Eu… eu… (Cu un gest scurt, arătând ușa din dreapta): Acolo.</p>
                  <p>ȘEFUL</p>
                  <p>Acolo? (Face un pas spre ușe).</p>
                  <p>GRIG</p>
                  <p>(II oprește calm): Lasă dumneata. (Merge spre ușe și rămâne în fața ei). </p>
               </div>
               <div type="div3">
                  <head>
                     <anchor xml:id="id_SCENA_IV_31"/>Scena IV</head>
                  <p>ȘEFUL — GRIG</p>
                  <p>GRIG</p>
                  <p>(Care a privit mereu spre ușa din stânga, fără să participe în ultimele replici, fără măcar să le audă): Domnule</p>
                  <p>Șef… dumneata ești convins că doamna e doamna pe care o caut eu?</p>
                  <p>ȘEFUL</p>
                  <p>Mai e vorbă? Înaltă, blondă, rochie albă. Semnalmentele corespunde. Nu?</p>
                  <p>GRIG</p>
                  <p>(Cu un zâmbet): Ba da. Corespunde.</p>
                  <p>ȘEFUL</p>
                  <p>Și p’ormă… s’o chemăm înăuntru. S’o vedeți și dv. la față. (Face un pas spre ușe).</p>
                  <p>GRIG</p>
                  <p>Nu. Lasă.</p>
                  <p>ȘEFUL</p>
                  <p>Și mai e ceva. Uitasem. Stați să vedeți. (Se scotocește prin buzunarele vestei și scoate de acolo cele câteva fise</p>
                  <p>de joc de aseară): Poftim.</p>
                  <p>GRIG</p>
                  <p>(Le ia, le privește): Fise dela ruletă.</p>
                  <p>ȘEFUL</p>
                  <p>Cu asta voia dumneaei să plătească biletul. Dacă s’a mai pomenit!</p>
                  <p>GRIG</p>
                  <p>Adevărat. Nu s’a mai pomenit.</p>
                  <p>ȘEFUL</p>
                  <p>Păi nu? Păi nu era locul să-i tragem un proces-verbal de contravenție?</p>
                  <p>GRIG </p>
                  <p>Ba era.</p>
                  <p>ȘEFUL</p>
                  <p>Eu de asta zic. S’o chemăm înăuntru și să-i tragem procesul.</p>
                  <p>GRIG</p>
                  <p>Acuma-i târziu. Nu ți-am plătit la gară? Și biletul și amenda?</p>
                  <p>ȘEFUL</p>
                  <p>(Cu regret): Ba ați plătit.</p>
                  <p>GRIG</p>
                  <p>Păi vezi? Aseară trebuia.</p>
                  <p>ȘEFUL</p>
                  <p>Da, da nu avea acte. Nu zici că voia să se omoare.</p>
                  <p>GRIG</p>
                  <p>(Nu prea îngrijorat): Ce vorbești?</p>
                  <p>ȘEFUL</p>
                  <p>Piiiii! Ce-am tras cu ea. Nu și nu că ea se omoară. Dacă nu eram eu…</p>
                  <p>GRIG</p>
                  <p>(Luându-l de spate și împingându-l spre ieșire): Iți mulțumesc domnule Șef. Ești un om de ispravă. Dar</p>
                  <p>acum lasă-mă. Lasă-mă singur.</p>
                  <p>ȘEFUL</p>
                  <p>Am onoarea… Vă salut. (Se oprește în prag): Tiii… tare-mi pare rău. De cinșpe ani n’am mai tras un</p>
                  <p>proces-verbal. O ocazie ca asta nu se mai nimerește. (Iese). </p>
               </div>
               <div type="div3">
                  <head>
                     <anchor xml:id="id_SCENA_V_31"/>Scena V</head>
                  <p>GRIG — MONA</p>
                  <p rend="italic">Grig l-a petrecut pe șef până în prag. Rămas singur, se întoarce, pășește spre ușa din stânga, se oprește în fața ei, se uita o secundă sau două, cu un vag surâs amuzat, pe urmă foarte calm, pune mâna pe clanță și deschide. Nu intră. Rămâne locului, dar face semn cu degetul arătător, chemând-o pe Mona, iar când vede ca ea nu răspunde, repetă gestul. Mona iese în sfârșit de acolo.</p>
                  <p>E puțin jenată, dar nu prea mult. Se privesc în tăcere unul pe altul câtva timp.</p>
                  <p>GRIG</p>
                  <p>Bună dimineața Mona.</p>
                  <p>MONA</p>
                  <p>Bună dimineața Grig.</p>
                  <p>GRIG</p>
                  <p>Ai dormit bine?</p>
                  <p>MONA</p>
                  <p>Mulțumesc. Tu?</p>
                  <p>GRIG</p>
                  <p>N-am dormit deloc. Am stat la joc până la cinci dimineața. Am fost în serie mare. Pe urmă m-am</p>
                  <p>dus la hotel, credeam că ești acolo.</p>
                  <p>MONA</p>
                  <p>Nu eram.</p>
                  <p>GRIG</p>
                  <p>Nu. Nu erai. Am luat repede o baie, m’am schimbat și am pornit să te caut.</p>
                  <p>MONA</p>
                  <p>Și m-ai găsit.</p>
                  <p>GRIG</p>
                  <p>După cum vezi. Eu totdeauna te găsesc.</p>
                  <p>MONA</p>
                  <p>Cine știe? Poate că de astădată… nu.</p>
                  <p>GRIG</p>
                  <p>(N-a dat atenție): Intâi crezusem că ai schimbat numai camera, dar portarul mi-a spus că nici nu te</p>
                  <p>văzuse prin hotel și că, de altfel, nici nu avea camere libere. Atunci mi-am închipuit că ai trecut</p>
                  <p>peste drum la Caraiman.</p>
                  <p>MONA </p>
                  <p>Eroare.</p>
                  <p>GRIG</p>
                  <p>Exact. Eroare. Nu erai nici acolo. Dar cineva din hall te zărise coborând scările spre gară.</p>
                  <p>MONA</p>
                  <p>Întocmai.</p>
                  <p>GRIG</p>
                  <p>Și la gară, tipul dela bar, Jean, chelnerul, te văzuse urcându-te în accelerat.</p>
                  <p>MONA</p>
                  <p>Ai mulți informatori.</p>
                  <p>GRIG</p>
                  <p>Ii plătesc bine.</p>
                  <p>MONA</p>
                  <p>Știu.</p>
                  <p>GRIG</p>
                  <p>Am telefonat la București,acasă. Nu veniseși. Am telefonat la gară să văd dacă trenul nu avea</p>
                  <p>întârziere. Nu. Sosise regulat. Atunci…atunci am început să fiu îngrijorat.</p>
                  <p>MONA</p>
                  <p>Tu?</p>
                  <p>GRIG</p>
                  <p>Eu.</p>
                  <p>MONA</p>
                  <p>Îngrijorat?</p>
                  <p>GRIG</p>
                  <p>Foarte.</p>
                  <p>MONA</p>
                  <p>Nu te recunosc.</p>
                  <p>GRIG</p>
                  <p>Timp de cinci minute.</p>
                  <p>MONA</p>
                  <p>Așa da.</p>
                  <p>GRIG </p>
                  <p>Fiindcă după cinci minute mi-am adus aminte că n’aveai un ban în poșetă și că probabil te-au dat</p>
                  <p>jos pe undeva în vre-o gară.</p>
                  <p>MONA</p>
                  <p>Ești foarte inteligent.</p>
                  <p>GRIG</p>
                  <p>Sunt. M’am urcat în mașină și am pornit-o metodic, din gară în gară. Până aici. Simpatic șeful</p>
                  <p>gării.</p>
                  <p>MONA</p>
                  <p>Daa.</p>
                  <p>GRIG</p>
                  <p>{După o secundă de tăcere, părăsind tonul de glumă de până acum): Mona!.</p>
                  <p>MONA</p>
                  <p>Grig!</p>
                  <p>GRIG</p>
                  <p>Recunoaște că cearta noastră de aseară a fost o prostie.</p>
                  <p>MONA</p>
                  <p>O mare prostie.</p>
                  <p>GRIG</p>
                  <p>Recunoaște că eu personal, n’am avut nicio vină.</p>
                  <p>MONA</p>
                  <p>Niciuna.</p>
                  <p>GRIG</p>
                  <p>(Brusc, iritat): Ți-am spus de atâtea ori, că nu-mi place, când joc, să stai în spatele meu și să-mi</p>
                  <p>vorbești și să mă‘ntrebi și să mă sâcâi și să-mi ceri bani. Ce vrei? Sunt jucător. Am și eu</p>
                  <p>superstițiile mele.</p>
                  <p>MONA</p>
                  <p>Foarte normal…</p>
                  <p>GRIG</p>
                  <p>(Mai potolit): Vezi? Vezi ce‘nțelegătoare ești acum? (Din nou iritat): Mai ales că pierdeam. Eram</p>
                  <p>într’un ghinion negru.</p>
                  <p>MONA</p>
                  <p>Și după ce-am plecat eu?</p>
                  <p>GRIG </p>
                  <p>Am început să câștig.</p>
                  <p>MONA</p>
                  <p>Imediat?</p>
                  <p>GRIG</p>
                  <p>Nu. Ceva mai târziu.</p>
                  <p>MONA</p>
                  <p>
                     <hi rend="italic">(Interesată)</hi>: Cam pe la ce oră?</p>
                  <p>GRIG</p>
                  <p>Știu eu? Cam pe la 12.</p>
                  <p>MONA</p>
                  <p>(Cu o mică tresărire): A!</p>
                  <p>GRIG</p>
                  <p>Dar de ce întrebi?</p>
                  <p>MONA</p>
                  <p>(A rămas o secundă pe gânduri): Nimic. Mă gândeam la superstiții.</p>
                  <p>GRIG</p>
                  <p>A in început să câștig… Și-am intrat într’o serie fantastică… formidabilă… De asta nici n’am</p>
                  <p>putut să mit ridic dela masă. Până dimineața. Până la cinci.</p>
                  <p>MONA</p>
                  <p>Vezi? Ți-am purtat noroc.</p>
                  <p>GRIG</p>
                  <p>(Apropiindu-se și mai mult de ea): Mona! (Niciun gest din partea ei. El o apucă ușor de umeri): Mona! Ești</p>
                  <p>supărată pe mine?</p>
                  <p>MONA</p>
                  <p>Nu. Deloc.</p>
                  <p>GRIG</p>
                  <p>Deloc, deloc?</p>
                  <p>MONA</p>
                  <p>Absolut deloc.</p>
                  <p>GRIG</p>
                  <p>Ești o fată delicioasă. (O sărută pe obraz cu oarecare neglijență. Ea-l lasă): Și acuma hai să mergem.</p>
                  <p>MONA </p>
                  <p>Unde?</p>
                  <p>GRIG</p>
                  <p>Cum unde? Mașina-i afară. Hai să mergem.</p>
                  <p>MONA</p>
                  <p>(Simplu, fără violență): Nu.</p>
                  <p>GRIG</p>
                  <p>Cum?</p>
                  <p>MONA</p>
                  <p>Eu nu merg.</p>
                  <p>GRIG</p>
                  <p>Nu mergi? Dar ce faci?</p>
                  <p>MONA</p>
                  <p>Rămân.</p>
                  <p>GRIG</p>
                  <p>Unde?</p>
                  <p>MONA</p>
                  <p>Aici.</p>
                  <p>GRIG</p>
                  <p>(Gest circular, ironic): Aici?</p>
                  <p>MONA</p>
                  <p>Da.</p>
                  <p>GRIG</p>
                  <p>Fată dragă, e prea târziu, sau prea devreme pentru glume. Mi-e somn. N’am dormit toată noaptea.</p>
                  <p>Hai. Vino. Plecăm.</p>
                  <p>MONA</p>
                  <p>Pleci singur, Grig.</p>
                  <p>GRIG</p>
                  <p>Singur? Cum singur?</p>
                  <p>MONA</p>
                  <p>Uite așa; singur.</p>
                  <p>GRIG </p>
                  <p>(Ceva mai răstit, ceva mai serios): De ce?</p>
                  <p>MONA</p>
                  <p>Pentrucă… pentrucă… Da, n’ai să‘nțelegi. Nu. N’ai să‘nțelegi. Ar fi mai bine să nu pui întrebări și</p>
                  <p>să io duci. (Cu o schimbare de ton, simplu și grav): Ascultă, Grig. Tu… Ai văzut vreodată Ursa Mare?</p>
                  <p>GRIG</p>
                  <p>Ursa ce?</p>
                  <p>MONA</p>
                  <p>Ursa Mare?</p>
                  <p>GRIG</p>
                  <p>Ești nebună.</p>
                  <p>MONA</p>
                  <p>(Cu emoție): Grig! Asta-i drăguț.., Asta-i cel mai drăguț lucru pe care mi l-ai spus de când te</p>
                  <p>cunosc… Da. Sunt nebună. Pot fi și eu nebună.</p>
                  <p>GRIG</p>
                  <p>Asta știam de mult.</p>
                  <p>MONA</p>
                  <p>Dar eu nu. Abia astă noapte am aflat. Astă noapte… Aici… Eu am făcut o descoperire. O</p>
                  <p>sfâșietoare descoperire, Grig. Noi nu suntem fericiți.</p>
                  <p>GRIG</p>
                  <p>Noi doi?</p>
                  <p>MONA</p>
                  <p>Noi și toată lumea noastră. Nu suntem. Ducem o viață tristă, stupidă…</p>
                  <p>GRIG</p>
                  <p>Dar comodă.</p>
                  <p>MONA</p>
                  <p>Se poate. Mie nu mi-a plăcut niciodată.</p>
                  <p>GRIG</p>
                  <p>Nu ți-a plăcut. Dar ți-a stat bine.</p>
                  <p>MONA</p>
                  <p>Martor îmi ești tu, Grig, că nu mi-a plăcut. De atâtea ori am plâns și n’am știut de ce. De atâtea</p>
                  <p>ori am vrut ml fug și n’am știut unde. Totdeauna, mă auzi? Totdeauna, oricâți bani am avut,</p>
                  <p>oricâte rochii, oricâte bijuterii, totdeauna am simțit că-mi lipsește ceva, nu știam bine ce…</p>
                  <p>GRIG </p>
                  <p>Ursa Mare probabil…</p>
                  <p>MONA</p>
                  <p>Da. Ursa Mare.</p>
                  <p>GRIG</p>
                  <p>Mona, tu delirezi.</p>
                  <p>MONA</p>
                  <p>Nu, dragul meu, dac’ai ști ce limpede văd. E atâta soare azi dimineața, totul se luminează pentru</p>
                  <p>mine. Uite, casa asta… florile astea.</p>
                  <p>GRIG</p>
                  <p>Florile astea? (Se uită o clipă la florile din vas): Iți plac ție?</p>
                  <p>MONA</p>
                  <p>Sunt minunate.</p>
                  <p>GRIG</p>
                  <p>Fetițo, tu trebue să te culci. Trebue neapărat să dormi, S’a întâmplat ceva cu tine astă noapte. Ai</p>
                  <p>băut.</p>
                  <p>MONA</p>
                  <p>(Cu un ușor zâmbet secret): Poate.</p>
                  <p>GRIG</p>
                  <p>Dar bine, te-ai uitat la zarzavatul ăsta din oală? Morcovi, pătrunjel și păstârnac?</p>
                  <p>MONA</p>
                  <p>Grig, nu-ți dau voie.</p>
                  <p>GRIG</p>
                  <p>Cum? Nota la florar se ridică în fiecare săptămână la zeci de mii de lei. Florile cele mai palide nu</p>
                  <p>sunt destul de palide pentru tine. Violetele de Parma în Decemvrie, aduse cu avionul, nu sunt</p>
                  <p>destul de fragile. Liliacul alb în Ianuarie nu e destul de alb. Florile de seră cele mai scumpe se</p>
                  <p>ofilesc în camera ta într’o secundă. Ca un abur, ca o respirație și toate astea de ce? Ca să te găsesc</p>
                  <p>într’o zi, într’un mizerabil târg de provincie, leșinând cu o sorcovă în brațe?</p>
                  <p>MONA</p>
                  <p>Taci.</p>
                  <p>GRIG</p>
                  <p>De ce să tac? Pentrucă nu vrei s’auzi? Pentrucă ti-e frică?</p>
                  <p>MONA</p>
                  <p>Pentrucă e zadarnic. </p>
                  <p>GRIG</p>
                  <p>Recunoaște că ți-e frică. Frică să deschizi ochii, dar deschide-i, Mona și uite-te bine la cotețul ăsta</p>
                  <p>în care te sbați cu frumusețea ta de prințesă. Nu zău? Ai dormit iu pe salteaua asta găurită?</p>
                  <p>MONA</p>
                  <p>Taci. Nu știi ce vorbești.</p>
                  <p>GRIG</p>
                  <p>Ai stat tu la masa asta șchioapă?</p>
                  <p>MONA</p>
                  <p>(Jignită): Nu e șchioapă.</p>
                  <p>GRIG</p>
                  <p>Dar nici mult nu-i lipsește. (Pășește prin odaie, uitându-se cu atenție și ironie la lucruri): E minunat! E</p>
                  <p>fantastic. (A ajuns lângă ușa din stânga): Și aici ce e? (Deschide și aruncă o privire înăuntru): A! Sala de</p>
                  <p>baie. Foarte modernă. Îmi place. (Scoate afară stropitoarea și i-o arată): Și sistematică. (Mona</p>
                  <p>zâmbește. EI pune la loc stropitoarea și pe urmă închizând ușa): Aici ți-ai făcut baia?</p>
                  <p>MONA</p>
                  <p>Nu. M’am spălat afară la fântână.</p>
                  <p>GRIG</p>
                  <p>Cum?</p>
                  <p>MONA</p>
                  <p>Da. E o fântână în curte. N’ai văzut-o când ai intrat? O fântână curată și lanț… M’am spălat</p>
                  <p>acolo, dimineața, în zori. A fost… a fost divin. Apa rece, vie…</p>
                  <p>GRIG</p>
                  <p>(Foarte serios, ca și cum ar fi o întrebare capitală): Mona! Te-ai spălat tu la fântână?</p>
                  <p>MONA</p>
                  <p>Da.</p>
                  <p>GRIG</p>
                  <p>Tu?</p>
                  <p>MONA</p>
                  <p>Eu.</p>
                  <p>GRIG</p>
                  <p>Tu, care la București iei două băi pe zi, una dimineața, una seara, într’o infuziune de lavandă, la 26</p>
                  <p>grade și 5 linii, nicio linie mai puțin, nici una mai mult… te-ai spălat tu în curte, la fântână?</p>
                  <p>MONA</p>
                  <p>Da. </p>
                  <p>GRIG</p>
                  <p>Bine, dar atunci e grav… E foarte grav.</p>
                  <p>MONA</p>
                  <p>Cât se poate de grav, dragul meu. </p>
               </div>
               <div type="div3">
                  <head>
                     <anchor xml:id="id_SCENA_VI_21"/>Scena VI</head>
                  <subtitle>GRIG — MONA — PROFESORUL</subtitle>
                  <p>PROFESORUL</p>
                  <p>(Intrând repede, cu o rochie de damă pe brațul stâng): Mona! am adus… (Se oprește scurt): Mă iertați… Nu</p>
                  <p>ești singură?</p>
                  <p>GRIG</p>
                  <p>(Cam agresiv): După cum se vede.</p>
                  <p>PROFESORUL</p>
                  <p>(Către Mona): Cine e domnul?</p>
                  <p>MONA</p>
                  <p>E… (Scurt): fratele meu.</p>
                  <p>GRIG</p>
                  <p>Cum?</p>
                  <p>MONA</p>
                  <p>Da. E fratele meu.</p>
                  <p>PROFESORUL</p>
                  <p>Domnule… sunt… sunt… onorat. (Venind spre el și întinzându-ii mâna): Dați-mi voie. Numele meu</p>
                  <p>este Miroiu. Marin Miroiu.</p>
                  <p>GRIG</p>
                  <p>Îmi pare bine. Îmi pare cu atât mai bine, cu cât am unele întrebări de pus.</p>
                  <p>MONA</p>
                  <p>(Voind să-l oprească): Grig?</p>
                  <p>GRIG</p>
                  <p>(Către Mona): Eu ori sunt frate, ori nu sunt. Și dacă sunt, pun întrebări. (Către Miroiu): Domnule, te</p>
                  <p>rog să-mi explici ce s’a întâmplat azi noapte aici?</p>
                  <p>MONA</p>
                  <p>(Cu un strigăt, abia exprimat): Grig.</p>
                  <p>GRIG</p>
                  <p>Da. Ce s’a întâmplat? Fiindcă ceva s’a întâmplat.</p>
                  <p>PROFESORUL</p>
                  <p>(Intre jenă și cavalerism): Domnule… </p>
                  <p>GRIG</p>
                  <p>Fata asta care zice că e sora mea și pe care o reneg…</p>
                  <p>MONA</p>
                  <p>Grig!</p>
                  <p>PROFESORUL</p>
                  <p>Sunteți prea aspru.</p>
                  <p>GRIG</p>
                  <p>Fata asta a plecat aseară de lângă mine. A fugit. Și o regăsesc aici, în casa d-tale, amețită, scoasă</p>
                  <p>din minți, delirând. Ce i-ai făcut, domnule? (Ca și cum deodată ar descoperi adevărul): I-ai dat de băut.</p>
                  <p>PROFESORUL</p>
                  <p>Domnule… dați-mi voie… cum puteți crede?</p>
                  <p>GRIG</p>
                  <p>Ai îmbătat-o.</p>
                  <p>MONA</p>
                  <p>Grig, nu fi absurd.</p>
                  <p>GRIG</p>
                  <p>Ai îmbătat-o. Cu ce? De ce?</p>
                  <p>PROFESORUL</p>
                  <p>Domnule… înțeleg prea bine… indignarea, neliniștea… e datoria dv. de frate, nu?… La urma</p>
                  <p>urmelor, sângele apă nu se face… Dar vă asigur că eu… că Mona…</p>
                  <p>GRIG</p>
                  <p>„Mona”? Ii spui pe nume?</p>
                  <p>PROFESORUL</p>
                  <p>(Jenat): Acum, după tot ce s’a întâmplat.</p>
                  <p>GRIG</p>
                  <p>(Isbucnind): Dar ce s’a întâmplat, pentru numele lui Dumnezeu! vorbește odată! vorbiți odată!</p>
                  <p>PROFESORUL</p>
                  <p>Domnule! am onoarea… vreau să spun… (Luând repede și eroic hotărârea): Vă rog să-mi faceți</p>
                  <p>cinstea de a-mi acorda mâna surorei dv.</p>
                  <p>MONA</p>
                  <p>(Afolată): Dumnezeule!</p>
                  <p>GRIG </p>
                  <p>Mâna su… (O clipă de suspensie, până sezisează situația): A! Dar bine, atunci lucrurile se schimbă.</p>
                  <p>(Către ea): Ascultă, Mona, ăsta-i un om de onoare. De ce nu mi-ai spus? (Către Profesor): Domnule,</p>
                  <p>îți cer iertare. Eu mă temeam că sora mea… (Întorcând o secundă capul spre ea): Biata mea soră… a</p>
                  <p>căzut pe mâna unui vulgar craiu, a unui don-juan fără scrupule, a unui seducător primejdios. Dar</p>
                  <p>nu! D-ta ești o conștiință.</p>
                  <p>MONA</p>
                  <p>(Încet dar fierbând): Și dumneata un imbecil.</p>
                  <p>GRIG</p>
                  <p>Te rog să nu mă insulți, într’un moment așa de solemn. (Către Profesor): Tinere, cererea d-tale, mă</p>
                  <p>ia—drept să-ți spun — puțin pe nepregătite.</p>
                  <p>PROFESORUL</p>
                  <p>Și pe mine.</p>
                  <p>GRIG</p>
                  <p>N’ași putea să dau un răspuns imediat.</p>
                  <p>PROFESORUL</p>
                  <p>Evident. Înțeleg.</p>
                  <p>GRIG</p>
                  <p>Înainte de a vă da consimțământul meu… fiindcă, dacă nu mă‘nșel, d-ta asta vrei dela mine;</p>
                  <p>consimțământul.</p>
                  <p>PROFESORUL</p>
                  <p>Da… sigur…</p>
                  <p>GRIG</p>
                  <p>(Scurtă privire spre Mona): E colosal. (Către Profesor): Înainte de a vă da consimțământul și</p>
                  <p>binecuvântarea… trebue să știu și eu pe ce mâini o las, în ce casă…</p>
                  <p>PROFESORUL</p>
                  <p>(Stingherit): O! casa…</p>
                  <p>GRIG</p>
                  <p>N’am nimic de spus. E foarte frumoasă. Arc flori. Arc fântână. Are tot ce-i trebue.</p>
                  <p>MONA</p>
                  <p>(Către Grig încet): Ești grotesc.</p>
                  <p>PROFESORUL</p>
                  <p>Nu, n’are. Îmi dau seama că Mona vine dintr’altă lume. I-am spus și aseară. Din cu totul altă</p>
                  <p>lume. Și nu trebue să credeți că dacă prin… printr’o împrejurare năucitoare… a venit aici, la</p>
                  <p>mine, eu am uitat, eu uit tot ce ne desparte. Dar vedeți, eu am o carieră, o situație. Sunt profesor</p>
                  <p>definitiv. </p>
                  <p>GRIG</p>
                  <p>(Către Mona): Definitiv!</p>
                  <p>PROFESORUL</p>
                  <p>Cu o gradație.</p>
                  <p>GRIG</p>
                  <p>Frumos!</p>
                  <p>PROFESORUL</p>
                  <p>O leafă mică, dar sigură. 11.273 de lei.</p>
                  <p>GRIG</p>
                  <p>Fără rețineri?</p>
                  <p>PROFESORUL</p>
                  <p>Fără.</p>
                  <p>GRIG</p>
                  <p>Admirabil. 11.273! Ea e o fată ordonată, strângătoare.</p>
                  <p>MONA</p>
                  <p>(Încet): Ești odios.</p>
                  <p>PROFESORUL</p>
                  <p>Chiar adineaori am fost pe la școală și i-am luat. (Bagă mâna în buzunarul hainei, scoate câteva bancnote</p>
                  <p>cu stângăcie și le vâră la loc): Azi e întâiu. (Aducându-și aminte): Uite, Mona, rochia. Am trecut pe la</p>
                  <p>Pascu. Cât p’aci să uit. Altceva n’am găsit. (Întinde rochia, o oribilă rochie „de gata”, cu agățătoare).</p>
                  <p>GRIG</p>
                  <p>(Luând el rochia): Ce-i asta? (O ridică de mânerul agățătoarei).</p>
                  <p>MONA</p>
                  <p>(I-o ia din mână): Lasă. (Aruncă rochia repede pe un scaun).</p>
                  <p>PROFESORUL</p>
                  <p>Înțelegi? Nu poate să iasă în oraș așa cum este. (Îngrijorat): Nu-ți place, Mona?</p>
                  <p>MONA</p>
                  <p>Ba da. (Încet lui Grig): Ești odios.</p>
                  <p>PROFESORUL</p>
                  <p>Fiindcă dacă nu-ți place, o primește înapoi. Așa m’am înțeles cu Pascu. Dar nu acum, că n’am</p>
                  <p>timp. Trebue să mă duc și la școală. (Către Grig): Știți, am oră dela 9—10.</p>
                  <p>GRIG </p>
                  <p>Aa! Atunci du-te.</p>
                  <p>PROFESORUL</p>
                  <p>Dau o fugă pân’acolo și mă ‘ntorc. Că lecția tot n’o fac. Nici n’ași fi în stare. Prea sunt… prea</p>
                  <p>sunt… Dar măcar să le spun. Să știe că nu viu. Să puie pe altul în loc… (A făcut un pas spre ușe):</p>
                  <p>Aa! Unde mi-e capul? (Scoate din celălalt buzunar al hainei un pachet învelit în hârtie): Uite Mona. (Se</p>
                  <p>întoarce, îi dă pachetul și pe urmă explicativ, către Grig): Ceva de mâncare. I-e foame săraca.</p>
                  <p>MONA</p>
                  <p>N’a mâncat nimic de ieri… (A ajuns lângă ușe): eu mă ‘ntorc! (Iese). </p>
               </div>
               <div type="div3">
                  <head>
                     <anchor xml:id="id_SCENA_VII_21"/>Scena VII</head>
                  <p>GRIG — MONA</p>
                  <p>Mona a rămas în mână cu pachetul care i l-a întins profesorul și pe care ea l-a primit mașinal. Se</p>
                  <p>apropie acum de masă și-l aruncă ușor, cu un gest de oboseală, de absență.</p>
                  <p>GRIG</p>
                  <p>(După ce a privit-o lung în tăcere): Prin urmare, așa; M’ai înșelat.</p>
                  <p>MONA</p>
                  <p>(Ridicare din umeri, gest care nu neagă, nu afirmă).</p>
                  <p>GRIG</p>
                  <p>M’ai înșelat cu prăpăditul ăsta.</p>
                  <p>MONA</p>
                  <p>Te rog să nu vorbești despre el. Nu-l cunoști.</p>
                  <p>GRIG</p>
                  <p>L-am văzut.</p>
                  <p>MONA</p>
                  <p>L-ai văzut dar nu-l cunoști.</p>
                  <p>GRIG</p>
                  <p>Are haz băiatul. E simpatic. (Și deodată, tăios, fără ironie): E ridicol.</p>
                  <p>MONA</p>
                  <p>Ridicol? De ce? Fiindcă ti-ai bătut joc… fiindcă ăi crezut că-ți bați joc de el în fața mea? Ce milă</p>
                  <p>mi-e de tine, Grig. Cu zâmbetul tău sigur, cu cravata ta perfectă, cu eleganța ta ireproșabilă. Ce</p>
                  <p>milă mi-e de tine. Tu nu ești ridicol si n’ai să fii niciodată.</p>
                  <p>GRIG</p>
                  <p>(Îndârjit): Sper!</p>
                  <p>MONA</p>
                  <p>Dar nici n’ai să cunoști marea lui taină.</p>
                  <p>GRIG</p>
                  <p>Are o taină?</p>
                  <p>MONA</p>
                  <p>L-ai văzut rău, în plină zi. Nu-i șade bine. E stângaciu, e prost îmbrăcat, e timid. Dar când se face</p>
                  <p>seara… (Întoarce capul spre fereastră): când se face seara… aici, la fereastra lui… (coborând mult vocea):</p>
                  <p>se întâmplă un lucru miraculos… </p>
                  <p>GRIG</p>
                  <p>(După o mai lungă tăcere, foarte serios): Mona! Vrei să rămâi cu el?</p>
                  <p>MONA</p>
                  <p>Da.</p>
                  <p>GRIG</p>
                  <p>Te-ai gândit bine?</p>
                  <p>MONA</p>
                  <p>Nu. Nu m’am gândit deloc. Dar vreau să rămân.</p>
                  <p>GRIG</p>
                  <p>Mona! eu te‘nțeleg.</p>
                  <p>MONA Crezi? -,</p>
                  <p>GRIG</p>
                  <p>Cred că da. Te‘nțeleg foarte bine. Ți s’a urît. Te-ai plictisit. Vrei să schimbi.</p>
                  <p>MONA</p>
                  <p>(Protestând vag): Ba nu.</p>
                  <p>GRIG</p>
                  <p>Ba da. Toți ne plictisim. Tuturor ni se urăște. Toți vrem să schimbăm. Măcar odată, pentru cinci</p>
                  <p>minute. Dar bagă de seamă. Cele cinci minute trec. Până acum a fost foarte amuzant. Un fel de</p>
                  <p>escapadă. Un fel de excursie. Florile, fântâna, stropitoarea. Ce nostim e! Dar acum… Hai acasă.</p>
                  <p>MONA</p>
                  <p>Nu.</p>
                  <p>GRIG</p>
                  <p>(Montându-se): Nu? Și eu ce fac, să mă ‘ntorc singur, la Sinaia și pe urmă la București? și ce să</p>
                  <p>spun? că m’ai lăsat? că m’ai lăsat pentru un tip caraghios, care are o taină… și la fereastra căruia se</p>
                  <p>întâmplă noaptea miracole?</p>
                  <p>MONA</p>
                  <p>Grig, nu-ți dau voie!</p>
                  <p>GRIG</p>
                  <p>(Ridicând mereu vocea): Ce nu-mi dai voie? Ce nu-mi dai voie? Am trăit trei ani cu tine. Am cheltuit</p>
                  <p>o avere.</p>
                  <p>MONA</p>
                  <p>Ești delicat.</p>
                  <p>GRIG </p>
                  <p>(Violent): Nu sunt delicat. Și nu vreau să fiu. Și n’am de ce să fiu.</p>
                  <p>MONA</p>
                  <p>Nu striga.</p>
                  <p>GRIG</p>
                  <p>Cum?</p>
                  <p>MONA</p>
                  <p>Pleacă dela fereastră și nu striga. Te aud vecinii.</p>
                  <p>GRIG</p>
                  <p>Ce vecini? Care vecini?</p>
                  <p>MONA</p>
                  <p>Nu striga. Te aude dela Chiroiu.</p>
                  <p>GRIG</p>
                  <p>Care Chiroiu?</p>
                  <p>MONA</p>
                  <p>Chiroiu dela Percepție.</p>
                  <p>GRIG</p>
                  <p>(Încremenit): Mona! Mona! (Vine spre ea, vorbește cu o sinceră uluire): Tu ești o provincială. Ai ticuri de</p>
                  <p>provincială. Când te-ai schimbat? Tu nu mai ești Mona. Ți-e frică de vecini. Ți-e frică de ce-o să</p>
                  <p>spuie târgul. Ești… (Cu profundă decolare): Ești nevasta lui Miroiu.</p>
                  <p>MONA</p>
                  <p>(Care și ea a fost surprinsă de strigătul ei de respectabilitate provincială — de mai sus — iar acum, speriată ca de</p>
                  <p>un simptom grav al unei maladii pe care nu și-o cunoștea, e jenată): Lasă-mă.</p>
                  <p>GRIG</p>
                  <p>Ești nevasta lui domnul Miroiu, Mona.</p>
                  <p>MONA</p>
                  <p>Lasă-mă să-ți spun.</p>
                  <p>GRIG</p>
                  <p>Ce-ți mai lipsește? Rochia poate. Îmbrac-o, îmbrac-o repede, ca totul să fie complet. (A luat rochia</p>
                  <p>de unde o aruncase ea adineori și o ridică prezentând-o): Ia uite ce frumoasă e.</p>
                  <p>MONA</p>
                  <p>(Ii rupe rochia din mână și-o aruncă din nou pe undeva): Mă plictisești.</p>
                  <p>GRIG </p>
                  <p>Mona, tu ești un animal de lux. Ești făcută din puțin parfum, din multă lene, din oarecare</p>
                  <p>fantezie. Tu crezi că toate astea vor rezista aici? Te gândești ce vei fi tu, cum vei fi tu peste un an?</p>
                  <p>Poate cinci? Încerc să-mi imaginez și mă cutremur. Știi ce vei fi? (In clipa aceasta ușa din dreapta se</p>
                  <p>deschide și intră, cu precipitare, domnișoara Cucu). </p>
               </div>
               <div type="div3">
                  <head>
                     <anchor xml:id="id_SCENA_VIII_21"/>Scena VIII</head>
                  <p>GRIG — MONA — D-ra CUCU</p>
                  <p>GRIG</p>
                  <p>(Care e din întâmplare cu privirea spre ușe, îi prinde imaginea instantaneu): Uite! Asta vei fi. (Vine repede spre</p>
                  <p>d-ra Cucu): Stai pe Ioc, doamnă!</p>
                  <p>D-ra CUCU</p>
                  <p>Pardon! Domnișoară.</p>
                  <p>GRIG</p>
                  <p>Doamnă sau domnișoară, n’are nicio importanță. Stai pe loc. Dumneata nu ești o persoană. Ești</p>
                  <p>un argument și vii la timp. (Arătând-o Monei): Uite, Mona, asta vei fi.</p>
                  <p>D-ra CUCU</p>
                  <p>(Sufocată de indignare): Domnule!</p>
                  <p>MONA</p>
                  <p>Domnișoară Cucu, nu trebue să te superi, domnul e nervos și are vervă.</p>
                  <p>GRIG</p>
                  <p>Cucu? O cheamă Cucu?</p>
                  <p>D-ra CUCU</p>
                  <p>(Către Mona): Da de unde știi d-ta cum mă cheamă?</p>
                  <p>MONA</p>
                  <p>Te cunosc.</p>
                  <p>GRIG</p>
                  <p>Te cheamă Cucu?</p>
                  <p>D-ra CUCU</p>
                  <p>Știi că ești obraznic? (Către Mona): De unde mă cunoști?</p>
                  <p>GRIG</p>
                  <p>Cucu și mai cum?</p>
                  <p>D-ra CUCU</p>
                  <p>Lasă-mă domnule în pace.</p>
                  <p>GRIG</p>
                  <p>Filofteia?</p>
                  <p>D-ra CUCU </p>
                  <p>Nu te-astâmperi?</p>
                  <p>GRIG</p>
                  <p>Eulampia?</p>
                  <p>D-ra CUCU</p>
                  <p>(Către Mona): Ăsta-i sărit.</p>
                  <p>GRIG</p>
                  <p>Stai. Stai că știu. Esmeralda. (Începând o frază): D-ră Esmeralda.</p>
                  <p>D-ra CUCU</p>
                  <p>Nu mă cheamă Esmeralda.</p>
                  <p>GRIG</p>
                  <p>Foarte rău. E o eroare. D-ră Esmeralda.</p>
                  <p>D-ra CUCU</p>
                  <p>N’auzi domnule că nu mă cheamă Esmeralda?</p>
                  <p>GRIG</p>
                  <p>Da cum te cheamă?</p>
                  <p>D-ra CUCU</p>
                  <p>(Demna): D-ra Cucu.</p>
                  <p>GRIG</p>
                  <p>(Către Mona): Vezi? Nici nume n’are, d-ra Cucu și nimic mai mult. Nicio silabă mai mult. Și totuși</p>
                  <p>a avut și ea un nume, dar l-a pierdut. A fost și ea tânără.</p>
                  <p>D-ra CUCU</p>
                  <p>A fost? Cum „a fost”?</p>
                  <p>GRIG</p>
                  <p>Sau poate mai este dar nu se vede.</p>
                  <p>D-ra CUCU</p>
                  <p>Domnule! Te poftesc!</p>
                  <p>GRIG</p>
                  <p>Poate că a fost și ea cândva, un minut, o secundă din viața ei, o Monă, ca tine.</p>
                  <p>MONA</p>
                  <p>Grig, te rog.</p>
                  <p>GRIG </p>
                  <p>Te superi? Ești orgolioasă, Mona, dar iți închipui că dac’ai fi dus viața domnișoarei Cucu, ai fi fost</p>
                  <p>altceva decât domnișoara Cucu?</p>
                  <p>D-ra CUCU</p>
                  <p>Domnule, să faci bine să nu te amesteci în viața mea particulară. Eu atâta-ți spun.</p>
                  <p>GRIG</p>
                  <p>D-ră Esmeralda!</p>
                  <p>D-ra CUCU</p>
                  <p>(Formidabilă): Nu mă cheamă Esmeralda.</p>
                  <p>GRIG</p>
                  <p>Știu. Dar te rog, fă-mi plăcerea și lasă-mă să-ți spun așa, d-ră Esmeralda, eu salut în d-ta ceva care</p>
                  <p>ar fi putut să fie. Salut secunda de frumusețe și de grație care s’a pierdut, pentru c’ai rămas aici…</p>
                  <p>Și pentrucă te speli dimineața la fântână.</p>
                  <p>D-ra CUCU</p>
                  <p>La fântână? Rău mi se face! Eu la fântână. Eu, n’am pus în viața mea un strop de apă pe obraz?</p>
                  <p>GRIG</p>
                  <p>Dar cu ce te speli?</p>
                  <p>D-ra CUCU</p>
                  <p>Cu lapte de castraveți, domnule!</p>
                  <p>MONA</p>
                  <p>Vezi, Grig? Vezi că apa de fântână nu strică.</p>
                  <p>D-ra CUCU</p>
                  <p>Și la urma urmelor să-mi dați pace. N’am venit aici să glumesc. Am venit să văd ce se petrece.</p>
                  <p>GRIG</p>
                  <p>Ce se petrece?</p>
                  <p>D-ra CUCU</p>
                  <p>Duduie, tot târgul. Domnule. (Către Mona): D-ta cine ești? (Arătându-l pe Grig): Dumnealui cine e?</p>
                  <p>De unde veniți? Ce căutați? Ce vreți? Și automobilul de afară ce-i cu el? L-ai oprit în mijlocul</p>
                  <p>uliței, de s’adună toți copiii din mahala. (Se uită pe fereastră): Ia te uită! (Strigând peste fereastră afară):</p>
                  <p>Georgică! (Către ei, explicativ): Georgică a lui Vișan dela regie. (S’aude claxonul): Georgică! N’auzi?</p>
                  <p>Pleacă d’acolo! (Claxonul): Georgică, n’auzi?</p>
                  <p>GRIG</p>
                  <p>(Care se uită și el pe fereastră): Ei! (Către Mona): S’au cățărat pe mașină. Sunt cinci-șase (Claxonul): Ei!</p>
                  <p>N’auziți? Dați-vă jos! (Claxonul): Îmi strică radiatorul, (lese grăbit, lăsând ușa deschisă). </p>
               </div>
               <div type="div3">
                  <head>
                     <anchor xml:id="id_SCENA_IX_21"/>Scena IX</head>
                  <p>MONA — D-ra CUCU</p>
                  <p>D-ra Cucu a rămas la fereastră, privind spre stradă. Mona se apropie de ea.</p>
                  <p>MONA</p>
                  <p>D-ră Cucu! (O atinge ușor pe umăr): D-ră Cucu! (D-ra Cucu se întoarce. Mona ezitând, o privește o secunda</p>
                  <p>și abia pe urmă cutează): D-ta… d-ta ai fost frumoasă?</p>
                  <p>D-ra CUCU</p>
                  <p>(Tăcere. Lungă tăcere): Așa se spunea.</p>
                  <p>MONA</p>
                  <p>Cine spunea?</p>
                  <p>D-ra CUCU</p>
                  <p>(Plină de amintiri): Ei!</p>
                  <p>MONA</p>
                  <p>Dar M-me Chiroiu, a fost frumoasă?</p>
                  <p>D-ra CUCU</p>
                  <p>Cine? Spălăcita aia?</p>
                  <p>MONA</p>
                  <p>Dar m-me Lascu?</p>
                  <p>D-ra CUCU</p>
                  <p>Să vorbim, să n’adormim!</p>
                  <p>MONA</p>
                  <p>Și nu e nimeni? nimeni?</p>
                  <p>D-ra CUCU</p>
                  <p>Tot eu sunt mai bine ‘n târg.</p>
                  <p>MONA</p>
                  <p>Dar… dac’ași rămâne și eu?</p>
                  <p>D-ra CUCU</p>
                  <p>D-ta? Vrei să rămâi aici? (Gest care arată casa, târgul, tot. Pe urmă, după o nouă tăcere, cu ceva simplu,</p>
                  <p>emoționat în voce): D-ră… sau doamnă…</p>
                  <p>MONA</p>
                  <p>Poți să-mi spui oricum. Sunt și una și alta. Cum vrei s’o iei. </p>
                  <p>D-ra CUCU</p>
                  <p>Drăguțo! Ești prea frumoasă. Pleacă.</p>
                  <p>MONA</p>
                  <p>Să plec? De ce?</p>
                  <p>D-ra CUCU</p>
                  <p>E trist.</p>
                  <p>MONA</p>
                  <p>Trist? E atâta soare! Atâta lumină!</p>
                  <p>D-ra CUCU</p>
                  <p>Astăzi. Dar când plouă?</p>
                  <p>MONA</p>
                  <p>Plouă?</p>
                  <p>D-ra CUCU</p>
                  <p>Păi da. Destul de des… Și iarna! (Gest decolat): Parcă sunt douăzeci de ierni într’una singură.</p>
                  <p>MONA</p>
                  <p>Dar el?</p>
                  <p>D-ra CUCUC</p>
                  <p>Cine „el”?</p>
                  <p>MONA</p>
                  <p>(Gest vag spre masa de scris).</p>
                  <p>D-ra CUCU</p>
                  <p>Miroiu?</p>
                  <p>MONA</p>
                  <p>Marin.</p>
                  <p>D-ra CUCU</p>
                  <p>Cu cărțile lui. E fericit.</p>
                  <p>MONA</p>
                  <p>(Pe gânduri): E așa de drăguț. (Tăcere): Era așa drăguț.</p>
                  <p>D-ra CUCU</p>
                  <p>Era. Ai spus „era”. (Iese ușor, discret, pe ușa lăsată deschisă de Grig). </p>
               </div>
               <div type="div3">
                  <head>
                     <anchor xml:id="id_SCENA_X_21"/>Scena X</head>
                  <p>MONA — GRIG</p>
                  <p>Mona a rămas cu privirea în vag. Trec câteva secunde. Pe urmă, mașinal, fără să dea atenție</p>
                  <p>gestului, își ia poșeta, o deschide, scoate o oglindă și se uită în ea, aranjându-și puțin părul. Grig</p>
                  <p>reintră, rămâne în prag și o privește, fără ca ea să-și dea seama.</p>
                  <p>GRIG</p>
                  <p>Mona! Vii?</p>
                  <p>MONA</p>
                  <p>Vrei tu?</p>
                  <p>GRIG</p>
                  <p>Tu nu vrei?</p>
                  <p>MONA</p>
                  <p>Nu știu. Nu mai știu. Simt că dacă mă chemi am să viu cu tine. Dar îmi pare rău.</p>
                  <p>GRIG</p>
                  <p>De ce nu rămâi atunci?</p>
                  <p>MONA</p>
                  <p>Fiindcă n’am curaj. N’am destul curaj. Dar dac’ai vrea tu să m’ajuți… de ce ai venit, Grig? Dacă</p>
                  <p>m’ai lăsa să‘nchid ochii —și pe urmă— când îi deschid, să nu fii aici… să dispari…</p>
                  <p>GRIG</p>
                  <p>Eu nu sunt un om care dispar, Mona. Nu e genul meu.</p>
                  <p>MONA</p>
                  <p>Păcat. Ar fi fost mai bine pentru amândoi. Fiindcă… Crede-mă, Grig, eu nu sunt, nu mai sunt</p>
                  <p>femeea pe care o cunoști și pe care ai venit s’o cauți… cu mine s’a întâmplat ceva.</p>
                  <p>GRIG</p>
                  <p>Lasă. Te culci și-ți trece.</p>
                  <p>MONA</p>
                  <p>Și dacă nu-mi trece? Grig? Ne iubim noi? Suntem noi fericiți?</p>
                  <p>GRIG</p>
                  <p>Draga mea, întrebuințezi un vocabular pe care nu-l înțeleg. Care nu-i al meu. Iubire, fericire.</p>
                  <p>Vorbe. Te iubesc? Mă iubești? Nu știu. Dar când intru cu tine în hall la Athenée Palace, sunt</p>
                  <p>bucuros că ești la brațul meu. Și toate capetele se întorc după noi, Ce vrei mai mult? E deajuns.</p>
                  <p>MONA </p>
                  <p>Crezi?</p>
                  <p>GRIG</p>
                  <p>Cât despre fericire… Noi n’avem timp să fim fericiți. Abia avem timp să trăim bine. Fericiți sunt</p>
                  <p>ăștia care rămân aici. A lor e împărăția cerului.</p>
                  <p>MONA</p>
                  <p>Ești cinic.</p>
                  <p>GRIG</p>
                  <p>Sunt grăbit. Am un automobil afară. —Haide, vii?</p>
                  <p>MONA</p>
                  <p>Și mai e ceva, Grig, tu nu ești gelos?</p>
                  <p>GRIG</p>
                  <p>Gelos? De ce?</p>
                  <p>MONA</p>
                  <p>(Puțin jenată): In sfârșit… Noaptea asta… noaptea care a trecut…</p>
                  <p>GRIG</p>
                  <p>Vrei să spui că…? serios, Mona? Adevărat. (Ea tace): Ei bine, e extraordinar! Una ca asta nu mi s’a</p>
                  <p>mai întâmplat. Mona! Pe cuvântul meu de onoare că nu simt niciun pic de gelozie. E straniu dar e</p>
                  <p>așa. Nu vreau să te jignesc. Tu știi că eu sunt în stare să cârpesc pe un tip care se uită cu coada</p>
                  <p>ochiului la tine într’un restaurant. Dar de astădată… de astădată nu sunt gelos… Uite, am</p>
                  <p>impresia că tot ce s’a petrecut, tot ceea ce pretinzi tu că s’a petrecut, n’a fost aici în lumea mea, în</p>
                  <p>lumea noastră, că undeva, departe… știu eu?… în lună.</p>
                  <p>MONA</p>
                  <p>Nu în lună, Grig. In Ursa Mare.</p>
                  <p>GRIG</p>
                  <p>Fie și în Ursa Mare, cum zici tu. Dar poate fi un om rezonabil, gelos pentrucă femeea lui s’a</p>
                  <p>culcat într’o noapte cu cineva, în Ursa Mare?</p>
                  <p>MONA</p>
                  <p>Ești un filosof. </p>
               </div>
               <div type="div3">
                  <head>
                     <anchor xml:id="id_SCENA_XI_21"/>Scena XI</head>
                  <p>MONA — GRIG — UDREA</p>
                  <p>UDREA</p>
                  <p>(Intrând repede): Doamnă! Coniță!</p>
                  <p>GRIG</p>
                  <p>(Către Mona): Ăsta cine mai e?</p>
                  <p>UDREA</p>
                  <p>(Fără să-i dea vreo atenție, mereu către Mona): E adevărat? M’am întâlnit cu Miroiu, la liceu. Vine și el</p>
                  <p>în urmă. E adevărat?</p>
                  <p>GRIG</p>
                  <p>Ce să fie adevărat?</p>
                  <p>UDREA</p>
                  <p>(Tot către Mona): Domnul cine e?</p>
                  <p>GRIG</p>
                  <p>Sunt…</p>
                  <p>MONA</p>
                  <p>Grig! Taci. Domnule Udrea, eu plec.</p>
                  <p>UDREA</p>
                  <p>Plecați? De ce?</p>
                  <p>MONA</p>
                  <p>Plec… (Gest ușor cu capul spre Grig).</p>
                  <p>UDREA</p>
                  <p>(A înțeles): A!… (După o pauză): Și… Marin?</p>
                  <p>MONA</p>
                  <p>Trebue să-i vorbești. Să-l faci să înțeleagă. Fiindcă eu… eu n’am curajul…</p>
                  <p>UDREA</p>
                  <p>Nu vă mai întoarceți? Niciodată?</p>
                  <p>MONA</p>
                  <p>Știu eu ?… Ii vei spune d-ta. </p>
               </div>
               <div type="div3">
                  <head>
                     <anchor xml:id="id_SCENA_XII_21"/>Scena XII</head>
                  <p>MONA — GRIG — UDREA — PROFESORUL</p>
                  <p>PROFESORUL</p>
                  <p>(Intrând fericit): Mona!</p>
                  <p>MONA</p>
                  <p>Marin! (Tăcere stânjenită).</p>
                  <p>PROFESORUL</p>
                  <p>(După ce s’a uitat la toți trei cu oarecare presimțire în glas): Mona!</p>
                  <p>MONA</p>
                  <p>(După o nouă tăcere): Grig! Domnul Udrea e profesor de muzică și compozitor. Mare talent. A scris</p>
                  <p>o simfonie.</p>
                  <p>UDREA</p>
                  <p>In patru părți. Alegro, Andante, Scherzo…</p>
                  <p>PROFESORUL</p>
                  <p>(Cu nesfârșita tristețe): Și iar Alegro…</p>
                  <p>MONA</p>
                  <p>Dacă vrei tu… întreabă-l. Să-ți povestească. Are nevoie de un instrument…</p>
                  <p>UDREA</p>
                  <p>(Protestând): Doamnă…</p>
                  <p>GRIG</p>
                  <p>Foarte bine, maestre. Să vedem. Poate e ceva de făcut. Vino cu mine în stradă, că dracii ăia de</p>
                  <p>copii, se tot cațără pe automobilul meu… Vino și stăm de vorbă… (Ies amândoi, vorbind).</p>
                  <p>VOCEA LUI UDREA</p>
                  <p>(De afară, depărtându-se prin grădină): Să vedeți, d-voastră. Pân’la Scherzo ar merge cum ar</p>
                  <p>merge. Dar dela Scherzo încolo… întâiu intră alămurile; pam – pam – pam – pam… (Vocea se</p>
                  <p>pierde, se stinge. Mona și Profesorul au tăcut, ca și cum ar fi ascultat vocile ce se depărtau).</p>
               </div>
               <div type="div3">
                  <head>
                     <anchor xml:id="id_SCENA_XIII_21"/>Scena XIII</head>
                  <p>MONA — PROFESORUL</p>
                  <p>MONA</p>
                  <p>Marin… vezi, eu nu pot să rămân aici, așa, în rochia asta… Aveai dreptate.</p>
                  <p>PROFESORUL </p>
                  <p>(Gest spre rochia adusă de el): Bine, dar… (Pe urmă, scurt): Nu-ți place?</p>
                  <p>MONA</p>
                  <p>Ba da. Dar nu e deajuns. Îmi trebue… am nevoie de atâtea alte lucruri… Și atunci, plec să…</p>
                  <p>PROFESORUL</p>
                  <p>(Tresărind): Pleci?</p>
                  <p>MONA</p>
                  <p>Deocamdată.</p>
                  <p>PROFESORUL</p>
                  <p>Mona!</p>
                  <p>MONA</p>
                  <p>Dar mă voiu întoarce.</p>
                  <p>PROFESORUL</p>
                  <p>Când?</p>
                  <p>MONA</p>
                  <p>Repede.</p>
                  <p>PROFESORUL</p>
                  <p>Mâine?</p>
                  <p>MONA</p>
                  <p>Mâine… nu cred.</p>
                  <p>PROFESORUL</p>
                  <p>Poimâine?</p>
                  <p>MONA</p>
                  <p>Știu eu?</p>
                  <p>PROFESORUL</p>
                  <p>Atunci… Duminecă.</p>
                  <p>MONA</p>
                  <p>Da… poate, Duminecă… poate într’o Duminecă.</p>
                  <p>PROFESORUL</p>
                  <p>Să te-aștept?</p>
                  <p>MONA</p>
                  <p>Sigur. Ce întrebare? </p>
                  <p>PROFESORUL</p>
                  <p>Să te-aștept la gară?</p>
                  <p>MONA</p>
                  <p>Nu. Nu la gară. Aici. Așteaptă-mă aici. Am să viu.</p>
                  <p>PROFESORUL</p>
                  <p>Când?</p>
                  <p>MONA</p>
                  <p>Mereu. In fiecare seară.</p>
                  <p>PROFESORUL</p>
                  <p>(După ce a privit-o): Înțeleg.</p>
                  <p>MONA</p>
                  <p>Ce înțelegi?</p>
                  <p>PROFESORUL</p>
                  <p>De douăsprezece ore trăesc într’un vis absurd. Cel mai absurd dintre visuri. De câteva ori mi-am</p>
                  <p>spus: Dac’ar fi adevărat? Dacă s’ar putea să fie adevărat? Uite și adineaori, pe stradă, m’am oprit</p>
                  <p>din fugă — fugeam… M’am oprit deodată și am pus mâna pe mine… Doamne! numai de nu m’aș</p>
                  <p>trezi… Mona! Simt că încep să mă trezesc. Nimic n’ai fost adevărat.</p>
                  <p>MONA</p>
                  <p>Nimic? (Îl sărută): Nici sărutarea asta?</p>
                  <p>PROFESORUL</p>
                  <p>Te duci, Mona. Pleci și nu te mai întorci. N’am să te mai văd niciodată.</p>
                  <p>MONA</p>
                  <p>Marin, acolo sus, lângă Alcor, e o stea… o stea care de astă noapte poartă numele meu… Tu n’ai</p>
                  <p>văzut-o niciodată, dar știi că e acolo. Eu voiu fi totdeauna aici. (Iese ușor în timp ce el a rămas cu</p>
                  <p>privirea spre cer, spre Ursa Mare, spre Alcor, spre steaua Iui nevăzută). </p>
               </div>
               <div type="div3">
                  <head>
                     <anchor xml:id="id_SCENA_XIV_21"/>Scena XIV</head>
                  <subtitle>PROFESORUL — UDREA</subtitle>
                  <p>PROFESORUL</p>
                  <p>(Întorcându-se): Mona! (Abia acum își da seama că ea a plecat. Ii repetă din nou numele, cu glasul scăzut):</p>
                  <p>Mona (De afară se aude motorul mașinei, care pornește, pleacă, se depărtează. Profesorul, nemișcat, urmărește</p>
                  <p>sgomotul. Pe urmă merge fără grabă spre raftul cu cărți, scoate de acolo atlasul lui Van Merch, vine cu volumul</p>
                  <p>spre centrul scenei, îl deschide).</p>
                  <p>UDREA</p>
                  <p>(Intrând sgomotos): Marine! E de necrezut. E nemaipomenit! A semnat tot. Toată lista. Toți banii.</p>
                  <p>Ea a semnat. Ea cu mâna ei. Dar banii… el i-a dat. (Și instinctiv își dă seama că asta n’ar fi trebuit să</p>
                  <p>spună. Tace încurcat. Pe urmă cu stângăcie): Ascultă, Marine… mi-e greu să-ți spun… dar trebue.</p>
                  <p>Vezi… eu… ea… nu se mai întoarce.</p>
                  <p>PROFESORUL</p>
                  <p>Știu.</p>
                  <p>UDREA</p>
                  <p>De unde? De unde știi?</p>
                  <p>PROFESORUL</p>
                  <p>Pentrucă nici o stea, nu se întoarce niciodată din drumul ei.</p>
                  <p>UDREA</p>
                  <p>(După o nouă tăcere): Și acuma… acuma tu ce faci?</p>
                  <p>PROFESORUL</p>
                  <p>Am de lucru. Am mult de lucru… Udrea, nu te supăra… dar… te rog lasă-mă singur.</p>
                  <p>UDREA</p>
                  <p>Bine (Se depărtează spre ușe).</p>
                  <p>PROFESORUL</p>
                  <p>(Mergând spre masa lui de lucru): De aseară vreau să citesc cartea asta și n’am avut timp. (Udrea a ieșit. Profesorul se așează la masă, deschide atlasul, începe să citească, cu oarecare absență parcă, dar pe urmă din ce în ce mai atent, mai interesat. Notează cu febrilitate ceva pe hârtie, se uită cu lupa, notează din nou, e absorbit de lucru, în timp ce foarte încet se Iasă cortina).</p>
                  <p>CORTINA</p>
               </div>
            </div>
         </div>
         <div type="div1">
            <head>Ultima oră </head>
            <subtitle>Comedie în trei acte</subtitle>
            <div type="div2">
               <head>
                  <anchor xml:id="id_PERSONAJELE1"/>Personajele</head>
               <p>ALEXANDRU ANDRONIC, conferențiar universitar </p>
               <p>GRIGORE BUCȘAN, mare industriaș </p>
               <p>I.D. BORCEA, directorul ziarului „Deșteptarea”</p>
               <p>ȘTEFĂNESCU, secretar de redacție</p>
               <p>VOICU, redactor</p>
               <p>POMPILIAN, redactor</p>
               <p>BRĂNESCU, ministrul instrucțiunii publice </p>
               <p>AGOPIAN, proprietarul tipografiei </p>
               <p>HUBERT, șef de atelier la tipografie </p>
               <p>NIȚĂ, om de serviciu la „Deșteptarea”</p>
               <p>UN BĂIAT CU CAFELE </p>
               <p>MAGDA MINU, studentă </p>
               <p>GABY, actriță</p>
               <p>ANA, femeie de serviciu la Andronic </p>
               <p>DOMNIȘOARA WERNER, secretara lui Bucșan</p>
            </div>
            <div type="div2">
               <head>
                  <anchor xml:id="id_ACTUL_I2"/>Actul I</head>
               <p>Redacția ziarului <hi rend="italic">Deșteptarea</hi>. În dreapta, planul II, o ușă de intrare. În peretele din fund, o ușă cu o firmă dreptunghiulară: „Direcția”. În stânga, planul II, o ușă ce duce spre alte încăperi ale redacției. În stânga, planul I, cam o treime din scenă e despărțită într-un fel de boxă cu vitrine. Nu este o încăpere separată, ci o boxă propriu-zisă. Se intră în această boxă printr-o portiță, care poartă și ea o firmă: „Secretarul de redacție”. În boxă, o masă cu telefon, două scaune. Pe masă, teancuri de ziare, hârtii, coupuri, manuscrise, clișee, creioane, foarfeci etc. În peretele din stânga boxei, ferestre ce dau spre stradă. În restul scenei, în afară de boxă, mai sunt două mese de scris. În dreapta, planul I, rafturi de lemn, în care se văd cotoarele unor imense volume: colecții de ziare. Pe pereți, afișe mari tipografice de reclamă, cam îngălbenite de timp: „Citiți «Deșteptarea», ziar de luptă cetățenească. Opt pagini, lei 3.”</p>
               <div type="div3">
                  <head>
                     <anchor xml:id="id_SCENA_I2"/>Scena I</head>
                  <p>VOICU, NIȚĂ</p>
                  <p rend="italic">Dimineață de vară. Soare mult. Ferestrele deschise. Voicu, la masa din dreapta, doarme, sau numai dormitează, cu capul culcat pe brațul drept și pălăria lăsată pe frunte. Un moment de tăcere. Se aude doar prin ferestrele deschise rumoarea surdă a străzii. Pe urmă izbucnesc strigătele vânzătorilor de ziare: „«Dișteptarea»! «Dișteptarea» specială! Specială! Senzaționale declarații! Noi amănunte! «Dișteptarea»!” Strigătele se depărtează treptat. Se mai aude de undeva departe încă o dată: „Dișteptarea”! Voicu a rămas tot timpul nemișcat. Intră Niță, servitorul, cu un teanc de exemplare. Se vede bine titlul tipărit, „Deșteptarea”. Trece pe la fiecare masă și lasă câte un exemplar.</p>
                  <p>NIȚĂ: Iacă și gazeta noastră.</p>
                  <p>VOICU <hi rend="italic">(mormăind, fără să ridice capul)</hi>: A apărut?</p>
                  <p>NIȚĂ: Acu o aduse băiatu de la tipografie. E caldă. <hi rend="italic">(Freacă cu degetele hârtia, și pe urmă se uită la degetele înnegrite de cerneală.)</hi> Uite, se ia cerneala pe dește. <hi rend="italic">(Duce gazeta la nas și o miroase.)</hi> Și miroase! Miroase de te trăznește.</p>
                  <p>VOICU: Miroase a mort.</p>
                  <p>NIȚĂ: Aș! Pe acela-l știu eu. Că doar sunt vechi în presă. Acesta-i alt miros. <hi rend="italic">(Ducând încă o dată gazeta la nas și încercând să-i definească mirosul:)</hi> Parc-ar fi gaz. Parc-ar fi catran. Parc-ar fi pucioasă. Ascultați-mă pe mine, domnule Voicu. Eu am îmbătrânit în meseria asta. Am fost la „Epoca” lui conu Nicu Filipescu, înainte de războiul ăl mare. Și la „Seara” lui conu Bogdan-Pitești. Și la „Fulgerul” lui conu Stratiliu. Gazetă să miroase ca asta, n-am pomenit. Biata nevastă-mea o simte de la o poștie: „Niță, zău, iar mi-ai adus bestemăția aia în casă. Scoate-o afară.” Nu doarme noaptea, domnule Voicu, nu doarme noaptea dacă e „Dișteptarea” în casă. <hi rend="italic">(Sună telefonul în boxa secretarului de redacție. Niță se îndreaptă spre telefon fără grabă și tot fără grabă ridică receptorul.)</hi> Alo! Da! Domnu Agopian? Nu e aici. E la administrație Aici e redacția. Cum? Cuum? <hi rend="italic">(Se vede că cel care a chemat nu mai răspunde. Niță ridică din umeri și pune receptorul la loc.)</hi>
                  </p>
                  <p>VOICU <hi rend="italic">(care între timp s-a trezit și a rămas cu capul rezemat în coate, cu pălăria pe ceafă, gânditor)</hi>: Niță!</p>
                  <p>NIȚĂ <hi rend="italic">(reîntorcându-se din boxă)</hi>: Poftiți.</p>
                  <p>VOICU: Tu nu te-ai întrebat niciodată: din ce o fi trăind?</p>
                  <p>NIȚĂ: Cine?</p>
                  <p>VOICU: Gazeta.</p>
                  <p>NIȚĂ: Care gazetă?</p>
                  <p>VOICU: Gazeta noastră.</p>
                  <p>NIȚĂ: «Dișteptarea»?</p>
                  <p>VOICU: Da.</p>
                  <p>NIȚĂ <hi rend="italic">(scărpinându-se în cap)</hi>: Păi de! <hi rend="italic">(O clipă de gândire și pe urmă cu un fel de tresărire sceptică:)</hi> Da’ mai întâi: trăiește?</p>
                  <p>VOICU: Oarecum. În orice caz, se ține pe picioare. Apare. <hi rend="italic">(Cu un accent brusc de surpriză, ca și cum în clipa asta ar descoperi faptul:)</hi> Da, domnule, apare. Uite-o. E aici. E pe masă. <hi rend="italic">(Din stradă se aude din depărtare un strigăt de vânzător de ziare: „Dișteptarea”!)</hi> E pe stradă. Există. Te întrebi cum! Prin ce minune? Cine o scoate? Cine o citește? Cine plătește?</p>
                  <p>NIȚĂ: De scos, o scoatem noi. De citit… <hi rend="italic">(caută un moment)</hi> o citim tot noi. Da’ de plătit, zău, nu cred să plătească cineva.</p>
                  <p>VOICU: N-am mai văzut o chenzină, frate Niță, de trei luni.</p>
                  <p>NIȚĂ: Ba eu numai de două.</p>
                  <p>VOICU: Ei, stai bine…</p>
                  <p>NIȚĂ: Credeți că astăzi…?</p>
                  <p>VOICU: Da, Niță, cred. În fiecare zi cred că astăzi. Și pe urmă, seara mă duc la cafenea să împrumut un sutar sau un pol.</p>
                  <p>NIȚĂ: Așa nu mai merge.</p>
                  <p>VOICU: Ba da, Niță. Merge. Nu vezi că merge? Toată șandramaua asta stă în aer. Chiria neplătită. Tipografia neplătită. Hârtia neplătită. De noi, ce să mai vorbim… Și totuși merge. În fiecare seară îmi spun: gata! s-a terminat! mâine nu mai apare! <hi rend="italic">(Luând gazeta în mână și arătând-o:)</hi> Și totuși apare.</p>
               </div>
               <div type="div3">
                  <head>
                     <anchor xml:id="id_SCENA_II2"/>SCENA II</head>
                  <p>ACEIAȘI, BĂIATUL CU CAFELE</p>
                  <p>BĂIATUL: Bună dimineața! <hi rend="italic">(Uitându-se spre boxă:)</hi> Dom’ Ștefănescu a venit?</p>
                  <p>NIȚĂ: N-a venit încă. Dar poți să-i lași cafeluța. Acu trebuie să pice și dumnealui.</p>
                  <p>BĂIATUL: Numa’ să nu se răcească.</p>
                  <p>VOICU: Ad-o ’ncoa.</p>
                  <p>BĂIATUL: Ați zis ceva?</p>
                  <p>VOICU: Dă-mi mie cafeaua și-aduci alta lui dom’ Ștefănescu.</p>
                  <p>BĂIATUL: Coane, vă rog să nu vă supărați, da’ nu se mai poate.</p>
                  <p>VOICU: De ce?</p>
                  <p>BĂIATUL: Păi, făceți și dumneavoastră socoteala, zău așa. <hi rend="italic">(Scoate un carnet din buzunar și-l răsfoiește până dă de „contul” lui Voicu.)</hi> Douăzeci și șapte de cafeluțe, nouă marghilomane, paisprezece dulcețuri de trandafir duble, un șerbet de zahăr ars, că ziceați că e tare și-mi rupeți picioarele dacă mă mai prindeți cu el, douăzeci și două de ceaiuri și un pachet de „Regale”. Nu mai pot nici eu, coane, zău așa. Nu mai pot pă credit.</p>
                  <p>VOICU: Bine mă, neisprăvitule, tocmai azi te găsiși și tu să nu mai poți? Tocmai azi, când se plătesc chenzinele?</p>
                  <p>BĂIATUL: Lasă, coane, cunoaștem bancul acesta. S-a-nvechit. Când s-or plăti chenzinele aicea, o să scoateți drapelul.</p>
               </div>
               <div type="div3">
                  <head>
                     <anchor xml:id="id_SCENA_III2"/>SCENA III</head>
                  <p>ACEIAȘI, PROFESORUL ANDRONIC</p>
                  <p>ANDRONIC <hi rend="italic">(intră cu pălăria în mână, timid, privind cu curiozitate în toate părțile, ca și cum și-ar căuta drumul și ar cere scuze)</hi>: Scuzați, vă rog… aș vrea să întreb… aș vrea să știu…</p>
                  <p>NIȚĂ: Ce doriți dumneavoastră?</p>
                  <p>ANDRONIC: Mă rog… ziarul „Deșteptarea”…</p>
                  <p>NIȚĂ: Aicea-i.</p>
                  <p>ANDRONIC: În cazul acesta… aș vrea — cum să vă spun eu?... aș vrea…</p>
                  <p>VOICU: Aveți vrun anunț? A doua ușă pe dreapta. La administrație.</p>
                  <p>ANDRONIC <hi rend="italic">(venind spre Voicu, pe care abia acum îl vede)</hi>: Îmi dați voie să mă prezint: Andronic. Profesorul Andronic. Profesor de istorie.</p>
                  <p>VOICU: Pare bine. <hi rend="italic">(Îi strânge, fără prea mare chef, mâna întinsă. Pe urmă, oarecum jenat de extrema politețe a tipului, își scoate pălăria din cap și o pune pe masă.)</hi>
                  </p>
                  <p>ANDRONIC: Vedeți, eu am scris un articol.</p>
                  <p>VOICU: Și vreți să-l publicați?</p>
                  <p>ANDRINIC: Nu. Dimpotrivă. Aș vrea… aș fi vrut să nu-l public.</p>
                  <p>VOICU: Păi nu e obligatoriu.</p>
                  <p>ANDRONIC: Da, dar acum e prea târziu.</p>
                  <p>VOICU: De ce?</p>
                  <p>ANDRONIC: Fiindcă s-a publicat.</p>
                  <p>VOICU: Unde?</p>
                  <p>ANDRONIC: Aici.</p>
                  <p>VOICU: Aici la noi?</p>
                  <p>ANDRONIC: Da. În „Deșteptarea”.</p>
                  <p>VOICU: Mai demult?</p>
                  <p>ANDRONIC: Nu. Azi-dimineață. Da, da, chiar azi-dimineață. În foileton. <hi rend="italic">(Scoate gazeta din buzunar, o despăturește și arată cu degetul.)</hi>
                  </p>
                  <p>VOICU <hi rend="italic">(cu oarecare mirare)</hi>: Uite, dom’le! P-ăsta nici nu-l văzusem. <hi rend="italic">(Citind titlul:)</hi> Alexandru cel Mare în Media de Alexandru Andronic.</p>
                  <p>ANDRONIC: Eu sunt…</p>
                  <p>VOICU: Alexandru cel Mare?</p>
                  <p>ANDRONIC: Nu. Alexandru Andronic. Autorul.</p>
                  <p>VOICU: Și ce poftiți? </p>
                  <p>ANDRONIC: Aș vrea să vorbesc cu domnul director.</p>
                  <p>VOICU: Cu domnul director? Și eu aș vrea.</p>
                  <p>ANDRONIC: Nu vine?</p>
                  <p>VOICU: Ba da. Se-ntâmplă să și vină… Uneori. La zile mari. Când i se năzare. </p>
                  <p>ANDRONIC: Totuși, vedeți… eu… ar trebui… E o chestiune care…</p>
                  <p>VOICU: E ceva grav? </p>
                  <p>ANDRONIC: Foarte grav. Pot chiar spune, de extremă importanță.</p>
                  <p>VOICU: Atunci, știu eu?… să vorbiți cu secretarul de redacție, cu domnul Ștefănescu.</p>
                  <p>ANDRONIC: E aici?</p>
                  <p>VOICU: Încă nu. Dar trebuie să vină.</p>
                  <p>ANDRONIC: Să aștept. </p>
                  <p>NIȚĂ: Pe culoar, la stânga, în sala de așteptare.</p>
                  <p>VOICU: Sau și mai bine… dacă sunteți grăbit, mai faceți dumneavoastră un tur, două, pe stradă și reveniți.</p>
                  <p>ANDRONIC: Mai bine așa. Tot am de făcut o târguială jos la librărie. Mă duc și mă-ntorc. Am onoarea să vă salut. <hi rend="italic">(Se depărtează, se oprește, se întoarce din nou spre Voicu.)</hi> Da, da. Mă întorc.</p>
                  <p>VOICU <hi rend="italic">(îl privește cum se depărtează, dar când a ajuns aproape de ieșire, îl oprește brusc, fulgerat de o idee)</hi>: Nu cumva… nu cumva ați venit pentru onorar?</p>
                  <p>ANDRONIC: Care onorar?</p>
                  <p>VOICU: Onorariul pentru colaborare. Plata foiletonului!</p>
                  <p>ANDRONIC: Se plătește?</p>
                  <p>VOICU: Mai e vorbă? Dacă pentru asta ați venit, nu mai e nevoie să vă deranjați. Lăsați-ne adresa, și vă trimitem noi acasă cu omul de serviciu.</p>
                  <p>ANDRONIC: La drept vorbind, eu am venit pentru altceva. Pentru cu totul altceva.</p>
                  <p>VOICU: În sfârșit, mare lucru n-o să fie. Dar, oricum, o mie, două mii…</p>
                  <p>ANDRONIC: N-aș vrea să credeți… E mai ales o chestiune de principiu… Eu…</p>
                  <p>VOICU <hi rend="italic">(atacând direct)</hi>: Uite ce, domnule profesor. Ca să nu vă mai pierdeți vremea cu formalitățile: lăsați aici o sută de lei pentru timbre, impozit și celelalte angarale, și când veniți înapoi, vă prezentați la ghișeu și încasați banii.</p>
                  <p>ANDRONIC <hi rend="italic">(nebănuitor, dar timid, căutându-și portofelul)</hi>: Credeți că…</p>
                  <p>VOICU: Dacă vă spun eu……</p>
                  <p>ANDRONIC <hi rend="italic">(a găsit o monedă de o sută și i-o întinde)</hi>: Sunteți prea amabil. Vă mulțumesc. Mă-ntorc eu. Am onoarea. <hi rend="italic">(Iese.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_IV2"/>SCENA IV</head>
                  <p>VOICU, NIȚĂ, BĂIATUL CU CAFELE</p>
                  <p>VOICU <hi rend="italic">(aruncă suta pe platoul cu cafele și pahare cu apă ale băiatului)</hi>: Pune cafeaua pe masă. Restu-i pentru tine.</p>
                  <p>BĂIATUL: Să trăiți, coane. <hi rend="italic">(Pune cafeaua pe masă și pe urmă iese prin dreapta.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_V2"/>SCENA V</head>
                  <p>VOICU, NIȚĂ, POMPILIAN</p>
                  <p>POMPILIAN <hi rend="italic">(intrând grăbit prin stânga)</hi>: Ștefănescu e aici?</p>
                  <p>VOICU: N-a venit.</p>
                  <p>POMPILIAN: Mai bine. <hi rend="italic">(Își aruncă pălăria în cuier. Se așază la unul din birouri.)</hi> Niță, niște hârtie de manuscris! <hi rend="italic">(Către Voicu)</hi>: Am făcut-o lată azi-noapte.</p>
                  <p>VOICU: Așa de lată, c-ai uitat de reportaj.</p>
                  <p>POMPILIAN: A spus ceva Ștefănescu?</p>
                  <p>VOICU: A urlat.</p>
                  <p>POMPILIAN: Și pe urmă?</p>
                  <p>VOICU: Ca totdeauna. S-a potolit.</p>
                  <p>POMPILIAN <hi rend="italic">(către Niță, care i-a adus și pus pe birou câteva foi albe de hârtie)</hi>: Ce-i asta, Niță? Hârtie de scris sau de împachetat? </p>
                  <p>NIȚĂ: Alta nu-i. Ordin de la administrație. Iconomie. </p>
                  <p>POMPILIAN: Mizerie.</p>
                  <p>VOICU: Și decădere. Cunoscutul publicist George Pompilian scrie pe hârtie de împachetat brânză.</p>
                  <p>POMPILIAN <hi rend="italic">(sentențios)</hi>: Care va înfrunta veacurile! <hi rend="italic">(Cu o schimbare de ton:)</hi> N-ai un subiect?</p>
                  <p>VOICU: Mi-e somn. <hi rend="italic">(Se culcă iar cu capul pe masă.)</hi>
                  </p>
                  <p>NIȚĂ <hi rend="italic">(dând să iasă, se lovește nas în nas cu Ștefănescu, care intră)</hi>: S’ trăiți, dom’ Ștefănescu.</p>
               </div>
               <div type="div3">
                  <head>
                     <anchor xml:id="id_SCENA_VI2"/>SCENA VI</head>
                  <p>VOICU, POMPILIAN, ȘTEFĂNESCU</p>
                  <p>Telefonul din boxă a început să sune din chiar momentul intrării lui Ștefănescu. Cu pălăria pe cap, fără să salute pe nimeni, merge direct spre biroul lui și ridică receptorul, aruncându-și în același timp privirea asupra hârtiilor de pe masă.</p>
                  <p>ȘTEFANESCU <hi rend="italic">(vorbește scurt, retezat, fără brutalitate, dar puțin mecanic, ca un om obișnuit să vorbească de sute de ori pe zi la telefon)</hi>: Da… Eu… Nu… Am zis nu… Pagina a doua, coloana a treia, nouă drepte… Nici cursive, nici bloc. Nouă drepte-i ajunge… Fără clișeu… Fără, domnule… <hi rend="italic">(Închide telefonul. În aceeași atitudine, în picioare, în fața biroului, cu pălăria pe cap, continuă să răsfoiască hârtiile de pe birou, de la care de altfel nici o clipă nu și-a ridicat privirea.)</hi> Voicule!</p>
                  <p>VOICU: Aici. <hi rend="italic">(Se ridică alene de la masă, merge spre boxă, se oprește în fața biroului lui Ștefănescu.)</hi>
                  </p>
                  <p>ȘTEFANESCU: E ceva nou?</p>
                  <p>VOICU: Mai nimic.</p>
                  <p>ȘTEFANESCU: Telegramele „Rador” au venit?</p>
                  <p>VOICU: Da. Uite-le colo. <hi rend="italic">(Îi arată cu degetul niște hârtii pe masă.)</hi>
                  </p>
                  <p>ȘTEFANESCU: Clișeele?</p>
                  <p>VOICU: Numai unul. <hi rend="italic">(Ia de pe masă un clișeu de zincografie și i-l dă.)</hi>
                  </p>
                  <p>ȘTEFANESCU: De ce?</p>
                  <p>VOICU: Nu mai vrea să lucreze zincografia. <hi rend="italic">(Pauză.)</hi>
                  </p>
                  <p>Fără bani.</p>
                  <p>ȘTEFANESCU <hi rend="italic">(ridicare din umeri, gest vag, de indiferență)</hi>: De!... <hi rend="italic">(Continuă să citească.)</hi> Nu ta duci să te culci?</p>
                  <p>VOICU: Mai aștept. Poate vine Agopian. Zicea aseară că poate ne dă ceva din salariu. Mai știi?</p>
                  <p>ȘTEFANESCU <hi rend="italic">(își ridică pentru prima oară ochii din hârtii și îi privește. După o scurtă pauză)</hi>: Du-te, băiatule, și te culcă. <hi rend="italic">(Ia loc la birou. Își pune pălăria-n cui.)</hi>
                  </p>
                  <p>VOICU <hi rend="italic">(e gata să plece. Se oprește pe pragul boxei, cu ușa deschisă, întreabă cu indiferență)</hi>: Ai văzut gazeta?</p>
                  <p>ȘTEFĂNESCU <hi rend="italic">(reintrat în lectura hârtiilor)</hi>: Văzut.</p>
                  <p>VOICU: Cum e?</p>
                  <p>ȘTEFANESCU: O porcărie!</p>
                  <p>VOICU: Nu e nimic. Tot n-o citește nimeni. <hi rend="italic">(Revine plictisit spre locul lui.)</hi>
                  </p>
                  <p>POMPILIAN <hi rend="italic">(de la masa lui, unde tot timpul a stat cu stiloul deasupra hârtiei, în căutare de subiect)</hi>: Să nu zici vorbă mare. Am văzut azi doi oameni, <hi rend="italic">(repetă și arată cu degetele)</hi> doi, cu „Deșteptarea” în mână. Unul era în tramvai — s-a dat jos la liceul Lazăr — și altul era în colț la Regală.</p>
                  <p>VOICU <hi rend="italic">(fals intrigat)</hi>: Cine să fi fost?</p>
                  <p>POMPILIAN: Mă întreb și eu. Provinciali poate.</p>
                  <p>VOICU: Fiindcă veni vorba, ce tiraj om fi având noi?</p>
                  <p>POMPILIAN: Treizeci de mii.</p>
                  <p>VOICU: Vrei să râzi.</p>
                  <p>POMPILIAN: Dacă nu crezi, întreabă la administrație. Întreabă-l pe Agopian. La nevoie, îți arată și bonul de tiraj: treizeci de mii în cap.</p>
                  <p>VOICU: Și în realitate?</p>
                  <p>POMPILIAN <hi rend="italic">(gest cu mâna, parcă ar cântări cifrele)</hi>: O mie opt. O mie nouă.</p>
                  <p>VOICU: Și câte se vând?</p>
                  <p>POMPILIAN: Știu eu? Șapte sute. Opt sute.</p>
                  <p>VOICU: Cu provincie cu tot?</p>
                  <p>POMPILIAN: Cu tot.</p>
                  <p>VOICU: Și pentru asta ne pierdem noi vremea aici?</p>
                  <p>ȘTEFĂNESCU <hi rend="italic">(care tot timpul și-a văzut de lucru în boxă, ca și cum ar fi fost cu desăvârșire absent, ridică capul din hârtii)</hi>: Pentru asta și pentru altele. Mai ales pentru altele.</p>
                  <p>POMPILIAN: Ce vrei să spui?</p>
                  <p>ȘTEFĂNESCU: Vino aici să-ți spun eu.</p>
                  <p>POMPILIAN <hi rend="italic">(schimba cu Voicu o privire întrebătoare, se ridică, merge spre boxă. Se oprește în fata biroului lui Ștefănescu)</hi>: Am venit.</p>
                  <p>ȘTEFĂNESCU <hi rend="italic">(îi face semn să ocolească biroul și să treacă de partea cealaltă)</hi>: Mai aproape. Lângă mine.</p>
                  <p>POMPILIAN <hi rend="italic">(ocolește biroul și se oprește în spetele lui Ștefănescu, aplecându-se peste umărul lui)</hi>.</p>
                  <p>ȘTEFĂNESCU <hi rend="italic">(punând degetul brusc pe o coloană din gazetă)</hi>: Cât?</p>
                  <p>POMPILIAN: Ce vrei să spui?</p>
                  <p>ȘTEFĂNESCU: Exact ce ai înțeles. Cât?</p>
                  <p>POMPILIAN: Șefule, nu știu ce vrei să spui.</p>
                  <p>STEFĂNESCU: Câți bani ei primit pentru asta?</p>
                  <p>POMPILIAN <hi rend="italic">(continuând jocul inocenței)</hi>: Pentru care asta?</p>
                  <p>ȘTEFĂNESU: Pentru toată povestea asta. De exemplu, pentru fraza asta. <hi rend="italic">(Citește:)</hi> „Cititorii noștri cunosc obiectivitatea cu care am urmărit și deseori atacat activitatea domnului Protopopescu, în fruntea fabricii de conserve «Fructul», dar în fața marilor realizări recente, nu putem să nu recunoaștem în domnia-sa un mare înfăptuitor, un perfect gospodar, un factor economic însuflețit deopotrivă de mari inițiative și largi devotamente.” <hi rend="italic">(Cu o schimbare de ton:)</hi> Frumos, n-am ce spune! Și nici nu cred că e prea scump. Cât?</p>
                  <p>POMPILIAN: Șefule, mă jignești.</p>
                  <p>ȘTEFĂNESCU: Tu mă jignești pe mine. Crezi serios că la vârsta mea, și după treizeci de ani de gazetărie, nu știu să citesc? Ești un recrut, băiatule. </p>
                  <p>POMPILIAN: Șefule, pe onoarea mea…</p>
                  <p>ȘTEFĂNESCU: Și încă un recrut prost. Mai ia lecții. Citește-l pe director. Acolo artă! Când pune o pilă, nici nu se simte. Simte numai cine trebuie. La tine totu-i cusut cu ață albă. Uite… <hi rend="italic">(Citește mai departe:)</hi>„Spiritul de inițiativă al domnului Protopopescu, curajul său civic, dezinteresarea…” <hi rend="italic">(Bruscă schimbare de ton:)</hi> Dar asta ce-i? </p>
                  <p>POMPILIAN: Care?</p>
                  <p>ȘTEFĂNESCU: Asta! <hi rend="italic">(S-a ridicat în picioare, cu gazeta în mână.)</hi> Voicule! <hi rend="italic">(Pleacă de la birou și ieșind din boxă se apropie de masa lui Voicu, în timp ce Pompilian se întoarce la masa lui de scris.)</hi> Ce e asta? <hi rend="italic">(Îi arată ceva în josul paginii.)</hi> De unde a mai răsărit și asta? Alexandru cel Mare în Media… Ai trimis-o tu la tipografie?</p>
                  <p>VOICU: Nu. Poate dumneata.</p>
                  <p>ȘTEFĂNESCU: Da’ de unde! Nici n-am văzut manuscrisul. Nici nu mi-a trecut prin mână. <hi rend="italic">(Citind din nou.)</hi> Alexandru cel Mare… de Alexandru Andronic. Andronic. Andronic. Cine-o mai fi și Andronic ăsta?</p>
                  <p>VOICU: Habar n-am. A fost pe-aci — zicea c-o să vină.</p>
                  <p>ȘTEFĂNESCU: Dar cine l-a dat la tipar? Ei cum, domnule, așa am ajuns, că răsar foiletoane-n gazetă fără să știe secretarul de redacție? Ce-i debandada asta?</p>
                  <p>POMPILIAN: L-o fi dat directorul.</p>
                  <p>ȘTEFĂNESCU <hi rend="italic">(revenind spre boxă)</hi>: Ei directorul și Alexandru cel Mare! <hi rend="italic">(Ajuns la biroul lui, ridică receptorul și formează un număr.)</hi> Alo! Tipografia. Dă-mi-l pe sefu’ de atelier. Dă-mi-l pe Hubert, sau mai bine spune-i să vină până sus, cu revizia de aseară și cu șpalturile din pagina treia. Cu toate șpalturile, m-auzi? <hi rend="italic">(Închide telefonul și se asază la birou, continuând să lucreze.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_VII2"/>SCENA VII</head>
                  <p>ACEIAȘI, FATA BLONDĂ</p>
                  <p>Un moment de tăcere. Ștefănescu lucrează în boxă, Pompilian, care pare a fi găsit un „subiect”, scrie, iar Voicu dormitează. Intră o fată tânără, blondă, douăzeci de ani, îmbrăcată cam bătător la ochi, dar nu dezagreabil, și nici mahalagește.</p>
                  <p>FATA BLONDĂ: Bună ziua! <hi rend="italic">(Nu-i răspunde nimeni, nu o vede nimeni. Se apropie de masa lui Pompilian.)</hi>Vreau să vorbesc cu domnul director.</p>
                  <p>POMPILIAN <hi rend="italic">(ridică privirea și constată că fata e „nostimă”)</hi>: Eu sunt.</p>
                  <p>FATA BLONDĂ: Domnule director… <hi rend="italic">(A pornit cu multă inimă, ritos, energic, dar se oprește scurt.)</hi> Nu ești dumneata.</p>
                  <p>POMPILIAN: După ce se vede?</p>
                  <p>FATA BLONDĂ: După tot.</p>
                  <p>POMPILIAN: Domnișoară, mă insulți.</p>
                  <p>FATA BLONDĂ: Se poate. Dar eu cu directorul vreau să vorbesc.</p>
                  <p>POMIPILIAN: Personal?</p>
                  <p>FATA BLONDĂ: Personal.</p>
                  <p>POMPILIAN: Despre ce?</p>
                  <p>FATA BLONDĂ: Despre… <hi rend="italic">(A pornit să spună, dar, ca mai sus, se oprește brusc.)</hi> Nu pot să spun. E o chestiune intimă.</p>
                  <p>POMPILIAN: Intimă de tot?</p>
                  <p>FATA BLONDĂ: Nu te privește pe dumneata.</p>
                  <p>POMPILIAN: Dar te privește pe dumneata. Fiindcă dacă e „intimă de tot”, aici la redacție e cam incomod.</p>
                  <p>FATA BLONDĂ <hi rend="italic">(fără violență, mai mult familiar)</hi>: Obraznicule! </p>
                  <p>POMPILIAN: Iar dacă nu-i intimă, directorul nu-i aici.</p>
                  <p>FATA BLONDĂ: Vreau să fac o reclamație într-o chestiune din jurnalul de azi.</p>
                  <p>POMPILIAN <hi rend="italic">(mai puțin interesat)</hi>: De ce nu spui, domnișoară? <hi rend="italic">(Arată cu degetul spre boxă.)</hi> Domnul de acolo.</p>
                  <p>FATA BLONDĂ: E director?</p>
                  <p>POMPILIAN: Mai mare. Secretar de redacție!</p>
                  <p>FATA BLONDĂ <hi rend="italic">(se îndreaptă în direcția indicată, deschide ușa boxei, intră)</hi>: Bună ziua!</p>
                  <p rend="italic">(Ștefănescu continuă să lucreze fără să ridice capul.)</p>
                  <p>POMPILIAN: Voicule!</p>
                  <p>VOICU <hi rend="italic">(întrebare mormăită)</hi>: Mmm?</p>
                  <p>POMPILIAN: Uite colo! <hi rend="italic">(Îi face semn să se uite la fata blondă din boxă.)</hi>
                  </p>
                  <p>VOICU <hi rend="italic">(ridică leneș capul și are un moment de surpriză. Hotărât, fata e nostimă)</hi>: Cam blondă. </p>
                  <p>POMPILIAN: Și cam tânără.</p>
                  <p>VOICU: Dar mi-e somn. <hi rend="italic">(Își culcă din nou copul pe masă.)</hi>
                  </p>
                  <p>POMPILIAN: Și eu am de lucru. <hi rend="italic">(Reîncepe să scrie.)</hi>
                  </p>
                  <p>FATA BLONDĂ <hi rend="italic">(care între timp aștepta, lângă ușa boxei, crezând că în cele din urmă Ștefănescu o va vedea, încearcă din nou să se semnaleze.)</hi> Bună ziua.</p>
                  <p>ȘTEFANESCU <hi rend="italic">(fără să ridice privirea și continuând să lucreze)</hi>: Da.</p>
                  <p>FATA BLONDĂ: Numele meu este Gaby Brăulescu.</p>
                  <p>ȘTEFĂNESCU <hi rend="italic">(același joc)</hi>: Da.</p>
                  <p>GABY <hi rend="italic">(decisă „să-i dea drumul”)</hi>: Domnule secretar!</p>
                  <p>ȘTEFANESCU: Da. </p>
                  <p>GABY: Da, da, dar dacă nu vă uitați la mine, eu nu pot să vorbesc.</p>
                  <p>ȘTEFĂNESCU: Despre ce e vorba, <hi rend="italic">(ridică capul și în sfârșit o privește)</hi> domnișoară?</p>
                  <p>GABY: Despre asta. <hi rend="italic">(Îi întinde ziarul, arătându-i în același timp un articol de pe ultima pagină.)</hi>
                  </p>
                  <p>ȘTEFĂNESCU <hi rend="italic">(citind)</hi>: „Cronica dramatică. Teatrul de vară. «Ia-o mai încet», revistă în două acte și-un prolog.”</p>
                  <p>GABY: Am jucat și eu în piesa asta.</p>
                  <p>ȘTEFĂNESCU: Aha! Artistă.</p>
                  <p>GABY: Artistă, dar ce folos. Nu spune o vorbă de mine în toată cronica. Nici nu mă pomenește.</p>
                  <p>ȘTEFĂNESCU: Nu se poate!</p>
                  <p>GABY: De toate spune câte ceva. De toate. Numai de mine nu.</p>
                  <p>ȘTEFĂNESCU: Imposibil!</p>
                  <p>GABY <hi rend="italic">(aproape plângând)</hi>: Mă persecută. Totdeauna m-a persecutat. Și data trecută. Are ceva contra mea.</p>
                  <p>ȘTEFĂNESCU: Ți se pare dumitale.</p>
                  <p>GABY: Mi se pare? Citiți și dumneavoastră. <hi rend="italic">(Parcurge cronica și citește, de ici, de colo, câte o frântură de frază:)</hi> „O apariție încântătoare, domnișoara Grigoriu… Admirabilă, domnișoara Yvette Stancu… Domnișoara Gigi Vasiliad a cântat tangoul Ai să mă uiți într-un ritm languros… Domnișoarele Cilibiu, Ștefănescu și Walter, în notă… Domnișoara Georgina Mălin e-un element care promite.” Vedeți? Pe toate, pe toate. Numai pe mine nu. Să spună și despre mine ceva. Nu zic mare lucru, dar măcar că am fost bine, sau că sunt în notă, sau că promit.</p>
                  <p>ȘTEFĂNESCU: Dar promiți?</p>
                  <p>GABY: Promit. Sigur că promit. Eu de asta am venit, domnule secretar. Să scrie și despre mine. Nu plec de aici până nu scrie.</p>
                  <p>ȘTEFĂNESCU: Ba de plecat o să pleci, că eu am de lucru.</p>
                  <p>GABY <hi rend="italic">(dezolare)</hi>: Care va să zică, n-am făcut nimic.</p>
                  <p>ȘTEFĂNESCU: Ba da. O să scrie și despre dumneata.</p>
                  <p>GABY: Când?</p>
                  <p>ȘTEFĂNESCU: Cu primă ocazie.</p>
                  <p>GABY: Mâine.</p>
                  <p>ȘTEFĂNESCU: Poate și mâine.</p>
                  <p>GABY: Și dacă tot scrie, să scrie și el două-trei rânduri mai mult, că nu-i cade mâna.</p>
                  <p>ȘTEFĂNESCU: Asta așa e.</p>
                  <p>GABY: Vă mulțumesc, domnule secretar. La revedere.</p>
                  <p>ȘTEFĂNESCU <hi rend="italic">(cufundat din nou în hârtiile lui)</hi>: La revedere.</p>
                  <p>GABY <hi rend="italic">(dă să plece, dar se oprește în prag)</hi>: Domnule secretar!</p>
                  <p>ȘTEFĂNESCU: Da.</p>
                  <p>GABY: Îmi puneți și fotografia?</p>
                  <p>ȘTEFĂNESCU: Ce fotografie?</p>
                  <p>GABY: Fotografia mea. Uite, o am aici. <hi rend="italic">(Caută în poșetă și scoate o fotografie.)</hi> O puneți?</p>
                  <p>STEFĂNESCU: O punem.</p>
                  <p>GABY: S-o las?</p>
                  <p>STEFĂNESCU: Las-o.</p>
                  <p>GABY <hi rend="italic">(după ce a lăsat fotografia pe masă)</hi>: Ce-o să fie la teatru când or vedea-o! Îngălbenesc toate. <hi rend="italic">(Iese din boxă.)</hi>
                  </p>
                  <p>VOICU <hi rend="italic">(care de la un timp s-a deșteptat din toropeală și a privit cu oarecare curiozitate scena din boxa, urmărind de la masa lui convorbirea de mai sus, o interpelează pe fată, care se îndreaptă spre ieșire)</hi>: Domnișoară!</p>
                  <p>GABY: Poftim?!</p>
                  <p>VOICU <hi rend="italic">(se ridică; vine spre ea)</hi>: Dumneata o să faci carieră.</p>
                  <p>GABY: De unde știi?</p>
                  <p>VOICU: Presimt. Dumneata ai talent. Un anumit fel de talent.</p>
                  <p>GABY: M-ai văzut la teatru?</p>
                  <p>VOICU: Nu, dar te-am văzut aici. Ai fost foarte bine. </p>
                  <p>GABY: Vorbiți serios?</p>
                  <p>VOICU: Foarte. Vezi dumneata… <hi rend="italic">(O ia de braț și pornesc împreună spre ieșire. Îi spune ceva cu voce scăzută — nu se aude bine ce. Fata izbucnește în râs.)</hi>
                  </p>
                  <p>POMPILIAN <hi rend="italic">(s-a oprit din scris și îi vede plecând)</hi>: Ei domnu! Încotro?</p>
                  <p>VOICU: Mergem să ne plimbăm.</p>
                  <p>POMPILIAN: Și eu ce fac?</p>
                  <p>VOICU: Scrii! <hi rend="italic">(Iese împreună cu Gaby prin stânga.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_VIII2"/>SCENA VIII</head>
                  <p>ȘTEFĂNESCU, POMPILIAN, HUBERT</p>
                  <p>Intră prin dreapta Hubert, șeful de atelier, având în mână mai multe șpalturi tipografice și un exemplar din „Deșteptarea”, revizia, plin de ștersături și semne cu creion roșu și albastru.</p>
                  <p>HUBERT <hi rend="italic">(în trecere spre boxă)</hi>: Salut, dom’ Pompilian.</p>
                  <p>POMPILIAN <hi rend="italic">(continuând să scrie)</hi>: Saltare!</p>
                  <p>HUBERT <hi rend="italic">(intrând în boxă)</hi>: Salut, dom’ Ștefănescu!</p>
                  <p>ȘTEFĂNESCU: Ce mi-ai făcut, Hubert?</p>
                  <p>HUBERT: Cu ce?</p>
                  <p>ȘTEFĂNESCU: Ai văzut gazeta de azi?</p>
                  <p>HUBERT: Am văzut-o.</p>
                  <p>ȘTEFĂNESCU: Și pagina treia?</p>
                  <p>HUBERT: Și.</p>
                  <p>ȘTEFĂNESCU: Ce foileton mi-ai pus în pagina treia?</p>
                  <p>HUBERT <hi rend="italic">(moment de gândire)</hi>: Să ne uităm.</p>
                  <p>ȘTEFĂNESCU <hi rend="italic">(deschide gazeta la pagina treia și i-o arată)</hi>: Poftim!</p>
                  <p>HUBERT <hi rend="italic">(citește)</hi>: Alexandru cel Mare în Media, de Alexandru Andronic.</p>
                  <p>ȘTEFĂNESCU: De unde mi l-ai scos pe Andronic ăsta?</p>
                  <p>HUBERT: Știu eu? De-aici, se vede, de la dumneavoastră.</p>
                  <p>ȘTEFĂNESCU <hi rend="italic">(enervat)</hi>: Mă rog, aseară, la revizie, ce foileton aveai în pagina treia?</p>
                  <p>HUBERT <hi rend="italic">(moment de gândire)</hi>: Să ne uităm. </p>
                  <p>ȘTEFĂNESCU: Uită-te.</p>
                  <p>HUBERT <hi rend="italic">(deschide revizia și caută)</hi>: Cronica literară.</p>
                  <p>ȘTEFĂNESCU: Și ce s-a făcut cu ea?</p>
                  <p>HUBERT <hi rend="italic">(amintindu-și)</hi>: A! Am trecut-o în pagina cincea. Casetă, coloana trei, patru și cinci. </p>
                  <p>ȘTEFĂNESCU: De ce?</p>
                  <p>HUBERT: Fiindcă n-aveam casetă. Caseta din pagina cincea a trebuit s-o scot. Era un articol despre prețul ovăzului. Și mi-a telefonat dom’ director azi-noapte să-l scot. </p>
                  <p>ȘTEFĂNESCU: Și?</p>
                  <p>HUBERT: L-am scos, ce era să fac? Dumneavoastră nu erați aicia, domnu Voicu dormea. L-am scos. Am luat atunci cronica literară din pagina doua și am trecut-o casetă în pagina cincea. Da’ mi-a rămas foiletonu din pagina doua liber. Și-atunci l-am băgat pe Alexandru ăsta în loc.</p>
                  <p>ȘTEFĂNESCU: De unde l-ai luat?</p>
                  <p>HUBERT: Din tipografie, de unde să-l iau! Era gata cules și l-am pus.</p>
                  <p>ȘTEFĂNESCU: Manuscrisul îl ai?</p>
                  <p>HUBERT: Nu-l am.</p>
                  <p>ȘTEFĂNESCU: Dar șpaltul? Dă-mi șpaltul.</p>
                  <p>HUBERT <hi rend="italic">(caută în teancul de șpalturi aduse)</hi>: N-am nici șpaltul. Trebuie să fie jos în atelier. Vi-l trimit eu cu Niță.</p>
                  <p>ȘTEFĂNESCU: Ascultă, Hubert. Cu articolul ăsta nu-i lucru curat. Nu e de la noi. Prin mâinile mele n-a trecut.</p>
                  <p>HUBERT <hi rend="italic">(după un moment de gândire, se lovește cu palma pe frunte)</hi>: Aoleu! Să știți că așa e. Nu e de la dumneavoastră. E de la „Revista istorică”.</p>
                  <p>ȘTEFĂNESCU: Ce revistă?</p>
                  <p>HUBERT: „Revista de istorie antică”. Se tipărește la noi în tipografie. S-or fi încurcat șpalturile.</p>
                  <p>ȘTEFĂNESCU: Halal tipografie!</p>
                  <p>HUBERT: Păi de, domnu Ștefănescu. Eu zece în n-am. Prost plătit sunt. Asta e. </p>
                  <p>ȘTEFĂNESCU: Treaba voastră. Eu am vrut doar să descurc afacerea cu foiletonul. N-am chef să mă trezesc în fiecare dimineața cu diverse chestii strecurate peste noapte în gazeta. Acum, c-am descurcat-o, poți să te duci.</p>
                  <p>HUBERT: Îți fi descurcat-o dumneavoastră, dar eu mai rău am încurcat-o. Ăștia de la „Revista istorică”, pentru o greșeală de tipar urlă zece săptămâni. Dar încă pentru una boacănă ca asta… <hi rend="italic">(Își strânge revista și șpalturile și iese din scenă prin ușa din dreapta.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_IX2"/>SCENA IX</head>
                  <p>ȘTEFĂNESCU, POMPILIAN</p>
                  <p>Moment mai lung de tăcere. Ștefănescu și Pompilian își văd fiecare de treabă la mesele lor. Pompilian, care în decursul scenelor precedente a scris cu oarecare întreruperi de gândire, scrie acum cu mare repeziciune.</p>
                  <p>POMPILIAN <hi rend="italic">(a ajuns la ultima frază, a încheiat, a pus punct)</hi>: Uf! <hi rend="italic">(Își strânge hârtiile de manuscris, își ia pălăria, și-o pune-n cap și intră-n boxă.)</hi> Șefule, am terminat. <hi rend="italic">(Pune hârtiile pe masă și dă să plece.)</hi> Și m-am dus.</p>
                  <p>STBFANESCU: Pompilian!</p>
                  <p>POMPILIAN: La revedere.</p>
                  <p>STBFANESCU: Pompilian!</p>
                  <p>POMPILIAN: Da!</p>
                  <p>ȘTEFĂNESCU: N-ai terminat. Îmi trebuie un cursiv de pagina întâia.</p>
                  <p>POMPILIAN: Da’ ce? E rândul meu?</p>
                  <p>ȘTEFĂNESCU: Nu știu. Mie să-mi dai un cursiv.</p>
                  <p>POMPILIAN: Mă iei cam repede, șefule. Nu era rândul meu azi. Să vedem ce zice țintarul. <hi rend="italic">(Se apropie de „țintarul” lipit în perete și caută cu degetul.)</hi> Miercuri. Miercuri, miercuri… <hi rend="italic">(a găsit)</hi> miercuri, cursiv pagina întâia: Grigoriu. Să-l scrie Grigoriu.</p>
                  <p>ȘTEFĂNESCU: Grigoriu nu-i aici.</p>
                  <p>POMPILIAN: Nici eu nu sunt. Am dispărut. <hi rend="italic">(E gata să plece.)</hi>
                  </p>
                  <p>ȘTEFĂNESCU <hi rend="italic">(țipând)</hi>: Pompilian!</p>
                  <p>POMPILIAN <hi rend="italic">(s-a oprit locului, pironit de strigăt.)</hi>
                  </p>
                  <p>ȘTEFĂNESCU <hi rend="italic">(ritos)</hi>: În cincisprezece minute îmi dai un cursiv.</p>
                  <p>POMPILIAN <hi rend="italic">(înțelegând că nu mai e nimic de făcut)</hi>: Fir-ar a dracului de meserie! <hi rend="italic">(Își scoate pălăria și dă să iasă din boxă, ca să se întoarcă la masa lui de scris. În prag se oprește.)</hi> N-ai un subiect? </p>
                  <p>ȘTEFĂNESCU: Nu.</p>
                  <p>POMPILIAN: N-am subiect.</p>
                  <p>ȘTEFĂNESCU: Caută.</p>
                  <p>POMPILIAN <hi rend="italic">(se întoarce la masa de scris)</hi>: Niță!</p>
               </div>
               <div type="div3">
                  <head>
                     <anchor xml:id="id_SCENA_X2"/>SCENA X</head>
                  <p>ACEIAȘI, NIȚĂ</p>
                  <p>NIȚĂ: Poftiți?</p>
                  <p>POMPILIAN: Hârtie de manuscris.</p>
                  <p>NIȚĂ: Am terminat-o.</p>
                  <p>NIȚĂ <hi rend="italic">(aducând hârtie)</hi>: Prea le terminați repede și dumneavoastră.</p>
                  <p>POMPILIAN <hi rend="italic">(după o pauză)</hi>: Niță! N-ai un subiect?</p>
                  <p>NIȚĂ: Am avut unu aseară, da’ l-am dat. L-am dat lui domnu’ Voicu. <hi rend="italic">(După o pauză:)</hi> Dacă mai găsesc vreunul…</p>
               </div>
               <div type="div3">
                  <head>
                     <anchor xml:id="id_SCENA_XI2"/>SCENA XI</head>
                  <p>ACEIAȘI. ANDRONIC</p>
                  <p>ANDRONIC <hi rend="italic">(intrând prin stânga, cu aceeași stângăcie ca și prima oară)</hi>: Domnul director a venit? </p>
                  <p>NIȚĂ: Domnu director, nu. Nu prea vine. Da’ domnu Ștefănescu e colo. <hi rend="italic">(Iese.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_XII2"/>SCENA XII</head>
                  <p>ANDRONIC, ȘTEFANESCU, POMPILIAN</p>
                  <p>ANDRONIC <hi rend="italic">(după ce a intrat în boxă și a așteptat o clipă să fie remarcat)</hi>: Bună ziua.</p>
                  <p>ȘTEFĂNESCU <hi rend="italic">(fără să ridice capul din hârtii)</hi>: Da.</p>
                  <p>ANDRONIC: Îmi dați voie să mă prezint. Numele meu este Andronic.</p>
                  <p>ȘTEFĂNESCU <hi rend="italic">(același joc)</hi>: Da… <hi rend="italic">(După o trecere de moment, ca și cum abia ar fi auzit numele rostit:)</hi>Cum ați spus?</p>
                  <p>ANDRONIC: Andronic.</p>
                  <p>STEFĂNESCU: Andronic, cu… <hi rend="italic">(Face un gest cu mâna arătând spre gazetă.)</hi>
                  </p>
                  <p>ANDRONIC: Da.</p>
                  <p>ȘTEFĂNESCU: Luați loc, vă rog. Cu ce vă pot servi?</p>
                  <p>ANDRONIC: Vedeți, domnule...</p>
                  <p>ȘTEFĂNESCU: Ștefănescu…</p>
                  <p>ANDRONIC: Vedeți, domnule Ștefănescu, eu nu am plăcerea… vreau să spun nu am obișnuința… să citesc ziarul dumneavoastră… de altfel, în genere nu citesc ziare… </p>
                  <p>ȘTEFĂNESCU: Foarte hirte.</p>
                  <p>ANDRONIC: Mă rog?</p>
                  <p>ȘTEFĂNESCU: Foarte bine că nu citiți ziare. Nici eu nu le-aș citi, dacă aș putea. Mă obligă meseria.</p>
                  <p>ANDRONIC: Totuși… din întâmplare… mi s-a arătat în ziarul de astăzi un articol, semnat cu numele meu.</p>
                  <p>ȘTEFĂNESCU: Despre Alexandru cel Mare. </p>
                  <p>ANDRONIC: Întocmai. E un articol ce trebuia să apară într-o publicațiune de specialitate: „Reviste de istorie antică”. Nu-mi explic, nu înțeleg cum a ajuns aici.</p>
                  <p>ȘTEFĂNESCU: Nici eu nu-mi explic prea bine. Dar a ajuns.</p>
                  <p>ANDRONIC: Din nefericire.</p>
                  <p>ȘTEFĂNESCU: De ce „din nefericire”? E compromițător?</p>
                  <p>ANDRONIC: Nu. Vă rog să nu mă Înțelegeți greșit. Dar… vedeți… e un articol de știință… și e oarecum nepotrivit… nelalocul lui într-o gazetă zilnică de informație, de politică…</p>
                  <p>STEFĂNESCU: Și de scandal.</p>
                  <p>ANDRONIC: N-am vrut să spun asta.</p>
                  <p>ȘTEFĂNESCU: Dar ați fi putut spune. Și n-ați fi greșit prea mult…</p>
                  <p>ANDRONIC: În sfârșit… recunosc că mi-e penibil... da, penibil… ca articolul meu, care aduce o contribuție, îndrăznesc să spun, absolut nouă… poate epocală… la istoria lui Alexandru cel Mare… cel puțin într-un capitol al acestei istorii… să apară… așa cum a apărut. E penibil și poate chiar, în anumit fel, primejdios.</p>
                  <p>STEFĂNESCU: Primejdios?</p>
                  <p>ANDRONIC: Vedeți… eu sunt… poate știți… sau în sfârșit n-aveți cum ști… eu sunt conferențiar la facultatea de Litere… Catedra de istorie — istorie antică — este de câtva timp vacanță… S-ar putea crede, s-ar putea insinua că, publicând acest articol într-un cotidian, am încercat să provoc anumită rumoare în jurul numelui meu, în afară de cercurile universitare. E un procedeu neacademic, un procedeu neștiințific. Înțelegeți?</p>
                  <p>ȘTEFĂNESCU: Drept să spun, nu. Dar chiar dacă aș înțelege, de vreme ce articolul a apărut, nu văd ce mai putem face.</p>
                  <p>ANDRONIC: Mă rog, acest articol a fost publicat din eroare?</p>
                  <p>ȘTEFĂNESCU: Da. </p>
                  <p>ANDRONIC: Ei bine, nu s-ar putea da o dezmințire?</p>
                  <p>ȘTEFĂNESCU: Greu. O gazetă nu-și dă singură dezmințiri.</p>
                  <p>ANDRONIC: Vreți să spuneți că ar trebui să mă adresez altui ziar?</p>
                  <p>ȘTEFĂNESCU: Doamne ferește! În niciun caz. La urma urmelor, ce ați putea spune în acea dezmințire? „Domnul Alexandru Andronic, confereați universitar, aduce la cunoștința publicului că nu este una și aceeași persoană cu domnul Alexandru Andronic autorul articolului din «Deșteptarea»”.</p>
                  <p>ANDRONIC: Nu. Ar fi de ajuns să spun că acel articol a apărut în „Deșteptarea” fără consimțământul meu, că a apărut dintr-o eroare regretabilă. </p>
                  <p>ȘTEFĂNESCU: Regretabilă pentru cine? Nu cumva pentru ziarul „Deșteptarea” și pentru cititorii săi, <hi rend="italic">(umflând tonul)</hi> care din această eroare au fost obligați să citească un articol lung, plicticos, prost scris, un articol plin de neadevăruri, teorii false și aberații, un articol care…</p>
                  <p>ANDRONIC: Dumneavoastră ați citit articolul? </p>
                  <p>ȘTEFĂNESCU: Nu.</p>
                  <p>ANDRONIC: Atunci cum puteți afirma?… </p>
                  <p>ȘTEFĂNESCU: Nu afirm nimic. Vă arăt doar în ce mod s-ar putea să răspundem, în ce mod s-ar putea să fim siliți a răspunde. Nu, nu, domnule profesor, ascultați-mă pe mine: toată chestia n-are nicio importanță. S-o lăsăm așa cum este. </p>
                  <p>ANDRONIC: Nicio importanță? Dar e tipărit! </p>
                  <p>ȘTEFĂNESCU <hi rend="italic">(cu dispreț)</hi>: Tipărit! <hi rend="italic">(Cu oarecare amărăciune sceptică, blazată:)</hi> O gazetă trăiește o zi. Mai puțin decât atât. O dimineață, o oră. O gazetă moare cinci minute după ce a fost citită. </p>
                  <p>ANPRONIC: Totuși, mie mi se pare că un cuvânt tipărit…</p>
                  <p>ȘTEFĂNESCU: Pentru că n-ați trăit, ca mine, treizeci de ani în redacții și tipografii. Pentru că n-aveți, ca mine, mâinile pline de cerneală. Pentru că n-veți, ca mine, un uruit continuu de rotative în urechi. Pentru că n-ați văzut, ca mine, pierzându-se în neant milioane de tone de hârtie tipărită. Mâine dimineață, astă-seară, nu va fi un om în București, în România, pe globul pământesc un singur om care să știe, care să țină minte că profesorul Andronic a publicat un articol fără să vrea într-o gazetă care l-a tipărit fără să știe. <hi rend="italic">(Sună telefonul. Ștefănescu a ridicat receptorul și vorbește aproape fără tranziție:)</hi> Da… Încă nu… Pagina doua, titlu pe trei coloane, bloc și aldine… Un singur clișeu… Merge numai la capitală. Încă nu… Da… <hi rend="italic">(Închide telefonul.)</hi> Pompilian! Grăbește cursivul. Îi cere de la tipografie.</p>
                  <p>POMPILIAN <hi rend="italic">(mai mult pentru el)</hi>: Fir-ar al dracului de cursiv!</p>
                  <p>ANDRONIC: Mi se pare că vă deranjez.</p>
                  <p>ȘTEFĂNESCU: Sincer vorbind, da. E ora la care facem gazeta. Gazeta de mâine. Pentru că cea de azi, pentru noi <hi rend="italic">(gest cu mâinile)</hi> a murit.</p>
                  <p>ANDRONIC: Nu s-ar putea ca în numărul de mâine să puneți, cel puțin, o erată?</p>
                  <p>ȘTEFĂNESCU: O erată: De ce?</p>
                  <p>ANDRONIC: Pentru că, vedeți, articolul meu e plin de greșeli de tipar.</p>
                  <p>ȘTEFĂNESCU: Toată gazeta e plină de greșeli de tipar!</p>
                  <p>ANDRONIC: Dar în cazul meu e un articol de știință. Sunt denumiri geografice, sunt date istorice. Nu mai înțelege nimeni nimic.</p>
                  <p>ȘTEFĂNESCU: Nici nu trebuie.</p>
                  <p>ANDRONIC: Dați-mi voie să vă arăt. Sunt fraze fără sens. Bunăoară, bunăoară aici. <hi rend="italic">(Citește:)</hi> „Vom arăta altă dată și păstrăm în acest scop probe pe care preferăm a nu le destăinui pentru moment — pe ce se întemeiază convingerea noastră că de la Prophtasia la Kabul, itinerariul eroului nostru a cunoscut faze insuficient studiate până azi și care ar merita să fie aduse la lumină.” Ei bine, în loc de Prophtasia știți ce a apărut? În loc de Kabul știți ce a ieșit?</p>
                  <p>ȘTEFĂNESCU <hi rend="italic">(ridică receptorul telefonului, care sună din nou)</hi>: Da!… Încă nu… Bine, bine… <hi rend="italic">(Răcnind:)</hi> Bine! <hi rend="italic">(Închizând telefonul:)</hi> Termină, Pompilian, termină odată, că mă-nnebunește tipografia!</p>
                  <p>POMPILIAN: Vine, vine!</p>
                  <p>ȘTEFĂNESCU <hi rend="italic">(către Andronic, expeditiv)</hi>: Domnule profesor, dacă vreți erată, fie și erată. Treceți dincolo, la o masă, scrieți pe o bucată de hârtie și mi-o aduceți.</p>
                  <p>ANDRONIC: O am aici. <hi rend="italic">(Scoate din buzunar o hârtie.)</hi>
                  </p>
                  <p>E gata scrisă.</p>
                  <p>ȘTEFĂNESCU: Cu atât mai bine. <hi rend="italic">(Îi ia hârtia din mână și o pune pe birou, într-un colț.)</hi>
                  </p>
                  <p>ANDRONIC: Aș mai avea multe de spus…</p>
                  <p>ȘTEFĂNESCU: Dar nu acum.</p>
                  <p>ANDRONIC: Sigur, nu acum… <hi rend="italic">(Se pregătește să plece.)</hi>
                  </p>
                  <p>Însă în ce privește onorariul…</p>
                  <p>ȘTEFĂNESCU: Ce onorar?</p>
                  <p>ANDRONIC: Era un tânăr adineauri aici… zicea că se ocupă el…</p>
                  <p>ȘTEFĂNESCU: Ce tânăr? Ce onorar? <hi rend="italic">(Sună telefonul. Ridică receptorul.)</hi> Da… Agopian?… Care Agopian? La administrație, nu aici. <hi rend="italic">(Închide telefonul.)</hi> Dobitoc.</p>
                  <p>ANDRONIC <hi rend="italic">(intimidat de enervarea lui Ștefănescu)</hi>: Eu vă las. Am onoarea… <hi rend="italic">(Iese.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_XIII2"/>SCENA XIII</head>
                  <p>ȘTEFĂNESCU, POMPILIAN</p>
                  <p>POMPILIAN <hi rend="italic">(a terminat cursivul și s-a repezit cu el spre boxă, lovindu-se de altfel de Andronic, care tocmai ieșea. Intră în boxă și întinde manuscrisul)</hi>: S-a făcut.</p>
                  <p>ȘTEFĂNESCU: Despre ce ai scris?</p>
                  <p>POMPILIAN: Despre reforma bacalaureatului.</p>
                  <p>ȘTEFĂNESCU: Pentru sau contra?</p>
                  <p>POMPILIAN: Pentru.</p>
                  <p>ȘTEFĂNESCU: O făcuși! Nu știi că directorul e la cuțite cu Brănescu de la Instrucție?</p>
                  <p>POMPILIAN: Zău?</p>
                  <p>ȘTEFĂNESCU <hi rend="italic">(ținând manuscrisul în mână)</hi>: Acu ce vrei să fac cu ăsta? La coș! <hi rend="italic">(E gata să-l arunce într-adevăr la coș. Pompilian i-l ia înapoi cu o mișcare scurtă.)</hi>
                  </p>
                  <p>POMPILIAN: Stai, șefule, că altu’ nu scriu. Dă-l încoa’ să-l schimb. Ia să vedem! <hi rend="italic">(Scoate stiloul din buzunar și începe să citească:)</hi> „Noua reformă a bacalaureatului este un eveniment fericit pentru învățământul nostru secundar.” <hi rend="italic">(Ștergând și scriind:)</hi> Este un eveniment nefericit. <hi rend="italic">(Către Ștefănescu, plin de subînțeles:)</hi> Ai, ce zici?</p>
                  <p>ȘTEFĂNESCU <hi rend="italic">(mulțumit)</hi>: Așa da. Dă-i drumul. Repede.</p>
                  <p>POMPILIAN: În trei minute. <hi rend="italic">(Se întoarce în redacție, și, în picioare, la masă, își reface manuscrisul, ștergând și adăugând din când în când câte ceva.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_XIV2"/>SCENA XIV</head>
                  <p>ACEIAȘI, DIRECTORUL</p>
                  <p>Intră Directorul prin dreapta. Patruzeci și cinci de ani. Încă tânăr și zvelt. Costum de vară, deschis, elegant. Nimic strigător, dar eleganța lui contrastează vizibil cu ținuta delăsată a celorlalți redactori.</p>
                  <p>POMPILIAN <hi rend="italic">(continuând să scrie)</hi>: Am onoarea să vă salut, domnule director!</p>
                  <p>DIRECTORUL <hi rend="italic">(în trecere spre boxă, cu neatenție)</hi>: Bună ziua, Pompilian. <hi rend="italic">(Intră în boxă.)</hi> Ai ceva pentru mine, Ștefănescule?</p>
                  <p>ȘTEFĂNESCU: Azi nimic. Ieri erau niște hârtii. Le-am lăsat pe birou, la dumneata.</p>
                  <p>DIRECTORUL: N-am putut să trec ieri. </p>
                  <p>ȘTEFĂNESCU: Știu.</p>
                  <p>DIRECTORUL: Dar. Am telefonat. S-a scos articolul cu ovăzul din pagina cincea?</p>
                  <p>ȘTEFĂNESCU: S-a scos.</p>
                  <p>DIRECTORUL: Uite ce e, Ștefănescu: de aici încolo, câteva zile, niciun cuvânt despre ovăz. Ovăz, grâu, porumb… Nimic. Nu există. Înțeles?</p>
                  <p>ȘTEFĂNESCU: Înțeles.</p>
                  <p>DIRECTORUL <hi rend="italic">(zărește pe birou, într-un colț, fotografia fetei blonde și o ia în mână)</hi>: Dar asta ce-i!</p>
                  <p>ȘTEFĂNESCU: Care?</p>
                  <p>DIRECTORUL: Fotografia asta. <hi rend="italic">(O privește.)</hi> Nostimă fată!</p>
                  <p>ȘTEFĂNESCU: O nebună. Vrea să-i punem poza la gazetă.</p>
                  <p>DIRECTORUL <hi rend="italic">(foarte liniștit rupe fotografia în patru și-o aruncă la coș)</hi>: Și asta? <hi rend="italic">(A luat în mână erata lăsată de Andronic și o parcurge cu privirea, citind câte un cuvânt.)</hi> Prophtasia… Marocardo… Oxyartes… Ce-i asta?</p>
                  <p>ȘTEFĂNESCU: Alt nebun… Vrea erată. Auzi dumneata: erată!</p>
                  <p>DIRECTORUL <hi rend="italic">(cu același gest de mai sus, rupe hârtia, aruncând-o la coș)</hi>: Cum stai cu gazeta?</p>
                  <p>ȘTEFĂNESCU: Prost. Peste un ceas trebuie să închei provincia, și n-am pân’ la ora asta mai nimic.</p>
                  <p>DIRECTORUL: Ai nevoie de-un articol?</p>
                  <p>ȘTEFĂNESCU: Mi-ar trebui un editorial.</p>
                  <p>DIRECTORUL: Editorial n-am timp. Îți fac o casetă pentru ultima pagină.</p>
                  <p>ȘTEFĂNESCU: Fie și casetă.</p>
                  <p>DIRECTORUL: Mă duc s-o scriu. <hi rend="italic">(Iese din boxă și se îndreaptă spre ușa din fund a direcției, dar se oprește în treacăt la masa lui Pompilian, pe care îl întreabă cu neglijență:)</hi> Despre ce scrii, Pompilian?</p>
                  <p>POMPILIAN: Despre reforma bacalaureatului. Îi trag un frecuș lui Brănescu de la Instrucție, de-o să ne țină minte.</p>
                  <p>DIRECTORUL: Te dai la el?</p>
                  <p>POMPILIAN: Tare. Tare de tot.</p>
                  <p>DIRECTORUL: Asta nu se poate.</p>
                  <p>POMPILIAN: De ce, domnule director?</p>
                  <p>DIRECTORUL: Pentru că nu se poate.</p>
                  <p>POMPILIAN: Bine, dar dom’ Ștefănescu zicea adineauri… <hi rend="italic">(Către Ștefănescu, ridicând vocea, ca să fie auzit din boxă:)</hi> Șefule!… Nu ziceai că Brănescu de la Instrucție…</p>
                  <p>ȘTEFĂNESCU: E la cuțite cu directorul.</p>
                  <p>DIRECTORUL: Ei, „la cuțite”! Exagerați și voi. Și pe urmă, trebuie să fim obiectivi. </p>
                  <p>ȘTEFĂNESCU: Te-ai împăcat cu Brănescu?</p>
                  <p>DIRECTORUL: L-am văzut ieri într-o chestie.</p>
                  <p>ȘTEFĂNESCU: Ei, atunci, da. Să fim obiectivi. Schimbă macazul, Pompilian. </p>
                  <p>POMPILIAN: Iar? Fir-ar al dracului de articol! M-apucă noaptea cu el.</p>
                  <p>DIRECTORUL: Vino la mine, în birou, să-l văd și eu <hi rend="italic">(Prin ușa din fund, intră la direcție, lăsând ușa deschisă.)</hi>
                  </p>
                  <p>POMPILIAN <hi rend="italic">(îl urmează, citind începutul articolului)</hi>: „Noua reformă a bacalaureatului este un eveniment nefericit pentru învățământul nostru secundar.” <hi rend="italic">(Cu tocul șterge un cuvânt.)</hi> Este un eveniment fericit.</p>
               </div>
               <div type="div3">
                  <head>
                     <anchor xml:id="id_SCENA_XV1"/>SCENA XV</head>
                  <p>ȘTEFĂNESCU, POMPILIAN, MAGDA</p>
                  <p>MAGDA <hi rend="italic">(intră prin stingă, e foarte tânără, simplu îmbrăcată într-o rochie sportivă de dimineață; i se adresează lui Pompilian, tocmai când acesta a ajuns aproape în pragul direcției și e gata să intre)</hi>: Mă iertați că vă întrerup, domnule. Aș vrea să vorbesc cu domnul Alexandru Andronic. </p>
                  <p>POMPILIAN <hi rend="italic">(căutând)</hi>: Andronic… Andronic… Parc-am auzit de numele ăsta… O fi din administrație… <hi rend="italic">(Intră la direcție și închide ușa după el.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_XVI1"/>SCENA XVI</head>
                  <p>ȘTEFĂNESCU, MAGDA</p>
                  <p>Magda rămâne un moment nedumerită în fața ușii închise. Pe urmă, uitându-se în dreapta și în stânga, cu oarecare curiozitate, vine în planul I. Îl observă în sfârșit pe Ștefănescu și intră în boxă.</p>
                  <p>MAGDA: Bună ziua, domnule! </p>
                  <p>ȘTEFĂNESCU <hi rend="italic">(nici nu ridică privirea din hârtii)</hi>: Da.</p>
                  <p>MAGDA: Vă pot cere o informație?</p>
                  <p>ȘTEFĂNESCU <hi rend="italic">(același joc)</hi>: Nu.</p>
                  <p>MAGDA: Păcat. <hi rend="italic">(Puțin intimidată de bruschețea răspunsului, ezită, parcă ar vrea să plece, face un pas spre ușa boxei, se oprește.)</hi> Totuși… <hi rend="italic">(Pe urmă, repede:)</hi> Domnul Andronic la ce oră vine?</p>
                  <p>ȘTBFĂNESCU <hi rend="italic">(sărind:)</hi> Cum? Iar vine?</p>
                  <p>MAGDA: Așadar, a fost.</p>
                  <p>ȘTEFĂNESCU: A fost, dar vine iar?</p>
                  <p>MAGDA: Asta nu știu. Tocmai de asta întreb.</p>
                  <p>ȘTEFĂNESCU: Și eu de unde să știu?</p>
                  <p>MAGDA: Nu e redactor aici? </p>
                  <p>ȘTEFĂNESCU: Redactor! Asta ne-ar mai lipsi!</p>
                  <p>MAGDA: Totuși, în ziarul de astăzi, e un articol semnat cu numele lui.</p>
                  <p>ȘTEFĂNESCU: Da. Un articol. Unul singur. Și e de ajuns un articol ca să nu mai am liniște. De azi-dimineață, de când a apărut, numai cu el am avut de-a face.</p>
                  <p>MAGDA: Nu mă miră. </p>
                  <p>ȘTEFĂNESCU: Te pomenești că dumneata tot pentru articolul ăsta ai venit!</p>
                  <p>MAGDA <hi rend="italic">(după o ezitare)</hi>: Da… Aș fi vrut să cer unele lămuriri.</p>
                  <p>ȘTEFĂNESCU: Mie?</p>
                  <p>MAGDA: Domnului Andronic. Dar dacă nu-i aici.. <hi rend="italic">(După o pauză:)</hi> Vedeți, articolul afirmă unele lucruri ciudate, aș putea spune tulburătoare… Dacă s-ar adeveri, ar fi îngrozitor… Până acum era stabilit că drumul de la Prophtasia la Kabul, Alexandru l-a făcut în iarna 330—329 înainte de Hristos... Domnul Andronic pretinde însă că abia un an mai târziu, în iarna 329—328.</p>
                  <p>ȘTEFĂNESCU <hi rend="italic">(nerăbdător)</hi>: Bine, dar ce importanță…</p>
                  <p>MAGDA: Imensă, domnule. Știu că vreți să spuneți că data aceasta a mai fost susținută înainte și de alți istorici, că, de exemplu, Hoygharth și Wuertemburg adoptă aceeași cronologie.</p>
                  <p>ȘTEFĂNESCU: Ascultă, domnișoară. Puțin îmi pasă.</p>
                  <p>MAGDA <hi rend="italic">(îl întrerupe; vorbește animat)</hi>: Vă cred. Și mie puțin mi-ar păsa dacă ar fi numai atât. Dar domnul Andronic face o ipoteză îngrozitoare, insinuează, afirmă, că în 330 Alexandru s-ar fi putut afla în Media, <hi rend="italic">(subliniind)</hi> în 330, în momentul asasinării lui Parmenion, ba chiar că ar fi luat parte la asasinat.</p>
                  <p>ȘTEFĂNESCU <hi rend="italic">(fierbând)</hi>: Ei și?</p>
                  <p>MAGDA: Ar fi groaznic. E o crimă oribilă. Alexandru nu poate… Alexandru nu trebuie…</p>
                  <p>ȘTEFĂNESCU <hi rend="italic">(izbucnind)</hi>: Ia ascultă domnișoară. Dumneata ai timp de glume. Eu n-am.</p>
                  <p>MAGDA: Dar nu glumesc deloc. Nici n-aș îndrăzni cu lucruri atât de grave.</p>
                  <p>ȘTEFĂNESCU: Grave! Fleacuri. Prostii. Idei fixe. Eu n-am timp. Înțelegi? N-am timp. Eu fac aici o gazetă. Știi dumneata ce e o gazetă? Fapte, fapte, fapte! Și dumneata mă ții de vorbă ca să-mi spui povești cu Alexandru cel Mare. Că a făcut, că a dres, că s-a dus, că nu s-a dus. Din partea mea, ducă-se! La 329, la 330, sau la 3330, mie totuna mi-e. Treaba lui. Treaba dumitale. Pe mine să mă lăsați în pace. Eu am de lucru. Înțelegi? Pricepi?</p>
                  <p>Mă auzi?</p>
                  <p>MAGDA <hi rend="italic">(care nu și-a pierdut cumpătul, cu toată izbucnirea lui Ștefănescu)</hi>: Înțeleg. Pricep. Mai ales aud… Dar îmi pare rău.</p>
               </div>
               <div type="div3">
                  <head>
                     <anchor xml:id="id_SCENA_XVII1"/>SCENA XVII</head>
                  <p>ACEIAȘI, POMPILIAN</p>
                  <p>POMPILIAN <hi rend="italic">(ieșind de le direcție)</hi>: Șefule, s-a terminat. <hi rend="italic">(Vine repede spre boxă, cu manuscrisul în mână.)</hi>Uite-ți cursivul. Să nu mă ții, că nu stau. Salutare!</p>
                  <p>ȘTEFĂNESCU: Un moment, să-l citesc. </p>
                  <p>POMPILIAN: Nu-i nevoie. L-a văzut directoru’. A zis că merge. Dă-i literă și trimite-l. Salutare!</p>
                  <p>ȘTEFĂNESCU <hi rend="italic">(a luat articolul și scrie pe el cu creionul într-un colț, probabil indicația de literă)</hi>: Pompilian!</p>
                  <p>POMPILIAN <hi rend="italic">(furios, speriat că va fi din nou reținut)</hi>: Ce mai e?</p>
                  <p>ȘTEFĂNESCU: Lasă manuscrisul jos la tipografie. Tot ești în drum.</p>
                  <p>POMPILIAN <hi rend="italic">(ia articolul și dispare în mare grabă)</hi>: Salutare!</p>
               </div>
               <div type="div3">
                  <head>
                     <anchor xml:id="id_SCENA_XVIII1"/>SCENA XVIII</head>
                  <p>ȘTEFĂNESCU, MAGDA</p>
                  <p>MAGDA: Înainte de plec, mai pot pune o întrebare?</p>
                  <p>ȘTEFĂNESCU <hi rend="italic">(potolit între timp)</hi>: Scurtă.</p>
                  <p>MAGDA: Chiar dacă e indiscretă?</p>
                  <p>ȘTEFĂNESCU: Dacă e scurtă, nu e indiscretă.</p>
                  <p>MAGDA: Despre ce e vorba în articolul acestui domn… Pompilian?</p>
                  <p>ȘTEFANESCU: Despre un om pontic. Brănescu de la Instrucție.</p>
                  <p>MAGDA: Îl laudă sau îl atacă?</p>
                  <p>ȘTEFANESCU: Îl atacă. Ba nu, îl laudă.</p>
                  <p>MAGDA: Totuna. Îl laudă, îl atacă, oricum, n-are nicio importanță. Crezi într-adevăr că Brănescu e mai interesant decât Alexandru cel Mare? Crezi că toată gazeta asta, cu toți oamenii ei, cu Brănescu, cu Pompilian, cu dumneata, există? Există într-adevăr? Crezi că sunteți mai adevărați, mai vii, crezi că sunteți mai frumoși decât Alexandra cel Mare?... <hi rend="italic">(Un moment a rămas pe gânduri; pe urmă, brusc:)</hi> Bună ziua, domnule! <hi rend="italic">(Iese din boxă.)</hi>
                  </p>
                  <p>ȘTEFANESCU <hi rend="italic">(puțin intrigat)</hi>: Domnișoară! <hi rend="italic">(Magda nu întoarce capul. Se îndreaptă liniștită spre ușa de ieșire din stânga. El se ridică de la birou și din boxei o mai strigă o dată:)</hi> Domnișoară! </p>
                  <p>MAGDA <hi rend="italic">(se oprește, se întoarce)</hi>: Ce s-a întâmplat?</p>
                  <p>ȘTEFĂNESCU: Domnișoară… <hi rend="italic">(Se apropie de ea.)</hi> La urma urmelor, ce-ți pasă dumitale de Alexandru cel Mare?</p>
                  <p>MAGDA <hi rend="italic">(simplu)</hi>: Îl cunosc.</p>
                  <p>ȘTEFĂNESCU: Pe cine?</p>
                  <p>MAGDA: Pe Alexandru cel Mare. <hi rend="italic">(Cu gravitate, cu ușoară emoție:)</hi> Îl cunosc. Îl știu. L-am văzut. Uneori îl văd. </p>
                  <p>ȘTEFĂNESCU <hi rend="italic">(nedumerit, îngrijorat)</hi>: Nu înțeleg.</p>
                  <p>MAGDA: Sigur că nu înțelegi. Dar eu, sunt clipe când îl văd foarte bine. Aș putea să-i vorbesc… Uite! Suntem în iunie <hi rend="italic">(schimbare de voce)</hi>, 2, 3, 4 iunie 323. Nopți grele de vară în Asia. Corturile ard încă de soarele zilei. Patruzeci de mii de oameni dorm încinși, cu spada în mină, cu scutul la căpătâi. Un singur om veghează, sub stele albe, și printre stele, steaua lui, care încă n-a căzut. Are treizeci și trei de ani. A cucerit jumătate de planetă și are mâinile pure. Mâini albe, lungi, tinere. În zori, va face un semn și cei patruzeci de mii de oameni se vor pune din nou în mișcare, să cuprindă cu armele cât pământ a rămas. În zori! Dar e încă noapte. Și steaua lui, care n-a căzut, va cădea. Apropie-te de el. Mâinile lui ard… Fruntea e caldă… Buzele sunt palide…</p>
                  <p>ȘTEFĂNESCU <hi rend="italic">(foarte îngrijorat)</hi>: Domnișoară, poate ți-e rău…</p>
                  <p>MAGDA <hi rend="italic">(continuă încă un moment reveria începută, și pe urma izbucnește în râs </hi>－ <hi rend="italic">râs tânăr, sincer)</hi>: Te-am speriat.</p>
                  <p>ȘTEFĂNESCU <hi rend="italic">(sever)</hi>: Dumneata… dacă ai fi fata mra, nu te-aș lăsa să umbli pe stradă, cu capul în nori.</p>
                  <p>MAGDA: Dar nu sunt. Și nici nu vreau. Dumneata, întoarce-te la faptele dumitale diverse. Eu plec… cu Alexandru cel Mare. <hi rend="italic">(Iese prin stânga, râzând ușor, copilărește, fericită.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_XIX1"/>SCENA XIX</head>
                  <p>ȘTEFĂNESCU, apoi DIRECTORUL</p>
                  <p>Ștefănescu rămâne singur în scenă, privind lung după fata care a ieșit. Telefonul din boxă sună, dar el nu aude. Face câțiva pași spre planul I al scenei, încet, îngândurat. Când ajunge la ușa boxei, se oprește în prag, rezemat cu spatele de boxă. Telefonul sună mereu. În momentul acesta intră Directorul, din cabinetul lui, cu un manuscris în mână. Sa apropie de Ștefănescu, care nu-l aude.</p>
                  <p>DIRECTORUL <hi rend="italic">(lovindu-l ușor pe umăr)</hi>: Ce-i cu dumneata?</p>
                  <p>ȘTEFĂNESCU <hi rend="italic">(indiferent)</hi>: Nimic.</p>
                  <p>DIRECTORUL <hi rend="italic">(arătând cu capul spre telefonul care sună mereu)</hi>: Nu răspunzi?</p>
                  <p>ȘTEFĂNESCU <hi rend="italic">(într-o doară)</hi>: Ba da. <hi rend="italic">(Intră fără precipitarea obișnuită în boxă și ridică receptorul.)</hi> Da… Eu… Nu… <hi rend="italic">(Bruscă ridicare de voce:)</hi> Am zis: nu! Schimbă! Schimbă tot. <hi rend="italic">(A revenit la stilul normal, a reintrat în funcțiune.)</hi> Ridici cursivul cu un vingalac… șase-șaptele… în pagina doua… Da… <hi rend="italic">(Închide telefonul, se așază la masă, pe urmă, către Director:)</hi> Ai terminat caseta?</p>
                  <p>DIRECTORUL <hi rend="italic">(dându-i manuscrisul)</hi>: Uite-o. Ce zici, n-ar merge editorial?</p>
                  <p>ȘTEFĂNESCU <hi rend="italic">(răsfoind foile manuscrisului)</hi>: Cam scurt pentru editorial.</p>
                  <p>DIRECTORUL: Mai rărești rândurile.</p>
                  <p>STEFĂNESCU: Să-ncercăm. Semnezi?</p>
                  <p>DIRECTORUL <hi rend="italic">(blazat)</hi>: Cu inițiale. E de ajuns.</p>
                  <p>ȘTEFĂNESCU: Ba, uneori, prea mult. <hi rend="italic">(Continuă să lucreze în tăcere.)</hi>
                  </p>
                  <p>DIRECTORUL <hi rend="italic">(și-a aprins o țigară și se așază pe un colț de masă; după un timp)</hi>: M-am uitat prin gazetă.</p>
                  <p>Moartă. N-are nimic. Nimic.</p>
                  <p>ȘTEFĂNESCU: Ce să-i fac? O scriu eu?</p>
                  <p>DIRECTORUL: Știri vechi. Reportaje răsuflate. Articole idioate… Ai văzut articolul lui Grigoriu?</p>
                  <p>ȘTEFĂNESCU: E un om subțire. Și are idei.</p>
                  <p>DIRECTORUL: Mie nu-mi trebuie oameni subțiri. Și </p>
                  <p>n-am ce face cu ideile lor. <hi rend="italic">(Ironic:)</hi> Idei! Ideile omoară o gazetă.</p>
                  <p>ȘTEFĂNESCU: Nu pe a noastră, în orice caz.</p>
                  <p>DIRECTORUL: A noastră! Gazeta noastră e o porcărie.</p>
                  <p>ȘTEFĂNESCU: Mai mare chiar decât crezi. Dar ce să fac cu o redacție neplătită de trei luni? Oamenii nu mai pot.</p>
                  <p>DIRECTORUL: Las’, că se aranjează ei. Nu-l plâng eu pe Pompilian.</p>
                  <p>ȘTEFĂNESCU: Pe Pompilian, nu. Dar pe Voicu, dar pe Grigoriu?</p>
                  <p>DIRECTORUL: Se învârtesc.</p>
                  <p>ȘTEFĂNESCU: Și dacă nu pot să se „învârtească”? Și dacă nu se pricep?</p>
                  <p>DIRECTORUL: Foarte râu. Eu ce să le fac? Eu închid ochii. Restul e treaba lor. Să mai ciupească și ei, de ici, de colo…</p>
                  <p>ȘTEFĂNESCU: Bună școală, n-am ce zice.</p>
                  <p>DIRECTORUL: Nu suntem aici într-un pension de fete. Suntem într-o redacție. </p>
                  <p>ȘTEFĂNESCU: Și încă ce redacție!</p>
                  <p>DIRECTORUL: Să lăsăm gluma. Așa nu mai merge.</p>
                  <p>ȘTEFĂNESCU: Ba, deocamdată, de bine de rău, mai merge. Dar mă întreb cât timp. Uite, zincografia nu mai vrea să lucreze. Și azi mi-au oprit patru clișee. Vor bani.</p>
                  <p>DIRECTORUL: Canalii.</p>
                  <p>ȘTEFĂNESCU: Mai grav e cu tipografia. Mă tem că ne lasă.</p>
                  <p>DIRECTORUL: Alte canalii.</p>
                  <p>ȘTEFĂNESCU: Ne trebuie bani.</p>
                  <p>DIRECTORUL: Nu, Ștefănescule, ne trebuie altceva. Ne trebuie o lovitură. O lovitură, înțelegi? Ceva tare, tare. Ceva senzațional.</p>
                  <p>ȘTEFĂNESCU: O bombă.</p>
                  <p>DIRECTORUL: Da. O bombă. Un scandal. O crimă. </p>
                  <p>ȘTEFĂNESCU: Crimele nu rentează. Sunt în toate gazetele.</p>
                  <p>DIRECTORUL: Poate că ai dreptate. În orice caz, un scandal. Ceva care să răsune, să aducă cititori, să ridice tirajul.</p>
                  <p>ȘTEFĂNESCU <hi rend="italic">(ridică receptorul telefonului, care din nou sună)</hi>: Da… <hi rend="italic">(Strigând:)</hi> Cum?… De ce?… Ei, drăcia dracului… <hi rend="italic">(Trântește receptorul și închide furios telefonul.)</hi> Lua-v-ar dracul cu tipografie cu tot!</p>
                  <p>DIRECTORUL: Ce s-a întâmplat?</p>
                  <p>ȘTEFĂNESCU: Mi-au încurcat toată paginația. Una spun eu, alta fac ei. Iar o să iasă o halima. </p>
                  <p>DIRECTORUL: De ce nu te duci până jos, în atelier? Mai scutură-i puțin..</p>
                  <p>ȘTEFĂNESCU: M-aș duce, dar n-am pe cine să las aici. Te pomenești că sună provincia între timp.</p>
                  <p>DIRECTORUL: Rămân eu… dacă nu stai mult.</p>
                  <p>ȘTEFĂNESCU: În cinci minute sunt înapoi. <hi rend="italic">(Strânge de pe masă oarecare hârtii, șpalturi, manuscrise și pleacă cu ele.)</hi>
                  </p>
                  <p>DIRECTORUL: Și gândește-te la ce ți-am spus. O lovitură. Ne trebuie o lovitură.</p>
               </div>
               <div type="div3">
                  <head>
                     <anchor xml:id="id_SCENA_XX"/>SCENA XX</head>
                  <p>DIRECTORUL, POMPILIAN</p>
                  <p>DIRECTORUL <hi rend="italic">(rămas singur, înconjoară masa lui Ștefănescu, se uită distrat prin hârtii)</hi>: O lovitură… o lovitură… <hi rend="italic">(Se așază pe scaunul lui Ștefănescu și își aprinde o țigară.)</hi>
                  </p>
                  <p>POMPILIAN <hi rend="italic">(intră în mare grabă prin stânga, se repede la ușa direcției, o deschide)</hi>: Domnule director! <hi rend="italic">(A băgat de seamă că nu e nimeni la direcție, și se întoarce.)</hi> Niță! Șefule! Directorul a plecat?</p>
                  <p>DIRECTORUL <hi rend="italic">(leneș)</hi>: Ce e, Pompilian?</p>
                  <p>POMPILIAN: Acolo sunteți? <hi rend="italic">(Vine grabnic spre boxă și se oprește în pragul ei. E, în mod vizibil, purtătorul unei mari vești.)</hi> Domnule director! Să vă spun una… să-ncremeniți!</p>
                  <p>DIRECTORUL <hi rend="italic">(mai degrabă indiferent)</hi>: Spune.</p>
                  <p>POMPILIAN: Cine credeți că e jos?</p>
                  <p>DIRECTORUL: Unde jos?</p>
                  <p>POMPILIAN: Jos, la noi. Pe scări.</p>
                  <p>DIRECTORUL <hi rend="italic">(ridicare din umeri)</hi>: Știu eu?!</p>
                  <p>POMPILIAN <hi rend="italic">(se apropie de birou, se reazemă cu amândouă mâinile de margine, se apleacă peste masă)</hi>: Bucșan.</p>
                  <p>DIRECTORUL <hi rend="italic">(surprins, neîncrezător)</hi>: Griguță?</p>
                  <p>POMPILIAN: El.</p>
                  <p>DIRECTORUL <hi rend="italic">(care nu poate crede)</hi>: Bucșan-Remet?</p>
                  <p>POMPILIAN: În persoană.</p>
                  <p>DIRECTORUL: Fugi d-acolo!</p>
                  <p>POMPILIAN <hi rend="italic">(vexat)</hi>: Dom’le director, îmi pare rău! Nu-l cunosc eu pe Bucșan? L-am văzut cu ochii mei, jos la poartă. Întreba la ce etaj e „Deșteptarea” și dacă directoru-i aici. Vine, vă spun ca vine. Am luat-o ’nainte pe scări să v-anunț. </p>
                  <p>DIRECTORUL <hi rend="italic">(e într-adevăr uimit; se ridică în picioare)</hi>: Bucșan aici! <hi rend="italic">(Repede:)</hi> Pompilian, șterge-o.</p>
                  <p>POMPILIAN: Am dispărut.</p>
                  <p>DIRECTORUL: Dar rămâi pe aproape. Stai pe la administrație. Cine știe? Poate avem nevoie de tine.</p>
                  <p>POMPILIAN: Am înțeles. <hi rend="italic">(Iese repede prin dreapta.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_XXI"/>SCENA XXI</head>
                  <p>DIRECTORUL, BUCȘAN</p>
                  <p>DIRECTORUL <hi rend="italic">(ieșind în întâmpinarea lui Bucșan, care intră prin stânga)</hi>: Coane Griguță! Dumneata la noi? Ce surpriză! Dar de ce te-ai deranjat? De ce nu mi-ai dat un telefon? Veneam eu.</p>
                  <p>BUCȘAN <hi rend="italic">(cincizeci de ani. Eleganță sobră, precisă. Răceală neafectată)</hi>: Așteptai un telefon? De la mine?</p>
                  <p>DIRECTORUL: Daa… Eu, totdeauna aștept.</p>
                  <p>BUCȘAN: Totdeauna — și mai ales astăzi?</p>
                  <p>DIRECTORUL: De ce „mai ales”?</p>
                  <p>BUCȘAN: Ascultă! Să vorbim limpede.</p>
                  <p>DIRECTORUL: Să vorbim — dar nu aici. Vino la mine, în birou. <hi rend="italic">(Gest cu mâna spre biroul direcției.)</hi>
                  </p>
                  <p>BUCȘAN: Nu, Prefer aici. E mai sigur. <hi rend="italic">(Privește de jur împrejur.)</hi> Sunt mai multe ieșiri. Și pe urmă, sper să nu fie mult de vorbă. Ia spune-mi: cât vrei?</p>
                  <p>DIRECTORUL: Cât mai mult. Dar pentru ce?</p>
                  <p>BUCȘAN: Pentru infamia de azi.</p>
                  <p>DIRECTORUL <hi rend="italic">(după un moment de gândire)</hi>: Care din ele?</p>
                  <p>BUCȘAN: Sunt mai multe?</p>
                  <p>DIRECTORUL: Niciodată una singură. Deviza mea.</p>
                  <p>BUCȘAN: Și a gazetei dumitale…</p>
                  <p>DIRECTORUL: Da. În fiecare zi, mai multe infamii, cât mai multe cu putință. Numai că în momentul de față nu știu exact la care din ele te referi.</p>
                  <p>BUCȘAN: Cinic — ai?</p>
                  <p>DIRECTORUL: Nu. Surprins. Sincer surprins. Nu știu despre ce e vorba…</p>
                  <p>BUCȘAN: E în gazeta dumitale de astăzi un articol foarte interesant.</p>
                  <p>DIRECTORUL: Imposibil!</p>
                  <p>BUCȘAN: Ba da, ba da…</p>
                  <p>DIRECTORUL: Serios? Mă flatezi, coane Griguță. Mă flatezi, dar nu cred.</p>
                  <p>BUCȘAN <hi rend="italic">(cu ironie)</hi>: Poate n-ai citit.</p>
                  <p>DIRECTORUL: Ba, din întâmplare, azi am citit. De la cap la altul. <hi rend="italic">(Ia de pe masa lui Voicu un număr din „Deșteptarea” și îl ține în mână, privindu-l.)</hi> Opt pagini de prostii și vechituri.</p>
                  <p>BUCȘAN: Iar între aceste prostii și vechituri, bine camuflat, un mare șantaj.</p>
                  <p>DIRECTORUL <hi rend="italic">(râde)</hi>: Cum exagerezi, coane Griguță! Un mare șantaj! Cel mult câteva mici găinării. Îmi cunosc gazeta și îmi cunosc oamenii. Nu e nici unul între ei capabil de un mare șantaj.</p>
                  <p>BUCȘAN: Dar dumneata ești capabil!</p>
                  <p>DIRECTORUL: Da, când îmi dau osteneala.</p>
                  <p>BUCȘAN: Și ți-ai dat-o.</p>
                  <p>DIRECTORUL: Coane Griguță, nu vrei să-mi explici?</p>
                  <p>BUCȘAN: Ba da. Tocmai de aceea am venit. Ascultă-mă: mie îmi plac corsarii. Când mă atacă din față. Mă supără doar când îmi sar din spate. Vreau să vorbim sincer: ca între bandiți. Ca între doi bandiți onorabili. Spune: ce vrei? cât vrei?</p>
                  <p>DIRECTORUL: Ești brutal.</p>
                  <p>BUCȘAN: Sunt grăbit.</p>
                  <p>DIRECTORUL: Și rău informat. Ca toți oamenii grăbiți. Habar n-am la ce faci aluzie. Poate… poate la afacerea Canin.</p>
                  <p>BUCȘAN: Și la afacerea Canin.</p>
                  <p>DIRECTORUL: Ei bine, îți dau cuvântul meu de onoare că până aseară n-am știut că ești amestecat în ea. Nu știam că e afacerea dumitale. Știam că faci petrol, știam că faci metalurgie, nu știam că lucrezi în cereale.</p>
                  <p>BUCȘAN: Dar ai aflat… la timp.</p>
                  <p>DIRECTORUL: Aseară. Și îndată ce am aflat, am dat ordin să se scoată din gazetă orice aluzie, cât de vagă, în chestia cerealelor. Era un întreg articol despre prețul ovăzului, și s-a scos din pagină.</p>
                  <p>BUCȘAN: Din pura generozitate.</p>
                  <p>DIRECTORUL: Nu. Din calcul. Știam, bănuiam, că ți-ar fi agreabil ca timp de zece-cincisprezece zile să nu se prea vorbească despre afacerea asta. Cel puțin până la încheierea definitiva a contractelor. Și mai știam că dacă voi veni să te vizitez, să zicem poimâine, voi găsi la dumneata oarecare înțelegere.</p>
                  <p>BUCȘAN: Și oarecare bani.</p>
                  <p>DIRECTORUL: Văd că-ți plac expresiile triviale. Da. Fie: oarecare bani. Știam ca n-o să-mi faci dificultăți.</p>
                  <p>BUCȘAN: Dar ca să fii mai sigur, ai preferat să ameninți.</p>
                  <p>DIRECTORUL: Nu.</p>
                  <p>BUCȘAN: Ba da. Să ameninți, să strângi documente. Să le închizi în sertarul dumitale. Și să insinuezi că ești gata să le publici… altă dată. Vechiul sistem de șantaj: altă dată.</p>
                  <p>DIRECTORUL: Coane Griguță, iartă-mă; nu știi ce vorbești.</p>
                  <p>BUCȘAN: Se poate. Dar știu să citesc. <hi rend="italic">(Îi smulge ziarul din mână, îl deschide grăbit, caută ceva, și pe urmă i-l viră sub ochi.)</hi> Asta ce e?</p>
                  <p>DIRECTORUL: Alexandru cel Mare în Media. <hi rend="italic">(După o secundă:)</hi> Ce ai dumneata comun cu Alexandru cel Mare?</p>
                  <p>BUCȘAN: Multe. Dacă citești printre rânduri. Ascultă! <hi rend="italic">(Citind:)</hi> „Alexandru cel Mare așteaptă încă un an pentru a da o nouă lovitură, și aceasta nu pentru că spiritul său de aventură nu-l împinge mai departe, ci pentru că se lovește acum de problema gravă a cerealelor. El trebuie să hrănească importante efective de cavalerie, și chiar dacă ar izbuti să organizeze un monopol al ovăzului…” <hi rend="italic">(Ridică ochii din ziar.)</hi> Un monopol al ovăzului — nu e clar?</p>
                  <p>DIRECTORUL: Vrei să spui că-i o aluzie la afacerea Carun?</p>
                  <p>BUCȘAN: Aluzie? Nu. Atac direct. Ascultă mai departe. <hi rend="italic">(Citește subliniind fiecare intenție:)</hi> „Vom arăta altă dată — vezi, altă dată — și păstrăm în acest scop probe pe care preferăm a nu le destăinui pentru moment — evident că preferi! — pe ce se întemeiază convingerea noastră — sigur! convingerea! ești un om de convingeri dumneata!... — că între Protar și Carun itinerariul eroului nostru a cunoscut faze insuficient studiate <hi rend="italic">(pronunțând cuvânt cu cuvânt)</hi> și care ar merita să fie aduse la lumină”. E clar, nu? <hi rend="italic">(Aruncă gazeta pe masă.)</hi> Plătește sau aduc la lumină.</p>
                  <p>DIRECTORUL <hi rend="italic">(a ascultat tot timpul nedumerit, dar calm. Ia gazeta în mână și se uită cu atenție la articolul citit)</hi>: E o prostie. O confuzie. O eroare.</p>
                  <p>BUCȘAN: E ceva mai simplu: un șantaj.</p>
                  <p>DIRECTORUL: Nu înțeleg nimic.</p>
                  <p>BUCȘAN: Ba eu înțeleg tot. Sau, ca să fiu drept, e un lucru pe care nici eu nu-l înțeleg. De unde ai dumneata informații asupra afacerii Protar?</p>
                  <p>DIRECTORUL: Protar? Ce-i aia?</p>
                  <p>BUCȘAN: O publici în gazetă, și pe urmă mă-ntrebi pe mine ce-i aia? Proiectul e în cartoanele mele de un an. Credeam că nu-l știe nimeni. Văd că m-am înșelat. Tocmai de aceea am venit să te întreb: Ce știi? Cât știi? Și cât vrei pentru ceea ce știi?</p>
                  <p>DIRECTORUL: Coane Griguță, de vrut aș vrea mult, dar nu știu nimic.</p>
                  <p>BUCȘAN: Prin urmare, refuzi.</p>
                  <p>DIRECTORUL: Refuz să înțeleg. Refuz să cred. Am impresia că-ți bați joc de mine. Îmi arăți un articol idiot, un foileton de istorie — Alexandru cel Mare! — scris dracu știe de cine… <hi rend="italic">(Ia gazeta în mână și se uită la semnătura foiletonului.)</hi> Alexandru Andronic! Cine o mai fi și ăsta…</p>
                  <p>BUCȘAN: Nu știi cine e?</p>
                  <p>DIRECTORUL: Nu.</p>
                  <p>BUCȘAN: Nu-l cunoști?</p>
                  <p>DIRECTORUL: Nu.</p>
                  <p>BUCȘAN: Joci tare. Joci mai tare decât credeam. Dar greșești, te previn. Eu știu să lupt.</p>
                  <p>DIRECTORUL: Coane Griguță…</p>
                  <p>BUCȘAN: Am terminat, pentru azi. Te sfătuiesc să te gândești bine la ce faci. Mă găsești mâine dimineață la nouă, la birou. Poate te răzgândești între timp și n-ar fi rău — crede-mă pe mine.</p>
                  <p>DIRECTORUL: La urma urmelor… poate că ai dreptate… poate… cine știe?... poate că mă răzgândesc…</p>
                  <p rend="italic">(Bucșan iese repede prin stânga, fără să salute.)</p>
               </div>
               <div type="div3">
                  <head>
                     <anchor xml:id="id_SCENA_XXII"/>SCENA XXII</head>
                  <p>DIRECTORUL, pe urmă POMPILIAN</p>
                  <p>DIRECTORUL <hi rend="italic">(rămas pe gânduri)</hi>: Protar… Protar… <hi rend="italic">(Cu o mișcare decisă, merge spre telefonul din boxă și formează în grabă un număr.)</hi> Alo! Tipografia? Ștefănescu e acolo? Spune-i să urce sus. Imediat. Îl aștept. <hi rend="italic">(Închide telefonul și iese din boxă.)</hi> Pompilian!</p>
                  <p>POMPILIAN <hi rend="italic">(intră prin dreapta)</hi>: A plecat?</p>
                  <p>DIRECTORUL: Pompilian, cine este Alexandru Andronic?</p>
                  <p>POMPILIAN: Andronic? Am mai auzit de numele ăsta, astăzi, da’ cine e habar n-am.</p>
                  <p>DIRECTORUL: E la noi în redacție. Unul cu numele ăsta sau cu un pseudonim?</p>
                  <p>POMPILIAN: Nu cred— n-am auzit…</p>
                  <p>DIRECTORUL: Articolul ăsta l-ai văzut? <hi rend="italic">(Îi arată foiletonul din gazetă.)</hi>
                  </p>
                  <p>POMPILIAN: Alexandru cel Mare în Media, de Alexandru Andronic… O fi vrun colaborator din afară.</p>
                  <p>DIRECTORUL: Da, se poate, dar trebuie să știm cine e.</p>
               </div>
               <div type="div3">
                  <head>
                     <anchor xml:id="id_SCENA_XXIII"/>SCENA XXIII</head>
                  <p>ACEIAȘI, VOICU</p>
                  <p>VOICU <hi rend="italic">(intrând prin stânga)</hi>: Să trăiți, domnule director. <hi rend="italic">(Către Pompilian:)</hi> Agopian a venit?</p>
                  <p>POMPILIAN: Nu.</p>
                  <p>VOICU: Domnule director, vă rog să mă iertați, dar eu nu mai pot. Zicea Agopian că ne dă azi ceva din chenzină, și…</p>
                  <p>DIRECTORUL: Lasă asta acum.</p>
                  <p>VOICU: N-am nici un ban, domnule director.</p>
                  <p>DIRECTORUL: Nici eu n-am. Dar o să avem. Și tu și eu, și toată gazeta. Cunoști pe unul Andronic? </p>
                  <p>VOICU: A fost pe aici.</p>
                  <p>DIRECTORUL: Când?</p>
                  <p>VOICU: Azi-dimineață. Zicea că se întoarce. Dar eu am plecat. Poate s-a întors.</p>
                  <p>DIRECTORUL: Ce voia?</p>
                  <p>VOICU: Vă căuta pe dumneavoastră.</p>
                  <p>DIRECTORUL: Pe mine? De ce?</p>
                  <p>VOICU: N-a vrut să spună. Zicea că e o chestie de extremă importanță.</p>
                  <p>DIRECTORUL: Avea dreptate. De extremă importanță.</p>
                  <p>VOICU: M-aș mira. Arăta mai mult a ageamiu. Zicea ca-i profesor.</p>
                  <p>DIRECTORUL: Și încă ce profesor! Ar putea să ne dea lecții. La toți. Băieți, pe Andronic asta trebuie să-l găsim. Astăzi. Neapărat. De sub pământ. Cu orice preț!</p>
               </div>
               <div type="div3">
                  <head>
                     <anchor xml:id="id_SCENA_XXIV"/>SCENA XXIV</head>
                  <p>ACEIAȘI, ȘTEFĂNESCU</p>
                  <p>ȘTEFĂNESCU: M-ai chemat, dom’le director?</p>
                  <p>DIRECTORUL: Ștefănescule, am găsit.</p>
                  <p>ȘTEFĂNESCU: Ce?</p>
                  <p>DIRECTORUL: Lovitura. Marea lovitură!</p>
                  <p>ȘTEFĂNESCU <hi rend="italic">(sceptic)</hi>: Zău?</p>
                  <p>DIRECTORUL <hi rend="italic">(strânge gazeta în mână)</hi>: O am, o am aici.</p>
                  <p>ȘTEFĂNESCU: Unde?</p>
                  <p>DIRECTORLL: Unde te așteptai mai puțin. În gazeta noastră.</p>
                  <p>ȘTEFĂNESCU: Să văd.</p>
                  <p>DIRECTORUL: Uite. <hi rend="italic">(Îi dă ziarul în mână și îi arată cu degetul foiletonul.)</hi> E mai mult decât o lovitură. E o revoluție! Ștefănescule, eu am plecat. Rămâi aici. Nu te dezlipești de lângă telefon. Fii gata pentru o ediție specială. În orice caz, păstrează-mi o pagină liberă. <hi rend="italic">(Se îndreaptă spre ieșirea din stânga, urmat de cei doi. Din prag, se mai întoarce o dată la Ștefănescu.)</hi> Curaj! O să avem știri mari la ultima oră. <hi rend="italic">(Iese.)</hi>
                  </p>
                  <p>ȘTEFĂNESCU <hi rend="italic">(uimit, nu-și poate lua ochii de la foileton)</hi>: Alexandru cel Mare… la ultima oră!</p>
                  <p>CORTINA</p>
               </div>
            </div>
            <div type="div2">
               <head>
                  <anchor xml:id="id_ACTUL_II2"/>Actul II</head>
               <p>După-amiaza aceleiași zile. Orele cinci-șase. Odaia de lucru a profesorului Andronic. În peretele din fund, spre stânga, o ușă care dă în antret. În peretele din dreapta, planul I, o ușă ce duce spre altă încăpere a apartamentului. Toți pereții sunt acoperiți cu cărți. Rafturi simple de lemn, fără vitrine, înțesate de cărți. Într-un colț, o scară mică, dublă, de bibliotecă. În mijlocul odăii, un birou, două fotolii. Pe birou, cărți, fișe, toate într-o firească dezordine. În fund, o măsuță și un aparat radio.</p>
               <div type="div3">
                  <head>
                     <anchor xml:id="id_SCENA_I_22"/>SCENA I</head>
                  <p>ANA, MAGDA</p>
                  <p>La ridicarea cortinei, aparatul de radio e deschis, iar Ana, servitoarea profesorului Andronic, stă lângă aparat și ascultă cu mare atenție. Se transmite o conferință. Vocea conferențiarului răsună puternic în toată odaia.</p>
                  <p>„Că în Phrigia, și mai ales la Gordium, Alexandru a fost în iarna anului 333, că bătălia de la Issus în Cilicia a urmat în primăvara aceluiași an, că asediul Tyrului, iar pe urmă asediul cetății Gaza au loc într-o succesiune de timp bine determinată, că întreaga campanie din Egipt se termină în ultimul trimestru al anului 332 și primele luni ale anului 331 －toate aceste aserțiuni, pe care istoria le primește drept definitiv stabilite, ar putea fi puse la îndoială, și în orice caz, ar merita să fie supuse unui nou examen, mai…”</p>
                  <p rend="italic">(Se aude sunând de afară. Soneria tulbură și acoperă pe moment vocea aparatului, dar Ana nu se mișcă și ascultă mai departe.)</p>
                  <p>„ …atent, mai sever, mai puțin respectuos cu anumite adevăruri, care au de partea lor calitatea de a fi vechi, dar nu neapărat și virtutea de a fi incontestabile. Întreaga cronologie a războaielor alexandrine e susceptibilă de revizuire”.</p>
                  <p rend="italic">(Se aude din nou soneria, de astă dată mai lung, mai insistent. Ana e vădit contrariată, dar — n-om încotro — se decide să deschidă. Întoarce un buton al aparatului de radio, făcând să se audă emisiunea mai încet, și iese prin ușa din fund, lăsând-o dată de perete. După o clipă, se aude din antreu vocea Magdei: „Domnul profesor Andronic locuiește aici? În tot acest timp, vocea de la radio, continuă, mai scăzut, dar distinct.)</p>
                  <p>„ … Chiar acolo unde consensul istoricilor părea că exclude orice îndoială, noi avem dreptul să reexaminăm lucrurile, atât timp cât nu ne aflăm în fața unor documente precise. De multe ori, ipoteze cu totul plauzibile, întărite de considerațiuni savante, cad în fața unor fapte mărunte, dar irecuzabile. Popasul lui Alexandru cel Mare la Troia are loc într-adevăr în 334? îndoiala e legitimă. Ceva mai mult: îndoiala se poate extinde asupra faptului însuși. Popasul la Troia a avut loc? A avut cu adevărat loc? Legenda îl vrea pe Alexandru cel Mare aplecat acolo asupra mormântului lui Ahile. E mai mult decât o legendă, e un simbol. Epopeea se întâlnește cu istoria, eroul lui Homer cu elevul lui Aristotel. Imagine majestuoasă, imagine de nesfârșită măreție, dar omul de știință nu are dreptul să fie sedus de asemenea frumuseți când adevărul lor istoric este nesigur, și cu atât mai puțin când el este categoric fals.”</p>
                  <p rend="italic">(Ana se reîntoarce în odaie, urmată de Magda. Magda e într-o rochie de după-masă, un taior ușor de vată. Intră cu oarecare timiditate. Din prag, aruncă o privite cercetătoare prin odaie, privirea cuiva care intră prima oară într-o casă necunoscută.)</p>
                  <p>MAGDA: Nu e aici?</p>
                  <p>ANA <hi rend="italic">(cu degetul la gură, îi face semn să tacă)</hi>: Sssst! <hi rend="italic">(Merge spre aparatul de radio. Întoarce butonul, întărind sunetul. Vocea conferențiarului răsună din nou puternică. Magda, de la primele cuvinte, e interesată de subiect și se apropie da radio. Amândouă, Ana de o parte, Magda de cealaltă parte a aparatului, ascultă cu mare atenție.)</hi>
                  </p>
                  <p>„ … Foarte puține sunt datele certe, absolut certe, din istoria războaielor lui Alexandru cel Mare. E de exemplu sigur că armatele lui trec Tigrul în septembrie 331 înainte de Hristos, în ultima zi a lunii, și această preciziune o datorăm împrejurării că trecerea fluviului coincide cu eclipsa de lună de la 30 septembrie 331. Asemenea coincidențe nu sunt multe în cronologia alexandrină. Istoricul poate să regrete lipsa lor, căci istoricul dorește cât mai multă preciziune, dar figura lui Alexandru cel Mare nu pierde nimic din nesiguranța datelor. Miturile sunt mult mai puternice decât documentele, și poate că ceea ce este cu deosebire fascinant în marele macedonean este misterul ce încă azi, după douăzeci și trei de veacuri, înconjoară și ascunde miraculoasa sa aventură.” </p>
                  <p rend="italic">(Conferința s-a terminat. Ana și Magda rămân încă cu aceeași încordată atenție, asupra aparatului de radio. După câteva secunde, se aude vocea speaketiței: „În ciclul «Mituri și eroi» a vorbit domnul profesor Alexandru Andronic despre Alexandru cel Mare”. Ana întoarce butonul care se stinge.)</p>
                  <p>MAGDA: Cum? El a vorbit? El a fost?</p>
                  <p>ANA: Da. Dumnealui.</p>
                  <p>MAGDA: Prin urmare… nu-i acasă.</p>
                  <p>ANA: Păi… <hi rend="italic">(lovind cu palma aparatul de radio)</hi> dacă-i aici, cum o să fie acasă?</p>
                  <p>MAGDA: Atunci… mă duc.</p>
                  <p>ANA: Da’ cine sunteți dumneavoastră, ca să-i spun. </p>
                  <p>MAGDA: Nu mă cunoaște. Nu cred să mă cunoască.</p>
                  <p>ANA: Da’ ce nu stați, că acu trebuie să vie și dumnealui. A zis că de la Radio vine de-a dreptul acasă, că nici nu-i departe.</p>
                  <p>MAGDA: Poate întârzie…</p>
                  <p>ANA: Aș! Nu-l cunoașteți. Se vede bine că nu-l cunoașteți. Dumnealui nu întârzie niciodată. A vorbit, a spus omul ce-a avut de spus — drept acasă vine… Da’ frumos a vorbit!</p>
                  <p>ANA: Da, frumos…</p>
                  <p>MAGDA: Frumos și tare. Mă și mir, zău. Aici acasă, abia deschide gura, abia-l auzi. Nu prea e vorbăreț. Cât e ziua de mare, stă colo, la masă. Citește și scrie; scrie și citește.</p>
                  <p>MAGDA <hi rend="italic">(privind de jur împrejurul bibliotecii)</hi>: Are ce citi.</p>
                  <p>ANA: Da, zău. Multe mai sunt. Și mereu vin. Nu e zi de la Dumnezeu să nu vie câte trei, câte patru. Nu mai are loc de ele. Pe masă cărți, sub masă cărți, pe scaune cărți — unde te-ntorci, cărți. Eu să le scutur și nu le mai dau de rost, dar dumnealui să le citească!</p>
                  <p>MAGDA <hi rend="italic">(s-a apropiat de birou, se uită o clipă la cărțile de pe masă și ia, cu mișcare subită, de interes, una din ele)</hi>: Cartea asta e nouă? Primită de curând?</p>
                  <p>ANA: S-o vedem. <hi rend="italic">(Ia cartea în mână. O cântărește, o deschide, pipăie o foaie, pe urmă o închide la loc și i-o înapoiază.)</hi> E-n grecește.</p>
                  <p>MAGDA: După ce o cunoști?</p>
                  <p>ANA: Ei! După multe. Pe toate le cunosc. M-am învățat cu ele. Numai s-o iau în mână și spun care cum e. Sunt unele de scârțâie, când le deschizi, ca o ușă neunsă. Altele nici nu le auzi. Sunt și cărțile ca oamenii: unele tac, altele țipă.</p>
                  <p>MAGDA: Și altele râd.</p>
                  <p>ANA: Ba, de râs, nu le-am auzit să râdă. Ia ascultați? <hi rend="italic">(Gest cu degetul: o secundă amândouă ascultă cu urechea ațintită spre cărțile din rafturi.)</hi> E câte una care trosnește din senin, ca butucul iarna în vatră. Parc-ar vrea să zică ceva, da’ nu știu ce.</p>
                  <p>MAGDA: Poate că știe domnul profesor.</p>
                  <p>ANA: Ei, dumnealui pe toate le știe... Domnișoară, nu vă supărați, să punem cartea la loc așa cum a fost, că dacă bagă de seamă c-am mișcat-o din loc, atâta ne trebuie. Să nu-i umble cineva pe masă, că e rău de tot. Eu nici nu mă ating de masă. Zac hârtiile pe ea, cu lunile…</p>
                  <p rend="italic">(Magda potrivește cartea la loc. Se aude de afară soneria.)</p>
                  <p>MAGDA: A venit.</p>
                  <p>ANA: Nu e el. <hi rend="italic">(Cu mirare:)</hi> Cine să fie?</p>
                  <p>MAGDA: Poate că totuși el e.</p>
                  <p>ANA: Nu, nu. Nu sună niciodată. Are cheie. Cine să fie?</p>
                  <p>MAGDA: Eu mă duc.</p>
                  <p>ANA: Da’ de ce? Stați liniștită. Eu cred că nici nu e la noi. N-are cine să fie. <hi rend="italic">(Ascultă cu atenție.)</hi> Vedeți? Nu mai sună. O fi greșit careva ușa. Și-adineauri, când ați sunat dumneavoastră întâi, mă gândeam nici să nu deschid. Tot așa ziceam, că-i o greșeală. La noi foarte rar să vie cineva. <hi rend="italic">(Se aude din nou soneria, mai lung decât prima dată.)</hi> Cine să fie? Poate că tot e cineva. Stați aicea, că mă duc să văd. <hi rend="italic">(Iese prin ușa din fund. Soneria se aude întruna. E afară cineva care insistă, care și-a pierdut răbdarea. În sfârșit, soneria încetează. Probabil că Ana a deschis și stă acum de vorbă cu noul-venit. După câteva secunde, ușa din fund se deschide brusc și intră Directorul.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_II_22"/>SCENA II</head>
                  <p>MAGDA, ANA, DIRECTORUL</p>
                  <p>DIRECTORUL: Domnul profesor Andronic?... </p>
                  <p>ANA <hi rend="italic">(care vine în urma lui, cam contrariată de năvălire)</hi>: Păi nu vă spusei că nu-i acasă? </p>
                  <p>DIRECTORUL <hi rend="italic">(cu o înclinare spre Magda)</hi>: Doamna Andronic?</p>
                  <p>MAGDA: Nu.</p>
                  <p>DIRECTORUL: Domnișoara Andronic?</p>
                  <p>MAGDA: Nici.</p>
                  <p>DIRECTORUL: O prietenă o domnului profesor? </p>
                  <p>MAGDA: Încă nu.</p>
                  <p>DIRECTORUL: O studentă?</p>
                  <p>MAGDA: Oarecum.</p>
                  <p>DIRECTORUL: Domnișoara. Vă rog să mă iertați; pun prea multe întrebări și nu dau nici o explicație. Dar trebuie neapărat să-l văd pe domnul profesor.</p>
                  <p>ANA: O fi trebuind, dar dacă nu-i acasă!… Cine sunteți dumneavoastră?</p>
                  <p>DIRECTORUL <hi rend="italic">(scurt, către Ana)</hi>: Dumneata să taci! <hi rend="italic">(Către Magda:)</hi> Domnișoară, sunteți singura care ați fi în drept aici să puneți această întrebare, dar e mai bine să vă spun de la început că nu pot răspunde.</p>
                  <p>MAGDA: Vă înșelați, domnule. Nu am niciun drept să pun întrebări în această casă. De altfel, nu am nimic să vă întreb și nu sunt curioasă să aflu.</p>
                  <p>DIRECTORUL: Cu atât mai Irine… Pentru că, în ce mă privește, sunt foarte curios… <hi rend="italic">(Se uită scrutător de jur împrejur.)</hi> și am multe lucruri de aflat. <hi rend="italic">(Merge spre birou, aruncă o privire asupra lucrurilor de pe el, ia în mină o carte, pe urmă un dosar, pe care îl deschide.)</hi>
                  </p>
                  <p>ANA: Vă rog să nu umblați acolo.</p>
                  <p>DIRECTORUL: Dumneata ești un personaj cu totul de prisos. Te rog să ieși. N-am nevoie de dumneata.</p>
                  <p>MAGDA: Vreți să spuneți că de mine aveți nevoie?</p>
                  <p>DIRECTORUL: Nu. Nici pe dumneavoastră nu vă rețin. <hi rend="italic">(Trece de cealaltă parte a biroului, pe care îl cercetează cu atenție, deși rapid. Trage câteva sertare, unul după altul, pe unele în grabă închizându-le, pe altele nu.)</hi>
                  </p>
                  <p>ANA: Te poftesc să le închizi la loc, că altfel strig.</p>
                  <p>DIRECTORUL: Strigă, dar ieși! <hi rend="italic">(A găsit un dosar care i se pare interesant. Se așază la birou și îl răsfoiește.)</hi>
                  </p>
                  <p>ANA <hi rend="italic">(către Magda)</hi>: Vai de mine! Ăsta e nebun. <hi rend="italic">(Către Director.)</hi> Ce te-a apucat, domnule? Lasă hârtiile în pace.</p>
                  <p>DIRECTORUL: Tot aicia ești? <hi rend="italic">(Către Magda:)</hi> E surprinzător că un om distins ca profesorul Andronic poate ține în casă o asemenea persoană.</p>
                  <p>ANA: Eu strig! Eu îl chem pe portar! Mă duc să-l chem!</p>
                  <p>MAGDA <hi rend="italic">(o oprește cu un gest ferm, liniștitor)</hi>: Rămâi aici. <hi rend="italic">(Se apropie de birou; foarte calmă:)</hi> Am impresia, domnule, că sunteți în căutarea unor documente…</p>
                  <p>DIRECTORUL <hi rend="italic">(răsfoiește mai departe dosarul, fără să ridice capul)</hi>: Da.</p>
                  <p>MAGDA: A unor documente importante. </p>
                  <p>DIRECTORUL <hi rend="italic">(același joc)</hi>: Da.</p>
                  <p>MAGDA: Foarte importante.</p>
                  <p>DIRECTORUL <hi rend="italic">(ridică scurt privirea)</hi>: Dumneavoastră știți ceva?</p>
                  <p>MAGDA: Mai mult bănuiesc decât știu.</p>
                  <p>DIRECTORUL: Ce?</p>
                  <p>MAGDA: Bănuiesc că daca un om binecrescut năvălește într-o casă străină în felul în care ați năvălit dumneavoastră și caută ceva, acel ceva nu poate fi decât foarte important.</p>
                  <p>DIRECTORUL: V-am prevenit că sunt grăbit. Știți sau nu știți ceva precis?</p>
                  <p>MAGDA: Da și nu.</p>
                  <p>DIRECTORUL: Ce-nseamnă da, ce-nseamnă nu? </p>
                  <p>MAGDA: Știu că domnul profesor a plecat cu o servietă. Că a pus în ea o serie de hârtii. Că a încuiat servieta cu cheia și a încercat broasca de câteva ori. Asta înseamnă da. Nu știu însă ce erau acele hârtii și nu știu dacă erau hârtiile pe care le căutați. Asta înseamnă nu.</p>
                  <p>DIRECTORUL: Și… unde e domnul profesor?</p>
                  <p>ANA: E la Radio… Acu’ trebuie…</p>
                  <p>MAGDA <hi rend="italic">(întrerupând)</hi>: E la Radio, și de acolo se duce la Universitate. Azi e miercuri. Totdeauna miercuri <hi rend="italic">(se uită la ceas)</hi> de la șase la șapte are curs.</p>
                  <p>DIRECTORUL: Pot să-i telefonez de aici? Unde e telefonul?</p>
                  <p>ANA: N-avem.</p>
                  <p>DIRECTORUL: Asta așa e. Toată dimineața v-am căutat în carte.</p>
                  <p>MAGDA: Și nici nu e bine să telefonați. Domnul profesor e în sala de curs. S-ar putea să nu răspundă. Mai bine vă duceți acolo. Îl găsiți sigur.</p>
                  <p>DIRECTORUL: Poate că aveți dreptate… <hi rend="italic">(Totuși ezită; parcă n-ar pleca.)</hi> Dar, de la curs, nu vine aici? </p>
                  <p>MAGDA: Uneori… <hi rend="italic">(Degajată:)</hi> Dacă vreți, așteptați.</p>
                  <p>DIRECTORUL: S-ar putea să întârzie?… </p>
                  <p>MAGDA: O oră, două…</p>
                  <p>ANA: Poate trei…</p>
                  <p>DIRECTORUL: Atunci, mă duc. <hi rend="italic">(Se înclină, curtenitor.)</hi> Domnișoară, vă cer scuze.</p>
                  <p>MAGDA: Nu aveți de ce. A fost foarte plăcut.</p>
                  <p>DIRECTORUL: Dacă mergeți în oraș, vă las în drum.</p>
                  <p>Am un taximetru jos, care așteaptă.</p>
                  <p>MAGDA: Vă mulțumesc, dar eu am de lucru. Ați ghicit bine adineauri. Sunt o studentă a domnului profesor Andronic. M-a chemat să-i copiez niște fișe.</p>
                  <p>DIRECTORUL: Îmi pare rău că v-am întrerupt. Bună ziua.</p>
                  <p>ANA <hi rend="italic">(ironică)</hi>: Mai poftiți pe la noi.</p>
                  <p>DIRECTORUL: Dumneata să taci. <hi rend="italic">(Iese.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_III_22"/>SCENA III</head>
                  <p>MAGDA, ANA</p>
                  <p>ANA <hi rend="italic">(rămâne în pragul ușii din fund și privește de acolo spre antret, până ce se aude o ușă trântită. Pe urmă reintră în cameră, închizând ușa din fund)</hi>: A plecat. Dacă nu erați aici, nu știu, zău, cum scăpăm de el… Da… să știți, domnul profesor n-are astăzi curs.</p>
                  <p>MAGDA: Știu.</p>
                  <p>ANA: Și nici servietă n-are.</p>
                  <p>MAGDA: Eu credeam că are.</p>
                  <p>ANA: Când o afla, nebuno, că l-ați păcălit, vine ’napoi.</p>
                  <p>MAGDA: N-are decât. Pe mine nu mă mai găsește.</p>
                  <p>ANA: Și eu nu-i mai deschid... <hi rend="italic">(Apropiindu-se de birou:)</hi> Ia te uită ce-a făcut! A încurcat toate hârtiile.</p>
                  <p>MAGDA: Primiți des asemenea vizite?</p>
                  <p>ANA: Ba nu primim deloc. Nu v-am spus că la noi nu vine nimeni?</p>
                  <p>MAGDA: Nimeni, nimeni?</p>
                  <p>ANA: Câteodată, așa, câte-un domn bătrân, câte-o fată urâtă.</p>
                  <p>MAGDA: Totdeauna urâtă?</p>
                  <p>ANA: Totdeauna. Parcă anume le alege. Și numai depre cărți vorbește cu ele. <hi rend="italic">(Pauză.)</hi> Dumneavoastră sunteți prima fată frumoasă care intră-n casa asta.</p>
                  <p>MAGDA: Eu tot despre cărți am venit să vorbesc.</p>
                  <p>ANA: Foarte rău. Mai mare păcatul! <hi rend="italic">(Se aude dinspre antreu o cheie ce se răsucește în broască, o ușă ce se deschide.)</hi> I-auziți! A venit. Dumnealui e.</p>
               </div>
               <div type="div3">
                  <head>
                     <anchor xml:id="id_SCENA_IV_22"/>SCENA IV</head>
                  <p>ACEIAȘI, ANDRONIC</p>
                  <p>ANA <hi rend="italic">(merge spre ușa din fund, o deschide, și din prag se adresează lui Andronic, care a rămas probabil în antret)</hi>: Conașule, vă așteaptă cineva în birou.</p>
                  <p>ANDRONIC <hi rend="italic">(de afară)</hi>: De mult?</p>
                  <p>ANA: Cam de multișor.</p>
                  <p>ANDRONIC <hi rend="italic">(intrând și zărind-o pe Magda)</hi>: Bună ziua, domnișoară.</p>
                  <p>MAGDA: Bună ziua, domnule profesor.</p>
                  <p>ANA: Foarte frumos ați vorbit la Radio, conașule! Mi-a plăcut. </p>
                  <p>ANDRONIC <hi rend="italic">(către Magda)</hi>: Domnișoară, nu trebuia să luați în nume de rău declarația prea sinceră a Anei. E o veche admiratoare a mea. E publicul meu credincios. <hi rend="italic">(Către Ana)</hi>: Îți mulțumesc, Ana. M-am gândit, în timp ce vorbeam, la dumneata. Știam că, chiar dacă nimeni nu m-ascultă, chiar dacă toate aparatele de radio sunt închise, unul e deschis…</p>
                  <p>ANA: Foarte frumos a fost…</p>
                  <p>ANDRONIC <hi rend="italic">(către Magda)</hi>: Vedeți?</p>
                  <p>ANA: Conașule, v-a căutat un domn.</p>
                  <p>ANDRONIC: Ce domn?</p>
                  <p>ANA: N-a vrut să spună, cine-i. Acu’ a ieșit pe ușă.</p>
                  <p>ANDRONIC: Poate domnul cu care m-am întâlnit pe scări. Era să ne lovim unul de altul, de prea mare grabă.</p>
                  <p>ANA: Atunci, să știți că el era Mai grăbit nici că se poate.</p>
                  <p>ANDRONIC: Bine, Ana. Îți mulțumesc.</p>
                  <p>ANA: Eu, acu vă las. <hi rend="italic">(Dă să iasă, dar se oprește, privindu-l fix pe Andronic.)</hi> Da’ asta ce mai e?</p>
                  <p>ANDRONIC: Ce?</p>
                  <p>ANA: Iar vă cade un nasture. </p>
                  <p>ANDRONIC: Unde?</p>
                  <p>ANA: Uite. <hi rend="italic">(Pune mâna pe nasturele hainei lui.)</hi>
                  </p>
                  <p>ANDRONIC: Ai dreptate. Cade.</p>
                  <p>ANA: Abia aseară l-am cusut.</p>
                  <p>ANDRONIC: Nu pe ăsta. Era altul. </p>
                  <p>ANA: Mereu cade câte unul. <hi rend="italic">(Scoțând din șorț un ac cu ață:)</hi> Stai să-l cos.</p>
                  <p>ANDRONIC: Nu acuma, Ana lasă. Mai târziu.</p>
                  <p>ANA <hi rend="italic">(bombănind și îndreptându-se spre ușa din fund, ca să iasă)</hi>: Pe urmă iar vă treziți fără el. <hi rend="italic">(O zărește pe Magda râzând amuzată de scena la care asistă.)</hi> Și râde lumea de noi. <hi rend="italic">(Iese.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_V_22"/>SCENA V</head>
                  <p>ANDRONIC, MAGDA</p>
                  <p>ANDRONIC: De ce râzi, domnișoară?</p>
                  <p>MAGDA: Pentru că… Pentru că mi-am adus aminte de cursul dumneavoastră.</p>
                  <p>ANDRONIC: E așa de vesel cursul meu?</p>
                  <p>MAGDA: Vă rog să nu vă supărați. E o, glumă. De multe ori, înainte de intrați în sala, ne întrebam — ba uneori chiar făceam prinsoare între noi — ne întrebam care din cei trei nasturi de la haină va lipsi.</p>
                  <p>ANDRONIC: Nu lipsește totdeauna același?</p>
                  <p>MAGDA: Nu. De cele mai multe ori <hi rend="italic">(arătând cu capul sau cu un gest mic cu mâna)</hi> ăsta, cel, din mijloc. Alteori, cel de jos. Mai rar, primul nasture, cel de lângă buzunar.</p>
                  <p>ANDRONIC: Foarte interesant cursul meu. Nu știam că am studenți așa de atenți… Și… nu se întâmplă niciodată ca toți trei nasturii să fie la locul lor?</p>
                  <p>MAGDA: Ba da. Foarte rar, dar se întâmplă. Ba chiar o dată am pierdut un pariu destul de mare din cauza asta.</p>
                  <p>ANDRONIC: Îmi pare rău. Dacă știam…</p>
                  <p>MAGDA <hi rend="italic">(gest de mic protest)</hi>: O!...</p>
                  <p>ANDRONIC: La drept vorbind, nu-mi aduc aminte de figura dumitale. Ești înscrisă la mine? Urmezi cursul meu?</p>
                  <p>MAGDA: L-am urmat. În primul semestru. <hi rend="italic">(Cu puțină ezitare:)</hi> Acum…</p>
                  <p>ANDRONIC: Numele dumitale <hi rend="italic">(căutând să-și aducă aminte)</hi> este…</p>
                  <p>MAGDA: Madga Minu.</p>
                  <p>ANDRONIC <hi rend="italic">(același joc)</hi>: Minu Magda… Minu Magda… <hi rend="italic">(Brusc:)</hi> Da. Îmi aduc aminte. Cred că-mi aduc aminte. Locul dumitale era… în fund.</p>
                  <p>MAGDA <hi rend="italic">(completând)</hi>: Lângă fereastră.</p>
                  <p>MAGDA: Da, lângă fereastră.</p>
                  <p>ANDRONIC; Da, da. Acum te văd... Ai făcut și o lucrare de seminar, astă-toamnă. Despre… Despre… Protocolul la curtea lui Alexandru cel Mare.</p>
                  <p>MAGDA: Cum? Țineți mirate?</p>
                  <p>ANDRONIC: Foarte bună lucrate. Excelentă!</p>
                  <p>Puțin cam îndrăzneață. Scrisă cu prea multă imaginație, dar foarte bună. Cred că ți-am dat miște cărți să le consulți.</p>
                  <p>MAGDA: A lui Bernoulli și a lui Spieker. Dar le-am înapoiat. Vi le-am lăsat la cancelarie.</p>
                  <p>ANDRONIC: Știu... Unde ai dispărut de atunci? Nu</p>
                  <p>te-am mai văzut la curs. De ce?</p>
                  <p>MAGDA: Sa vorbesc… deschis?</p>
                  <p>ANDRONIC: Sigur. Te rog.</p>
                  <p>MAGDA: Nu mai puteam suporta cursul dumneavoastră. Mă indigna. Mă înfuria.</p>
                  <p>ANDRONIC <hi rend="italic">(fără ironie)</hi>: foarte interesant.</p>
                  <p>MAGDA <hi rend="italic">(brusc, după un moment de reflecție)</hi>: Domnule profesor, mie îmi place Alexandru cel Mare.</p>
                  <p>ANDRONIC: Și mie.</p>
                  <p>MAGDA: Nu. Dumitale nu-ți place. Îl critici, n-ai încredere în el.</p>
                  <p>ANDRONIC: Face prea multe greșeli.</p>
                  <p>MAGDA <hi rend="italic">(scurt)</hi>: Nu-i adevărat!</p>
                  <p>ANDRONIC <hi rend="italic">(redevenind profesor)</hi>: Domnișoară Minu, tonul dumnitale pentru o studentă…</p>
                  <p>MAGDA <hi rend="italic">(redevenind și ea studentă)</hi>: Vă rog să mă iertați…</p>
                  <p>ANDRONIC <hi rend="italic">(mai degajat)</hi>: Prin urmare, ai plecat de la cursul meu, fiindcă nu erai de acord cu mine.</p>
                  <p>MAGDA: Vedeți, pentru dumneavoastră, Alexandru cel Mare este o problemă, un obiect de studiu…</p>
                  <p>ANDRONIC: Iar pentru dumneata?</p>
                  <p>MAGDA: E altceva. Un om. Un prieten. Mal mult decât atât.</p>
                  <p>ANDRONIC: O pasiune.</p>
                  <p>MAGDA: Da. O pasiune.</p>
                  <p>ANDRONIC: Veche?</p>
                  <p>MAGDA: Destul de veche. Încă din liceu…</p>
                  <p>ANDRONIC: Nu știam că fetele de liceu își caută pasiunile în cartea de istorie.</p>
                  <p>MAGDA: Râdeți de mine.</p>
                  <p>ANDRONIC: Nu râd. Ești o fată silitoare și gravă.</p>
                  <p>MAGDA: Nici silitoare, nici gravă. Mai degrabă leneșă și frivolă. Anul trecut, în iunie, nu mi-a lipsit mult să cad la bacalaureat… <hi rend="italic">(Cu o schimbare de ton:)</hi> Dar pe Alexandru cel Mare l-am iubit din primul moment.</p>
                  <p>ANDRONIC: Iubit?</p>
                  <p>MAGDA: Da. Iubit.</p>
                  <p>ANDRONIC: Ceea ce se cheamă iubit?</p>
                  <p>MAGDA: Cred că da.</p>
                  <p>ANDRONIC: Și cum s-a întâmplat?</p>
                  <p>MAGDA: Nu știu. Cum se întâmplă de obicei. L-am văzut și mi-a plăcut.</p>
                  <p>ANDRONIC <hi rend="italic">(jumătate întrebător)</hi>: E frumos?</p>
                  <p>MAGDA <hi rend="italic">(cu elan)</hi>. E foarte frumos. E frumos, e tânăr, e puțin nebun, e generos.</p>
                  <p>ANDRONIC: Puțin nebun, da. <hi rend="italic">(Cu un gest vag de îndoială:)</hi> Generos…</p>
                  <p>MAGDA: Cunosc gestul ăsta. Din cauza lui am plecat de la curs. De câte ori e vorba de Alexandru cel Mare, de strălucirea lui, de eroismul lui, dumneata ridici din umeri și faci un gest cu mâna, un semn de întrebare. <hi rend="italic">(Scurt:)</hi> Nu pot să te sufăr.</p>
                  <p>ANDRONIC: Îmi pare rău.</p>
                  <p>MAGDA: Știi cum îți spunem noi la curs? </p>
                  <p>ANDRONIC: Cine „noi”?</p>
                  <p>MAGDA: Noi, fetele.</p>
                  <p>ANDRONIC: Cum?</p>
                  <p>MAGDA: Alexandru cel Mare.</p>
                  <p>ANDRONIC: De ce?</p>
                  <p>MAGDA: Mai întâi, fiindcă te cheamă Alexandru. Ca pe el.</p>
                  <p>ANDRONIC: Și pe urmă?...</p>
                  <p>MAGDA: Pe urmă, fiindcă ești mic.</p>
                  <p>ANDRONIC: Găsești?</p>
                  <p>MAGDA: Sigur. În comparație cu el, ești mic. El e înalt, puternic, îndrăzneț. Dumneata ești timid.</p>
                  <p>ANDRONIC <hi rend="italic">(puțin vexat)</hi>: Domnișoară Minu…</p>
                  <p>MAGDA: Da. Ești timid. Alexandru cel Mic.</p>
                  <p>ANDRONIC: Domnișoară! Te fac atentă că felul dumitale de a vorbi cu un profesor — chiar dacă nu mai sunt profesorul dumitale…</p>
                  <p>MAGDA: Dar sunteți profesorul meu.</p>
                  <p>ANDRONIC: Cum?</p>
                  <p>MAGDA: Vreau să mă prezint la examen.</p>
                  <p>ANDRONIC: La mine?</p>
                  <p>MAGDA: Da.</p>
                  <p>ANDRONIC: Când?</p>
                  <p>MAGDA: În sesiunea asta, dacă se poate.</p>
                  <p>ANDRONIC <hi rend="italic">(bănuitor, sever)</hi>: Și de aceea vii aici?</p>
                  <p>MAGDA: O, nu! Să nu mă înțelegeți greșit. Eu examenele nu obișnuiesc să le trec la domiciliul profesorilor. E loc destul la facultate.</p>
                  <p>ANDRONIC: Te rog să mă scuzi. N-am vrut să te jignesc. Totuși, aș vrea să știu…</p>
                  <p>MAGDA: De ce am venit aici?</p>
                  <p>ANDRONIC: Da.</p>
                  <p>MAGDA: Am citit articolul dumneavoastră de astăzi…</p>
                  <p>ANDRONIC <hi rend="italic">(întrerupând)</hi>: Ce articol?</p>
                  <p>MAGDA: Articolul! Foiletonul din ziar… din „Deșteptarea”.</p>
                  <p>ANDRONIC: L-ai citit?</p>
                  <p>MAGDA: Da.</p>
                  <p>ANDRONIC <hi rend="italic">(dezolat)</hi>: L-ai citit! Prin urmare, se citește. Ce penibil!</p>
                  <p>MAGDA: Penibil? De ce?</p>
                  <p>ANDRONIC: Pentru că e plin de greșeli de tipar. Tot articolul e mutilat, desfigurat de greșeli. Desigur că n-ai înțeles nimic.</p>
                  <p>MAGDA: Ba da. Sau cel puțin cred.</p>
                  <p>ANDRONIC: Nu, nu. Nici eu nu mai înțeleg, eu, care l-am scris… Dar am dat o erată. O să apară mâine. <hi rend="italic">(Ia gazeta de pe birou și o agită.)</hi> Ce s-a petrecut cu articolul acesta e înspăimântător. Mă întreb cine l-a cules, cine l-a corectat. Parcă e un text căzut pe mâini de hotentoți, de canibali. Cuvintele cele mai simple sunt schimonosite. Nu mai vorbesc de termenii tehnici, de numele proprii… <hi rend="italic">(Parcurgând foiletonul:)</hi> Uite… uite... În loc de Marocardo apare Maroc; în loc de Kabul, apare Carun, în loc de Oxyaxtes, Ohrida; în loc de Prophtasia, Protar — auzi dumneata: Protar! Nu e frază, nu e rând să n-aibă greșeală. Cred că ai băgat de seamă!</p>
                  <p>MAGDA: Nu. N-am avut când. Am citit totul într-o suflare. Cu inima strânsă. Domnule profesor, am venit să-mi spuneți că nu-i adevărat.</p>
                  <p>ANDRONIC: Ce?</p>
                  <p>MAGDA: Alexandru nu l-a ucis pe Parmeniou. Alexandru n-a fost în Media.</p>
                  <p>ANDRONIC: Ba da.</p>
                  <p>MAGDA: Nu se poate. În orice caz, nu în 330. În 330 era la Kabul.</p>
                  <p>ANDRONIC: Nu ajunsese încă.</p>
                  <p>MAGDA: De unde știți?</p>
                  <p>ANDRONIC: Presupun.</p>
                  <p>MAGDA <hi rend="italic">(aproape cu violență)</hi>: N-aveți dreptul. Nu are nimeni dreptul.</p>
                  <p>ANDRONIC: Domnișoară Magda... Pui prea multă inimă în lucruri atât de vechi…</p>
                  <p>MAGDA: Pentru mine nu sunt vechi. Pentru mine sunt vii. Încă vii… Eu îl cunosc pe Alexandru. Îl cunosc, înțelegi?</p>
                  <p>ANDRONIC: Și eu cred că îl cunosc. De… <hi rend="italic">(aruncă o privire circulară asupra bibliotecii)</hi> de douăzeci de ani.</p>
                  <p>MAGDA <hi rend="italic">(cu ușor dispreț)</hi>: Din cărți.</p>
                  <p>ANDRONIC: Da. Din cărți. Știi dumneata un alt mijloc de a-l cunoaște pe Alexandru cel Mare? L-ai întâlnit dumneata în altă parte decât în cărți?</p>
                  <p>MAGA: În vis.</p>
                  <p>ANDRONIC: O! Atunci să știi că nu e el.</p>
                  <p>MAGDA: Ba da. Uneori îl văd. Uneori îl aud. Cunosc vocea lui, cunosc privirea lui – privirea lui arzătoare, ochii lui calzi și umezi.</p>
                  <p>ANDRONIC <hi rend="italic">(ca și cum ar confirma un răspuns la un examen)</hi>: Asta-i exact. Avea ochii umezi. Și Plutarh e de acord… „Umezeala ce răsărea în ochii lui…”</p>
                  <p>MAGDA: Cu ce orgoliu își ridică fruntea spre stele! Cu ce sfidare își lasă capul pe spate!</p>
                  <p>ANDRONIC: Inexact. Aici te înșeli. E o eroare. Obișnuia să încline capul spre stânga. Și Plutarh o spune… „Gâtul îl avea aplecat puțin pe umărul stâng.” Toți autorii sunt de acord.</p>
                  <p>MAGDA: Dar nici unul nu l-a văzut. Ca mine. Nici dumneata nu l-ai văzut. Niciodată.</p>
                  <p>ANDRONIC: Drept să spun, nu.</p>
                  <p>MAGDA: Uneori la curs, ascultându-te cum vorbeai despre el, aș fi vrut să te întrerup, aș fi vrut să strig. Vorbeai cu indiferență despre lucruri amețitor de frumoase. Cum puteai fi așa de rece, așa de absent?</p>
                  <p>ANDRONIC: Ce vrei? Eu sunt un profesor. Eu n-am viziuni. Eu nu mă întâlnesc noaptea în vis cu Alexandru cel Mare.</p>
                  <p>MAGDA: Cu atât mai rău pentru dumneata. Și totuși, erau clipe când se părea că înțelegi, că vezi. Erau momente în cursul dumitale, când lucrurile înviau deodată… Uite, astă-toamnă, în noiembrie, poate ai uitat, poate nu ții minte… într-o joi după masă, ningea, ningea pentru prima oară… Noi eram puțini în sală. Să fi fost douăzeci. Ai intrat târziu. Erai palid, puțin obosit. Ai început să vorbești cu vocea dumitale indiferentă de întotdeauna. Vorbeai despre plecarea lui Alexandru în Asia. Păreai plictisit, absent. Și deodată — nu știu cum s-a întâmplat — ai tresărit. Ai ridicat mâna cu un gest care deschidea porțile Asiei, porțile visului. Glasul îți vibra. În ochi aveai o mare lumină… Simțeam că te iubesc.</p>
                  <p>ANDRONIC <hi rend="italic">(puțin speriat)</hi>: Pe mine?</p>
                  <p>MAGDA: Pe dumneata. Pe el. Pe amândoi.</p>
                  <p>ANDRONIC: Era o confuzie.</p>
                  <p>MAGDA: Sigur că era o confuzie. Aveai dumneata grijă să ne trezești la timp. Să ne readuci la realitate. <hi rend="italic">(Cu ușor dispreț:)</hi> Alexandru cel Mic!</p>
                  <p>ANDRONIC: Domnișoară Magda, ești o copilă. O fată exaltată.</p>
                  <p>MAGDA: Știu. Mi s-a spus mereu acasă. Mama, tata, mătuși, unchi… Magda, ești exaltată. Magda, ești nebună. Și într-adevăr sunt. <hi rend="italic">(Jumătate glumind:)</hi> Ce păcat că nu ești și dumneata! Ne-am înțelege de minune.</p>
                  <p>ANDRONIC: Dar „el” este.</p>
                  <p>MAGDA: O, da! Și de aceea îl iubesc. Îmi venea să râd la curs, când te auzeam cum îl judeci. <hi rend="italic">(Profesoral:)</hi> E inexplicabil că Alexandru a făcut așa. E inadmisibil că a făcut altminterea. E de neînțeles că s-a dus. E absurd că s-a întors.” Îmi venea să râd cum te chinuiai să explici lucruri care nu se explică.</p>
                  <p>ANDRONIC: În știință totul se explică. </p>
                  <p>MAGDA: Se poate. Dar în viață nu. Alexandru știe asta. El merge cu mâinile libere, cu ochii închiși înainte, în neprevăzut, în plină aventură, până la capăt.</p>
                  <p>ANDRONIC: Și uneori până la crimă.</p>
                  <p>MAGDA <hi rend="italic">(violent)</hi>: Nu-i adevărat.</p>
                  <p>ANDRONIC <hi rend="italic">(cu vocea scăzută)</hi>: L-a ucis pe Parmenion.</p>
                  <p>MAGDA: Minți!</p>
                  <p>ANDRONIC <hi rend="italic">(moment de tăcere. Cuvântul a fost prea tare, dar omul de știință biruie)</hi>: E un fapt istoric. Îmi pare rău, dar l-a ucis.</p>
                  <p>MAGDA <hi rend="italic">(intens, surd)</hi>: El?</p>
                  <p>ANDRONIC: Da.</p>
                  <p>MAGDA: Cu mâna lui?</p>
                  <p>ANDRONIC: Cred că da.</p>
                  <p>MAGDA: Crezi? Ce ușor îți vine să arunci cuvintele. Crezi! <hi rend="italic">(Cu o schimbare de voce, fermă:)</hi> Nu avea niciun motiv să-l ucidă.</p>
                  <p>ANDRONIC: Niciunul. Și Plutarh spune la fel.</p>
                  <p>MAGDA: Dar Plutarh nu spune că l-a omorât el, cu mâna lui.</p>
                  <p>ANDRONIC: Nu. Asta spun eu. E o descoperire. Sau cel puțin o ipoteză.</p>
                  <p>MAGDA: Pe care n-a mai făcut-o nimeni înaintea dumitale?</p>
                  <p>ANDRONIC: Nimeni.</p>
                  <p>MAGDA: De ce îl urăști? Ce ai cu el?</p>
                  <p>ANDRONIC <hi rend="italic">(cu o ridicare din umeri)</hi>: Îl urăsc! Eu n-am dreptul să urăsc pe nimeni.</p>
                  <p>MAGDA: Dar nici să iubești.</p>
                  <p>ANDRONIC: Sunt un om de știință. Caut adevărul. Încerc să-l găsesc. În cazul de față, cred că l-am găsit Am probe.</p>
                  <p>MAGDA: Unde sunt?</p>
                  <p>ANDRONIC: Aici. <hi rend="italic">(Deschide un sertar:)</hi> Și aici. <hi rend="italic">(Deschide alt sertar:)</hi> Și dincolo. <hi rend="italic">(Arată cu degetul spre alt dosar de fișe.)</hi> Vrei să le vezi?</p>
                  <p>MAGDA: Da <hi rend="italic">(Bruscă răzgândire:)</hi> Sau mai bine nu. N-am ce face cu ele. <hi rend="italic">(Violent:)</hi> Păstrează-le! <hi rend="italic">(Se întoarce brusc spre ușă.)</hi>
                  </p>
                  <p>ANDRONIC: Magda!</p>
                  <p>MAGDA <hi rend="italic">(se oprește, se întoarce)</hi>: Păstrează-le! <hi rend="italic">(Mândră:)</hi> Alexandru e o flacără. N-ai s-o stingi dumneata. Cu toate planșele, cu toate fișele, cu toate cărțile n-ai s-o stingi E mai puternic, e mai viu, e mai frumos. E așa de frumos! Uită-te în ochii lui — drept în ochii lui — și spune-mi: nu ți-e frică de el?</p>
                  <p>ANDRONIC: Ba da. Totdeauna mi-a fost puțin frică de el.</p>
                  <p>MACDA: Vezi?</p>
                  <p>ANDRONIC: Totdeauna. Nu ne potrivim deloc. Eu sunt un om pașnic, așezat, doritor de liniște... </p>
                  <p>MAGDA: Timid…</p>
                  <p>ANDRONIC: Dacă vrei…</p>
                  <p>MAGDA: Alexandru cel Mic!</p>
                  <p>ANDRONIC: Fie și așa. El e însetat de aventură. E un erou. Mă sperie.</p>
                  <p>MAGDA: Pe mine mă fascinează.</p>
                  <p>ANDRONIC: Și pe mine puțin. Dar nu e bine să te apropii prea mult de el,</p>
                  <p>MAGDA: Ești prudent.</p>
                  <p>ANDRONIC: N-am fost totdeauna. Vezi, când am început să studiez nu aveam de gând să fac istorie. Mă preocupa filosofia. Visam o teză despre Aristot. Prin Aristot l-am cunoscut pe Alexandru. Și pe urmă… am rămas cu el.</p>
                  <p>MAGDA: Te-a cucerit.</p>
                  <p>ANDRONIC: M-a tulburat. Aveam douăzeci de ani. El avea douăzeci și unu, douăzeci și doi când l-am cunoscut. Tocmai venea din Aegea, după moartea lui Filip. Și se ducea spre Dunăre. Mie îmi place Dunărea. Credeam că vom face drumul împreună. Dar de acolo s-a întors scurt, nebunește, spre Teba.</p>
                  <p>MAGDA: A fost splendid.</p>
                  <p>ANDRONIC: Năucitor. Îmi pierdusem respirația.</p>
                  <p>MAGDA: Te cred.</p>
                  <p>ANDRONIC: Voiam să știu cine e omul ăsta. Voiam să scriu un portret al lui.</p>
                  <p>MAGDA: L-ai scris?</p>
                  <p>ANDRONIC: Trei ani am stat la Göttingen ca să-l scriu.</p>
                  <p>MAGDA: Unde e?</p>
                  <p>ANDRONIC: La dreapta dumitale. <hi rend="italic">(Magda se întoarce spre dreapta.)</hi> Raftul al doilea. <hi rend="italic">(Magda întinde mâna spre raftul indicat.)</hi> A cincea carte din stânga. <hi rend="italic">(Magda pune mâna pe o carte.)</hi> Nu. Cealaltă. </p>
                  <p>MAGDA <hi rend="italic">(scoate cartea și citește titlul)</hi>: Studien über das Bildnis Alexanders des Grossen.</p>
                  <p>ANDRONIC: Studii. Schițe. Nimic definitiv.</p>
                  <p>MAGDA: Și pe urmă?…</p>
                  <p>ANDRONIC: Pe urmă… toate cărțile pe care le vezi acolo… <hi rend="italic">(Arată cu mâna spre acel „raft al doilea”.)</hi>Toate despre el. Mereu și mereu.</p>
                  <p>MAGDA: De ce nu l-ai lăsat?</p>
                  <p>ANDRONIC: Pentru că n-am mai putut. De la Teba la Troia. Din Grecia în Asia, Susa, Persepolis, Ecbatana, drumul spre Indii, drumul spre ocean.</p>
                  <p>MAGDA: Pasionant.</p>
                  <p>ANDRONIC: Da — și obositor. De multe ori aș fi vrut să-i spun lui Alexandru cel Mare, să-i pot spune: destul! oprește! hai acasă!</p>
                  <p>MAGDA: Nu te-ar fi ascultat.</p>
                  <p>ANDRONIC: N-ar fi avut încredere în mine. Dar astăzi sunt mai bătrân decât el. Am patruzeci de ani. Sunt multe lucruri pe care el nici nu le bănuia și pe care eu le știu. Îmi pare rău că nu i le pot spune.</p>
                  <p>MAGDA <hi rend="italic">(cu un surâs)</hi>: Î le spun eu. Eu îl văd.</p>
                  <p>ANDRONIC <hi rend="italic">(glumind)</hi>: Da, dar dumneata îl adori. N-are să te creadă. Un bărbat nu crede în femeile care îl adoră… <hi rend="italic">(Serios:)</hi> Vezi, toată campania lui Alexandru în Asia este plină de greșeli. </p>
                  <p>MAGDA: Crezi?</p>
                  <p>ANDRONIC: Sunt sigur. Aș putea dovedi. Dar pentru asta mi-ar trebui timp. Mai întâi mi-ar trebui să pot reface întreg itinerariul lui Alexandru. De la Teba la capătul Indiei.</p>
                  <p>MAGDA: Eu l-am făcut.</p>
                  <p>ANDRONIC. În vis. Eu însă aș vrea să-l fac în realitate, pe teren. Îmi trebuie o cunoaștere perfectă a terenului. N-am încredere în geografi. Vreau să văd cu ochii mei. Aș vrea să străbat pas cu pas, metru cu metru, toate drumurile lui Alexandru.</p>
                  <p>MAGDA <hi rend="italic">(cucerită)</hi>: Ar fi minunat de frumos! <hi rend="italic">(Scurt practic:)</hi> Mă iei și pe mine.</p>
                  <p>ANDRONIC <hi rend="italic">(râzând)</hi>: Te iau. Mai ales că nu voi pleca niciodată.</p>
                  <p>MAGDA <hi rend="italic">(cu inocență)</hi>: De ce?</p>
                  <p>ANDRONIC: Nu-ți dai seama ce poate fi o asemenea călătorie. E o adevărată expediție. O caravană. Ar trebui ani mulți și bani mulți. Foarte mulți bani.</p>
                  <p>MAGDA: Și nu-i avem?</p>
                  <p>ANDRONIC: Nu. Am o leafă de profesor, din care trăiesc eu și biblioteca mea.</p>
                  <p>MAGDA: Iar eu…</p>
                  <p>ANDRONIC: Dumneata! <hi rend="italic">(Râzând:)</hi> Dumneata ai în poșetă bani pentru un bilet de cinematograf.</p>
                  <p>MAGDA: Și un abonament pe linia 16.</p>
                  <p>ANDRONIC: Care nu ne va duce prea departe.</p>
                  <p>MAGDA: Păcat! Ar fi așa de frumos!</p>
                  <p>ANDRONIC: Da. Frumos ar fi. Uite harta. <hi rend="italic">(Ia dintr-un colț al biroului o hartă și o deschide pe masă.)</hi>Hartă cu nume șterse. Cu fluvii secate. Cu cetăți dispărute.</p>
                  <p>MAGDA: Unde e Gaza? Unde e Gordium? Unde e Prophtasia?</p>
                  <p>ANDRONIC: Aici… și aici… și aici…</p>
                  <p rend="italic">(Lung moment de tăcere. De afară se aude soneria. Amândoi ridică privirea, care li se pierduse pe hartă. Soneria reîncepe insistent, energic. Pe urmă te oprește. Prin antreu se aude, nedistinct, vocea Anei și a Directorului.)</p>
                  <p>DIRECTORUL: Domnul profesor a venit? E acasă?</p>
                  <p>ANA: Da. A venit. Cum vă cheamă pe dumneavoastră, ca să-i spun cine sunteți.</p>
                  <p>DIRECTORUL: Las’ că-i spun eu.</p>
                  <p rend="italic">(Ușa din fund se deschide și apare Directorul, urmat de Ana.)</p>
               </div>
               <div type="div3">
                  <head>
                     <anchor xml:id="id_SCENA_VI_22"/>SCENA VI</head>
                  <p>ACEIAȘI, DIRECTORUL, ANA</p>
                  <p>DIRECTORUL: Domnul profesor Andronic?</p>
                  <p>ANDRONIC: Eu.</p>
                  <p>ANA: Dumnealui e, conașule, domnul care v-a căutat. Nici acum nu vrea să spună cum îl cheamă. Uite, a dat buzna peste mine.</p>
                  <p>ANDRONIC: Ana, ce fel de vorbă…</p>
                  <p>DIRECTORUL: Are dreptate, domnule profesor. E adevărat. Am dat buzna. Am năvălit. Dar veți înțelege graba mea. Dorința de a vă cunoaște. Nerăbdarea de a vă vorbi. Mai ales <hi rend="italic">(se uită sever spre Magda)</hi> că am fost copilărește indus în eroare. Mi s-a spus că sunteți la Universitate și că vă întoarceți decât seara târziu.</p>
                  <p>AVDRONIC: Vă, rog să luați loc. Ana, te poți duce.</p>
                  <p>ANA <hi rend="italic">(îmbufnată)</hi>: Păi de! Da’ nasturele ăsta când o să-l cos? <hi rend="italic">(Iese prin ușa din fund.)</hi>
                  </p>
                  <p>ANDRONIC: Lasă, mai târziu.</p>
               </div>
               <div type="div3">
                  <head>
                     <anchor xml:id="id_SCENA_VII_22"/>SCENA VII</head>
                  <p>MAGDA, ANDRONIC, DIRECTORUL</p>
                  <p>DIRECTORUL: Domnule profesor, numele meu este Borcea. I.D. Borcea. Sunt directorul ziarului „Deșteptarea”.</p>
                  <p>ANDRONIC <hi rend="italic">(fără compresare)</hi>: Îmi pare bine.</p>
                  <p>DIRECTORUL: Am fost informat că m-ați căutat azi-dimineață la redacție.</p>
                  <p>ANDRONIC: Da. Mi s-a spus însă că nu veniți niciodată.</p>
                  <p>DIRECTORUL: Niciodată! Viu când trebuie și pentru cine trebuie. Dovadă că am venit până aici.</p>
                  <p>ANDRONIC: Sunt măgulit.</p>
                  <p>DIRECTORUL: Eu sunt măgulit, domnule profesor… Vă rog să-mi spuneți cu toată încrederea ca vă aducea azi-dimineață la mine. Despre ce era vorba? Mi s-a spus că e o chestiune de extremă importanță.</p>
                  <p>ANDRONIC: Așa credeam. Dar am găsit acolo un domn — Ștefănescu mi se pare — care mi-a explicat că mă înșel și că de fapt chestiunea n-are nici o importanță.</p>
                  <p>DIRECTORUL <hi rend="italic">(enervat)</hi>: Ștefănescu… Un dobitoc.</p>
                  <p>ANDRONIC: Nu părea.</p>
                  <p>DIRECTORUL: În sfârșit… un meseriaș. Fără perspectivă, fără orizont.</p>
                  <p>ANDRONIC: Un om de treabă. Cam nervos, dar de treabă. I-am lăsat o erată și mi-a promis că o va publica. E tot ce mai puteam dori.</p>
                  <p>DIRECTORUL <hi rend="italic">(apăsat, cu intenție)</hi>: Tot? Absolut tot?</p>
                  <p>ANDRONIC <hi rend="italic">(nu înțelege, se uită la Director, se uita la Magda)</hi>: Da…</p>
                  <p>DIRECTORUL: Domnule profesor, vă înțeleg. Sunt lucruri pe care nu le putem discuta decât între patru ochi.</p>
                  <p>MAGDA: Eu vă las.</p>
                  <p>ANDRONIC: De ce? <hi rend="italic">(Către Director:)</hi> Aveți un secret?</p>
                  <p>DIRECTORUL <hi rend="italic">(plin de intenții)</hi>: Aș vrea să vorbim mai pe larg… mai amănunțit, despre articolul dumneavoastră.</p>
                  <p>ANDRONIC: Cu atât mai bine. Domnișoara cunoaște articolul. Ne poale fi de folos.</p>
                  <p>DIRECTORUL: Cunoaște… <hi rend="italic">(plin de subînțelesuri)</hi> întreaga chestiune?</p>
                  <p>ANDRONIC: Da.</p>
                  <p>DIRECTORUL: E informată asupra… <hi rend="italic">(Gest vag.)</hi>
                  </p>
                  <p>MAGDA: Perfect informată.</p>
                  <p>ANDRONIC: Într-adevăr, bine informată. Pune poate prea multă pasiune, prea mult interes personal…</p>
                  <p>DIRECTORUL: Atunci, înțeleg de ce ținea să scape adineauri de mine.</p>
                  <p>MAGDA <hi rend="italic">(râzând)</hi>: Exagerați.</p>
                  <p>DIRECTORUL: Domnule profesor, colaborarea dumneavoastră la „Deșteptarea” este pentru mine și gazeta mea o mare cinste.</p>
                  <p>ANDRONIC: Colaborare! Bine… dar e un accident.</p>
                  <p>DIRECTORUL: Un accident fericit. </p>
                  <p>ANDRONIC: Mărturisesc că până azi-dimineață nu cunoșteam gazeta dumneavoastră. </p>
                  <p>DIRECTORUL: Dar ea vă cunoștea. Noi toți vă cunoaștem.</p>
                  <p>ANDRONIC: Nu-mi amintesc s-o fi citit vreodată.</p>
                  <p>DIRECTORUL: Noi însă v-am citit totdeauna. V-am citit și v-am stimat. De câte ori nu ne-am spus: dacă am putea face din Alexandru Andronic un prieten, un colaborator! Dacă l-am putea aduce în mijlocul nostru, să lucreze cu noi, să scrie cu noi, să lupte cu noi!</p>
                  <p>ANDRONIC <hi rend="italic">(mirat, naiv)</hi>: Sunt surprins.</p>
                  <p>DIRECTORUL: Pentru că nu ne cunoașteți. Pentru că n-ați vrut să ne cunoașteți. Dumneavoastră, oamenii de bibliotecă priviți spre noi cu dispreț…</p>
                  <p>ANDRONIC <hi rend="italic">(gest timid de protest)</hi>: Cu dispreț!</p>
                  <p>DIRECTORUL <hi rend="italic">(energic și umilind treptat tonul)</hi>: Da, cu dispreț, spre noi, oamenii de acțiune, care luptăm în tranșeele înaintate ale cotidianului. Din turnul de fildeș în care v-ați retras, abia aruncați o privire indiferentă spre munca noastră, spre truda noastră — și vi se pare că e prea vulgară, dar cine e vinovat, dacă nu chiar dumneavoastră, care vă izolați departe de lume, în loc să veniți între noi, pentru ca împreună să ridicăm nivelul preocupărilor publice, însuflețindu-le cu idei, cu idealuri!</p>
                  <p>ANDRONIC <hi rend="italic">(timid, încurcat)</hi>: Bine, dar eu sunt un profesor, un om de știință… Ce pot spune eu marelui public?</p>
                  <p>DIRECTORUL: Marele public e însetat să vă cunoască, să vă audă, să vă urmeze. A fost ambiția mea să vă prezint acestui public. Și am reușit. Eram hotărât să obțin colaborarea dumneavoastră prin orice mijloc. Și am obținut-o.</p>
                  <p>ANDRONIC: Cum? Vreți să spuneți că articolul meu… nu din întâmplare… nu printr-o confuzie…</p>
                  <p>DIRECTORUL: Să fim serioși! O gazetă ca a mea nu trăiește din întâmplări și din confuzii. <hi rend="italic">(Categoric:)</hi>V-am adus la „Deșteptarea”. Eu cu mâna mea. Și nu vă mai las.</p>
                  <p>ANDRONIC: Nu știu ce vreți să spuneți!</p>
                  <p>DIRECTORUL: Vreau să spun că veți colabora cu noi.</p>
                  <p>De aceea am și venit. Ca să stabilim condițiile colaborării.</p>
                  <p>ANDRONIC: Domnule… sunt surprins, sunt uimit, sunt</p>
                  <p>mișcat… Nimeni nu mi-a vorbit vreodată ca dumneata... N-am crezut că scrisul meu poate să trezească atâta interes, să aibă atâta ecou, atâta răsunet…</p>
                  <p>DIRECTORUL: Și încă nu știți nimic. Veniți între noi, și veți vedea ce se cheamă răsunet.</p>
                  <p>ANDRONIC: Nu, nu. Mă tem că e o eroare. Lucrările</p>
                  <p>mele se adresează unor cititori de specialitate, unui public restrâns.</p>
                  <p>DIRECTORUL: Prejudecată! Ce v-a adus dumneavoastră acest public restrâns? O biată conferință universitară. Nici măcar o catedră plină. Eu vă aduc notorietatea, celebritatea, puterea. Dumneavoastră aveți lucruri mari de spus, și trebuie să le spuneți.</p>
                  <p>ANDRONIC: Da, dar nu într-o gazetă.</p>
                  <p>DIRECTORUL: De ce nu într-o gazetă? Glasul dumneavoastră trebuie să pătrundă departe, adânc în opinia publică.</p>
                  <p>ANDRONIC: Opinia publică n-are ce face cu studiile mele.</p>
                  <p>DIRECTORUL: Vă înșelați cumplit. Știți oare că articolul de azi-dimineața a stârnit uimire, a trezit conștiințe? Știți oare câte priviri se îndreaptă în momentul de față spre dumneavoastră, așteptându-vă să vorbiți, somându-vă să vorbiți?</p>
                  <p>ANDRONIC <hi rend="italic">(încurcat)</hi>: E prea mult… E măgulitor, dar e prea mult.</p>
                  <p>DIRECTORUL: Domnule profesor! În articolul de azi-dimineață, ați făcut anumite afirmații grave.</p>
                  <p>MAGDA <hi rend="italic">(cu convingere)</hi>: Foarte grave.</p>
                  <p>DIRECTORUL: Și ați lăsat să se înțeleagă că aveți dovezi.</p>
                  <p>ANDRONIC: Le am.</p>
                  <p>DIRECTORUL: Dați-mi-le mie.</p>
                  <p>ANDRONIC: De ce?</p>
                  <p>DIRECTORUL: Ca să le public.</p>
                  <p>MAGDA <hi rend="italic">(alarmată)</hi>: Asta nu se poate!</p>
                  <p>DIRECTORUL <hi rend="italic">(cu politețe, dar ritos)</hi>: Domnișoară, vă rog să nu vă amestecați într-o chestiune care nu vă privește.</p>
                  <p>MAGDA: Nu mă privește? Trece prin inima mea — și nu mă privește?!</p>
                  <p>DIRECTORUL: Domnule profesor, e poate momentul să vorbim clar. Ați atins în articolul de azi lucruri de un interes capital.</p>
                  <p>ANDRONIC: Credeți?</p>
                  <p>DIRECTORUL: Să lăsam falsele modestii. Articolul e făcut cu mare artă. Spune puțin, atât cât trebuie. Restul se citește printre rânduri.</p>
                  <p>ANDRONIC: Pentru că n-am avut destul spațiu. E un articol introductiv. Un fragment. Intenția mea este să revin mai târziu.</p>
                  <p>DIRECTORUL: Asta vă cer și eu. Să reveniți. Dar nu mai târziu. Acum. Imediat.</p>
                  <p>ANDRONIC: Un om de știința nu e niciodată grăbit. </p>
                  <p>DIRECTORUL: Dar eu sunt. Vă pun toată gazeta mea la dispoziție. Vă deschid larg coloanele. Nu mă dau în lături de la nimic. Sunt gata să dau cea mai largă publicitate întregii chestiuni. Afișe, clișee, facsimile. Tot! Dacă e nevoie, scoatem o ediție specială.</p>
                  <p>ANDRONIC: Ediție specială! Mă speriați. Nu vi se pare că e prea mult?</p>
                  <p>DIRECTORUL: Dacă probele sunt zdrobitoare, nu e prea mult.</p>
                  <p>ANDRONIC: Zdrobitoare! Vorbiți un limbaj cu care nu sunt obișnuit. Eu nu cunosc în istorie probe zdrobitoare. Cel mult plauzibile, concludente. </p>
                  <p>DIRECTORUL: Numiți-le cum vreți, dar dați-mi-le. </p>
                  <p>MAGDA: Nu. <hi rend="italic">(Către Andronic:)</hi> Nu, domnule profesor. <hi rend="italic">(Către Director:)</hi> Nu, domnule director. <hi rend="italic">(Către Andronic:)</hi> Nu vei da nimic. <hi rend="italic">(Către Director:)</hi> Nu vei primi nimic. Câtă vreme sunt eu aici, nu va ieși o hârtie din această casă.</p>
                  <p>DIRECTORUL: Domnule profesor, noi discutăm între bărbați. Nu știu ce drepturi are domnișoara să intervină între noi…</p>
                  <p>MAGDA: Poate că n-am niciun drept. Dar am o datorie. Să împiedic atentatul moral pe care îl puneți la cale.</p>
                  <p>DIRECTORUL: Atentat moral! Ha! Mă faci să râd. Ar râde și el dac-ar auzi. Atentat moral împotriva celui mai mare bandit din lume.</p>
                  <p>MAGDA <hi rend="italic">(violent)</hi>: Domnule! Nu-ți permit! N-ai dreptul.</p>
                  <p>ANDRONIC <hi rend="italic">(încercând s-o calmeze)</hi>: Magda, te rog… <hi rend="italic">(Către Director:)</hi> E o fire ciudată, o imaginație aprinsă… De altfel, și dumneata ești nedrept. Pui prea multă patimă într-o chestiune care ar trebui privită mai calm, mai senin.</p>
                  <p>DIRECTORUL: Eu nu sunt senin. Meseria mea nu-mi dă voie.</p>
                  <p>ANDRONIC: Totuși, nu putem arunca vorbe atât de grele cu ușurință. Bandit?</p>
                  <p>DIRECTORUL: Domnule profesor, îl apărați.</p>
                  <p>ANDRONIC: Nu. Meseria mea nu este să apăr pe nimeni, ci să înțeleg.</p>
                  <p>DIRECTORUL: Dar aici nu e nimic de înțeles. Probele sunt limpezi.</p>
                  <p>MAGDA: De unde știi?</p>
                  <p>DIRECTORUL: Mi-o spune profesorul Andronic, și mi-o spune în ziarul meu. <hi rend="italic">(Ia gazeta de pe masă și citește:)</hi> „Vom arăta altă dată și păstrăm în acest scop probe pe care preferăm să nu le destăinuim pentru moment.”  <hi rend="italic">(Aruncând gazeta la loc:)</hi> Ei bine, eu prefer să le destăinuiți. Și vi le cer. Dați-mi-le, și mâine dimineață „Deșteptarea” va fi în toate mâinile. Dați-mi-le, și în trei zile numele lui Alexandru Andronic va fi pe toate buzele.</p>
                  <p>ANDRONIC <hi rend="italic">(evaziv, intimidat)</hi>: Știu eu…</p>
                  <p>DIRECTORUL: Eu știu. Eu vă asigur.</p>
                  <p>ANDRONIC: Domnule… propunerea dumneavoastră mi se pare stranie, ireală… Mă întreb dacă nu e o farsă.</p>
                  <p>DIRECTORUL: Am eu aerul unui om care-și pierde timpul cu farse?</p>
                  <p>ANDRONIC: Totuși nu înțeleg… nu cred… nu pot crede… Ani de zile am lucrat în singurătate, între puținii mei studenți, între puținii mei colegi… aproape necunoscut… și deodată o asemenea fantastică propunere.</p>
                  <p>DIRECTORUL: O primiți?</p>
                  <p>MAGDA: Nu. Nu primește.</p>
                  <p>DIRECTORUL: Vă întreb pe dumneavoastră. O primiți?</p>
                  <p>ANDRONIC: Nu cred să pot… Nu cred să am dreptul… În orice caz, dați-mi timp. Mă voi gândi, voi reflecta, voi vedea…</p>
                  <p>DIRECTORUL: Așteptați poate alte propuneri?… Aveți alte intenții?… Vă gândiți poate să lucrați cu altcineva?…</p>
                  <p>ANDRONIC: Nu.</p>
                  <p>DIRECTORUL: Cu atât mai bine. Pentru că să știți: <hi rend="italic">(ferm, aproape amenințător)</hi> peste mine nu veți trece.</p>
                  <p>ANDRONIC: Nici nu mă gândesc.</p>
                  <p>DIRECTORUL <hi rend="italic">(se uită la ceasul lui de mână)</hi>: E șase fără zece. În două ore, îmi trebuie articolul. La opt îl aștept la redacție. Sau mai bine viu să-l iau.</p>
                  <p>ANDRONIC: Domnule…</p>
                  <p>DIRECTORUL: Acum vă las. La opt fără zece sunt înapoi.</p>
                  <p>ANDRONIC: Dar nu se poate, dar…</p>
                  <p>DIRECTORUL <hi rend="italic">(a pornit spre ușă, dar se oprește pe loc, se întoarce)</hi>: Domnule profesor, un sfat: nu pierdeți prilejul pe care vi-l dau. Și încă un sfat: nu pierdeți timpul. Noi doi putem face împreună lucruri mari. <hi rend="italic">(Iese)</hi>.</p>
               </div>
               <div type="div3">
                  <head>
                     <anchor xml:id="id_SCENA_VIII_22"/>SCENA VIII</head>
                  <p>MAGDA. ANDRONIC</p>
                  <p>Andronic a făcut câțiva pași spre ușa prin care a ieșit Directorul — nu s-ar putea spune exact cu ce intenție: ca să-l conducă, sau ca să-l cheme Înapoi. Se oprește în fața ușii câteva secunde, cu spatele la public. Pe urmă se întoarce și vine cu pași mici, rari, spre birou.</p>
                  <p>MAGDA: Vei primi?</p>
                  <p>ANDRONIC: Nu.</p>
                  <p>MAGDA: Foarte bine.</p>
                  <p>ANDRONIC <hi rend="italic">(cu oboseală)</hi>: Nu, nu voi primi. Voi publica mai departe în reviste de istorie, de știință, în reviste pe care nu le citește nimeni.</p>
                  <p>MAGDA: Îți pare rău?</p>
                  <p>ANDRONIC: Nu știu. Cred că da… <hi rend="italic">(după o pauză:)</hi> Știi câți auditori au fost la ultima mea lecție?</p>
                  <p>MAGDA: Puțini?</p>
                  <p>ANDRONIC: Șase. Și unul din ei, intrat din întâmplare. Greșise sala, bietul băiat…</p>
                  <p>MAGDA <hi rend="italic">(simte tonul lui de amărăciune)</hi>: Ești obosit.</p>
                  <p>ANDRONIC: Să vorbești o viață întreagă în fața unor săli goale. Patru, cinci, zece studenți, care iau note… Nici măcar nu știi dacă te ascultă. Iau note. Niciun răspuns, niciun surâs, niciun semn, niciun ecou. Poate sunt surzi… Poate sunt morți... Doar câte unul se ridică deodată în mijlocul lecții trântește pupitrul și pleacă… Tu rămâi mai departe, pe catedră — pentru cine? pentru ce?</p>
                  <p>MAGDA <hi rend="italic">(ca unui copil)</hi>: Ești obosit.</p>
                  <p>ANDRONIC: O! Dacă s-ar putea! Dacă aș putea! Să vorbești într-o mare sală, plină de lume, fremătând de nerăbdare, de curiozitate, de emoție. Să simți fixate asupra ta sute de priviri, mii de priviri. Care așteaptă, care cheamă, care întreabă. Să simți cum fiecare cuvânt al tău deschide inimi, aprinde imaginații, răscolește pasiuni… Scrisul tău să treacă din mână în mână, din om în om, numele tău să străbată mulțimile, să însemne ceva…</p>
                  <p>MAGDA: Dar numele dumitale înseamnă mult.</p>
                  <p>ANDRONIC: Pentru cine? Pentru câți?</p>
                  <p>MAGDA: Sunt puțini poate, dar sunt cei mai buni!</p>
                  <p>ANDRONIC <hi rend="italic">(plictisit, sceptic)</hi>: O! cei mai buni!</p>
                  <p>MAGDA: Ești nedrept. Nedrept cu dumneata. Nedrept cu ei. Te-a tulburat gazetarul ăsta… <hi rend="italic">(Semn spre ușa prin care a ieșit Directorul.)</hi>
                  </p>
                  <p>ANDRONIC: Da. Mărturisesc că da. M-a tulburat. Ce spunea el era amețitor. Era poate o aventură, o nebunie — dar o nebunie care te îmbată. Mai ales dacă nu ești obișnuit cu băuturi atât de tari. </p>
                  <p>MAGDA: Poate că tot ai să primești.</p>
                  <p>ANDRONIC: Nu. Nu pot. Nu mă simt în stare. Știa el ce spune. <hi rend="italic">(Cu dispreț:)</hi> Sunt un om de bibliotecă. <hi rend="italic">(Ia în mână o carte, o deschide.)</hi>
                  </p>
                  <p>MAGDA: Vrei să te las? Vrei să lucrezi?</p>
                  <p>ANDRONIC: Nu. Te rog nu pleca. Astă-seară nu lucrez. Simt că n-aș putea.</p>
                  <p>MAGDA: Nu vrei să ieși puțin din casă?</p>
                  <p>ANDRONIC: Unde?</p>
                  <p>MAGDA: Undeva pe stradă. Undeva, unde să nu fie atâtea cărți.</p>
                  <p>ANDRONIC: Ai dreptate. Apasă. Le simt cum apasă.</p>
                  <p>MAGDA: Haide cu mine să ne plimbăm.</p>
                  <p>ANDRONIC <hi rend="italic">(nici da, nici nu – indiferent)</hi>: Știu eu?...</p>
                  <p>MAGDA: Uite, se înserează. Trebuie să fie frumos spre Șosea. Vii?</p>
                  <p rend="italic">(Se aude soneria de la intrare.)</p>
                  <p>ANDRONIC: Cine o mai fi?</p>
                  <p>MAGDA <hi rend="italic">(după o pauză)</hi>: Să se fi întors el?</p>
                  <p>ANDRONIC: Nu cred. Dar dacă e el, nu vreau să-l văd.</p>
                  <p>MAGDA: Ți-e frică?</p>
                  <p>ANDRONIC: Nu știu. Dar nu mai vreau sa-l vad.</p>
               </div>
               <div type="div3">
                  <head>
                     <anchor xml:id="id_SCENA_IX_22"/>SCENA IX</head>
                  <p>MAGDA, ANDRONIC, ANA</p>
                  <p>ANA <hi rend="italic">(intrând prin ușa din fund)</hi>: Conașule, vă caută un domn.</p>
                  <p>ANDRONIC: Domnul de adineauri?</p>
                  <p>ANA: Nu. Altul.</p>
                  <p>ANDRONIC: Cine e?</p>
                  <p>ANA: Nici ăsta nu vrea să spună. Zice că-l cunoașteți dumneavoastră.</p>
                  <p>ANDRONIC: Să intre.</p>
                  <p>ANA: Da, dar zice că… vrea să fie singur cu dumneavoastră…</p>
                  <p>ANDRONIC: Nu i-ai spus că e cineva la noi?</p>
                  <p>ANA: Ba da, dar zice…</p>
                  <p>MAGDA: Eu plec.</p>
                  <p>ANDRONIC: Nu, Magda. Te rog, rămâi. N-am hotărât să mergem la plimbare împreună? Fii bună și rămâi. Vreau să ies de aici. <hi rend="italic">(Semn spre toată camera cu toate cărțile ei.)</hi> Treci o clipă dincolo și așteaptă-mă. Vrei?</p>
                  <p>MAGDA <hi rend="italic">(bună camaradă)</hi>: Vreau. <hi rend="italic">(Iese prin ușa din dreapta, planul I, pe care i-o deschide Andronic.)</hi>
                  </p>
                  <p>ANDRONIC: Ana, spune domnului să intre!</p>
                  <p rend="italic">(Ana iese prin ușa din fund, prin care, o clipă mai târziu, intră Bucșan.)</p>
               </div>
               <div type="div3">
                  <head>
                     <anchor xml:id="id_SCENA_X_22"/>SCENA X</head>
                  <p>ANDRONIC, BUCȘAN</p>
                  <p>BUCȘAN: Dumneata ești domnul Andronic?</p>
                  <p>ANDRONIC: Da. Cu cine am onoarea?</p>
                  <p>BUCȘAN: Știi dumneata prea bine.</p>
                  <p>ANDRONIC: Ne-am mai cunoscut? </p>
                  <p>BUCȘAN: Eu nu. Dar dumneata… mă cunoști.</p>
                  <p>ANDRONIC: Drept să spun… nu-mi aduc aminte.</p>
                  <p>BUCȘAN <hi rend="italic">(tranșant)</hi>: Sunt Grigore Bucșan.</p>
                  <p>ANDRONIC: Bucșan! <hi rend="italic">(Se gândește un moment.)</hi> Nu… nu-mi aduc aminte!</p>
                  <p>BUCȘAN <hi rend="italic">(ironic)</hi>: N-ai auzit niciodată de numele meu?</p>
                  <p>ANDRONIC: Nu cred.</p>
                  <p>BUCȘAN <hi rend="italic">(același joc)</hi>: E un nume nou pentru dumneata? Necunoscut?</p>
                  <p>ANDRONIC <hi rend="italic">(ca și cum și-ar cere scuze pentru ignoranță)</hi>: Îmi pare rău, dar…</p>
                  <p>BUCȘAN <hi rend="italic">(ia o scrumieră de metal de pe birou și o ține în mână, cântărind-o parcă)</hi>: Frumoasă scrumieră… <hi rend="italic">(O întoarce scurt pe dos și o pune sub ochii lui Andronic.)</hi> Ce scrie aici?</p>
                  <p>ANDRONIC <hi rend="italic">(citind)</hi>: Uzinele Bucșan.</p>
                  <p>BUCȘAN <hi rend="italic">(ia de pe birou un bloc de hârtie și cu aceeași mișcare scurtă i-l pune sub nas)</hi>: Și pe blocul acesta de hârtie ce scrie?</p>
                  <p>ANDRONIC: Fabrica de Hârtie Bucșan…</p>
                  <p>BUCȘAN <hi rend="italic">(rotește privirea prin odaie și alege un alt obiect, pe care îl aduce sub nasul lui Andronic)</hi>: Și aici?</p>
                  <p>ANDRONIC: Oțelăriile Bucșan.</p>
                  <p>BUCȘAN <hi rend="italic">(se apropie de Andronic și, cu o mișcare bruscă, îi rupe nasturele de la haină, arătându-i-l)</hi>: Și aici?</p>
                  <p>ANDRONIC: Fabrica de Nasturi Bucșan. </p>
                  <p>BUCȘAN: Și dumneata nu mă cunoști! Nu e nimic în casa asta care să nu fi trecut prin mâinile mele. Nu e nimic în tot orașul ăsta care să nu poarte imprimat numele meu. Și dumneata nu mă cunoști! Ascensorul cu care te urci e un ascensor Bucșan. Betonul din care e clădită casa e beton Bucșan. Ghetele pe care le porți sunt lucrate cu talpă Bucșan. Asfaltul pe care umbli e asfalt Bucșan. Și dumneata nu mă cunoști!</p>
                  <p>ANDRONIC <hi rend="italic">(uimit, încurcat)</hi>: Domnule, vă cer scuze. Sunt sincer impresionat. E într-adevăr nepermis ca un nume atât de popular, atât de răspândit, să-mi fie necunoscut. Dar vedeți, eu duc o viată retrasă, singuratecă, sunt absorbit de lucrările mele, sunt distrat…</p>
                  <p>BUCȘAN: Termină, domnule! Să lăsăm glumele. Am venit să vorbesc cu dumneata răspicat. E felul meu obișnuit de vorbă. Nu-mi plac intermediari și nici fraze. Afaceri de astea îmi place să le rezolv singur și direct. Spune: cât vrei?</p>
                  <p>ANDRONIC: Nu vă înțeleg.</p>
                  <p>BUCȘAN <hi rend="italic">(răspicat)</hi>: Câți bani vrei?</p>
                  <p>ANDRONIC: Pentru ce? Ce să fac cu ei?</p>
                  <p>BUCȘAN: Treaba dumitale. Eu te întreb doar: cât? Și dacă-mi convine, plătesc.</p>
                  <p>ANDRONIC: E vorba de o donație?</p>
                  <p>BUCȘAN <hi rend="italic">(printre dinți)</hi>: Da. Donație.</p>
                  <p>ANDRONIC: Pentru Institutul meu de istorie antică?</p>
                  <p>BUCȘAN: Îmi place formula. Nu pentru dumneata — pentru institut. Ingenios!</p>
                  <p>ANDRONIC: Domnule Bucșan, nu vă pot spune cât sunt de emoționat. Lucrăm la institut în condiții materiale grele. Ne lipsește o mare bibliotecă de specialitate. De mult doream să pot crea câteva burse pentru studenții mei. Eu însumi mă gândeam să întreprind o călătorie de studii în Asia. Toate acestea, sau o parte din ele, le-am putea realiza datorită generozității…</p>
                  <p>BUCȘAN <hi rend="italic">(și-a pierdut răbdarea)</hi>: Ascultă, domnule! Am citit articolul dumitale de azi-dimineață.</p>
                  <p>ANDRONIC: L-ați citit? Și v-a interesat?</p>
                  <p>BUCȘAN: Dumneata ce crezi?</p>
                  <p>ANDRONIC: Nu îndrăznesc să sper. E o chestiune atât de străină de preocupările dumneavoastră obișnuite.</p>
                  <p>BUCȘAN: Și nu-mi dai voie?</p>
                  <p>ANDRONIC <hi rend="italic">(intimidat)</hi>: Eu…</p>
                  <p>BUCȘAN: Nu-mi dai voie să fac altceva decât am făcut până azi? E interzis? E interzis, de exemplu, să mă ocup de cereale?</p>
                  <p>ANDRONIC: Ce vreți să spuneți?</p>
                  <p>BUCȘAN: E interzis să mă ocup de ovăz? Dumneata numești asta un monopol al ovăzului.</p>
                  <p>ANDRONIC <hi rend="italic">(măgulit)</hi>: Ați reținut expresia!</p>
                  <p>BUCȘAN: Da. Închipuiește-ți că am reținut-o. Te poți felicita. Ai lovit bine.</p>
                  <p>ANDRONIC: Vedeți, mi-am dat foarte bine seama că e o expresie îndrăzneață, oarecum improprie, care ar avea nevoie de lămuriri suplimentare…</p>
                  <p>BUCȘAN: Dar ai preferat să le lași pentru altă dată.</p>
                  <p>ANDRONIC: Întocmai. Dacă va fi nevoie, voi reveni mai pe larg.</p>
                  <p>BUCȘAN: Nu va fi nevoie.</p>
                  <p>ANDRONIC: Totuși, cred că anumite explicații sunt necesare.</p>
                  <p>BUCȘAN: Îți spun eu că nu sunt.</p>
                  <p>ANDRONIC: Mă tem să nu se creadă că e o eroare la mijloc, o eroare grosolană. Ovăzul la care mă refer nu e cereala comună pe care o cunoaștem toți sub numele popular de ovăz și sub denumirea științifică de „avena-nuda”…</p>
                  <p>BUCȘAN: Absurd!</p>
                  <p>ANDRONIC: Evident că-i absurd. Acest ovăz nici nu exista pe vremea lui Alexandru. E o plantă care în Europa a apărut abia în secolul XIII, iar în Asia probabil mult mai târziu.</p>
                  <p>BUCȘAN: Mai târziu sau mai devreme, să venim la chestiune.</p>
                  <p>ANDRONIC: Dar tocmai aceasta e chestiunea. Și e foarte delicată. Eu presupun că trebuie să fie un fel de ovăz sălbatec, poate o specie de „avena-sativa” sau, și mai probabil, o specie de „avena-vesca”. Nu credeți…</p>
                  <p>BUCȘAN: Eu nu cred nimic.</p>
                  <p>ANDRONIC: Aveți dreptate. În fond, aveți dreptate. Lucrurile sunt foarte complicate și certitudini nu există. După cum spuneam azi după masă la radio…</p>
                  <p>BUCȘAN: Ai vorbit la radio?</p>
                  <p>ANDRONIC: Da. Azi după masă.</p>
                  <p>BUCȘAN: Despre re?</p>
                  <p>ANDRONIC: Despre chestiunea asta.</p>
                  <p>BUCȘAN: Nenorocitule!</p>
                  <p>ANDRONIC <hi rend="italic">(lovit)</hi>: Domnule!</p>
                  <p>BUCȘAN: Ce fel de șantaj e ăsta?</p>
                  <p>ANDRONIC <hi rend="italic">(uluit)</hi>: Șantaj?</p>
                  <p>BUCȘAN: De ce te amesteci în meserii pe care nu le cunoști? Dacă nu știi cum se face un șantaj, lasă pe alții.</p>
                  <p>ANDRONIC: Domnule, vă rog…</p>
                  <p>BUCȘAN: Ai scris un articol. Foarte bine. Am înțeles. Am venit. Veneam mai devreme dacă știam de unde să te iau. Dar ce nevoie mai aveai de radio? Spune! Răspunde! Explică! Vorbește! <hi rend="italic">(Tonul a crescut mereu, iar cu ultimele cuvinte a devenit violent. Apropiindu-se de Andronic, îl apucă cu mâinile de reverele hainei.)</hi> Vorbește, n-auzi? De ce taci?</p>
                  <p>ANDRONIC <hi rend="italic">(palid, năucit)</hi>: Nu știu… nu știu ce să răspund… Nu știu ce vreți.</p>
                  <p>BUCȘAN: Canalie!</p>
                  <p>ANDRONIC: E o neînțelegere. Poate nu știți cine sunt… poate căutați pe altcineva… Eu sunt profesorul Alexandru Andronic. Alexandru Andronic.</p>
                  <p>BUCȘAN: Și eu sunt Bucșan. Grigore Bucșan. Vrei să te măsori cu mine? <hi rend="italic">(Plin de dispreț:)</hi> Dumneata?</p>
                  <p>ANDRONIC: Domnule, vă repet că e la mijloc o confuzie, o îngrozitoare confuzie. Sau o farsă. Sau poate… sau poate… <hi rend="italic">(Face un pas înapoi, un gest de îngrijorare abia stăpânită.)</hi>
                  </p>
                  <p>BUCȘAN: Sau poate sunt nebun.</p>
                  <p>ANDRONIC <hi rend="italic">(repede)</hi>: N-am spus asta.</p>
                  <p>BUCȘAN: Da. Într-un fel, sunt nebun. Nebun că viu aici să-ți ofer bani, în loc să te nimicesc cu o singură lovitură. Crezi dumneata serios că mi-ar fi greu mie, Grigore Bucșan, să lichidez un lefter ca dumneata? Dar nu vreau. Nu-mi plac scandaluri. Când pot, le evit.</p>
                  <p>ANDRONIC: Atunci…</p>
                  <p>BUCȘAN: Atunci termină cu jocul ăsta stupid și vorbește. De unde cunoști afacerea Protar?</p>
                  <p>ANDRONIC: Afacerea?</p>
                  <p>BUCȘAN: PROTAR.</p>
                  <p>ANDRONIC: Nu înțeleg… Nu știu…</p>
                  <p>BUCȘAN: Nu înțelegi, nu știi, dar publici.</p>
                  <p>ANDRONIC: Domnule, încă o dată, vă rog… vă rog să vă lămuriți, să vă explicați… Nu se poate, nu e cu putință…</p>
                  <p>BUCȘAN <hi rend="italic">(ia cu un gest gazeta de pe masă și citește, sărind ici-acolo cuvinte din frază)</hi>: „Vom arăta altă dată… convingerea noastră că de la Protar la Carum… faze insuficient studiate… ar merita să fie aduse la lumină.” Cunoști fraza asta?</p>
                  <p>ANDRONIC: Da.</p>
                  <p>BUCȘAN: Cine a scris-o?</p>
                  <p>ANDRONIC: Eu.</p>
                  <p>BUCȘAN: Și nu știi ce e Protar?</p>
                  <p>ANDRONIC: Nu e Protar. E Prophtasia.</p>
                  <p>BUCȘAN: Cum?</p>
                  <p>ANDRONIC: Prophtasia. E o greșeală de tipar. În loc de Prothasia a apărut Protar. În loc de Kabul, Carun.</p>
                  <p>BUCȘAN: Îți bați joc de mine?</p>
                  <p>ANDRONIC: De ce? Vă spun adevărul. Tot articolul e plin de greșeli. Am dat și o erată. Are să apară mâine.</p>
                  <p>BUCȘAN <hi rend="italic">(bănuitor)</hi>: Unde?</p>
                  <p>ANDRONIC: În „Deșteptarea”.</p>
                  <p>BUCȘAN: Iar? Îmi întinzi o nouă cursă?</p>
                  <p>ANDRONIC: Cursă? Cum cursă? Ce fel de cursă? Nu vă spun că e o erată? Sunt zeci de greșeli și am vrut să se rectifice măcar unele din ele, cele mai grave… Prophtasia și Kabul nu sunt singurele. La drept vorbind, nici nu înțeleg de ce vă supără atât de mult. Pentru mine e penibil, fiindcă e articolul meu, dar dumneavoastră, ar trebui să vă fie indiferent. Prophtasia sau Protar, Kabul sau Carun…</p>
                  <p>BUCȘAN: Prophtasia… Ce înseamnă: Prophtasia?</p>
                  <p>ANDRONIC: E un oraș vechi în Asia Mică.</p>
                  <p>BUCȘAN: Și Kabul?</p>
                  <p>ANDRONIC: Un fluviu.</p>
                  <p>BUCȘAN <hi rend="italic">(scurt)</hi>: Nu cred.</p>
                  <p>ANDRONIC: Vedeți-l pe hartă. <hi rend="italic">(Arată cu degetul ceva pe harta care a rămas deschisă pe birou.)</hi> Sunt aici. Două etape în itinerariul lui Alexandru cel Mare..</p>
                  <p>BUCȘAN <hi rend="italic">(oarecum dezarmat de evidenta inocentă a</hi>
                  </p>
                  <p>tipului)<hi rend="italic">: Și dumneata vrei să cred că nu e nici o aluzie în articolul ăsta?</hi>
                  </p>
                  <p>ANDRONIC: Ce fel de aluzie?</p>
                  <p>BUCȘAN: Niciun subînțeles?</p>
                  <p>ANDRONIC: Ce fel de subînțeles?</p>
                  <p>BUCȘAN <hi rend="italic">(rămas pe gânduri, se întreabă mai mult pe el singur)</hi>: Să fie oare posibil?… Să fie oare posibil?</p>
               </div>
               <div type="div3">
                  <head>
                     <anchor xml:id="id_SCENA_XI_22"/>SCENA XI</head>
                  <p>ACEIAȘI. MAGDA</p>
                  <p>MAGDA <hi rend="italic">(a deschis ușa din dreapta și a intrat pe replica lui Bucșan, rămânând în prag)</hi>: Nu. Nu e posibil. </p>
                  <p>BUCȘAN <hi rend="italic">(surprins, ridică privirea spre ea)</hi>: Dumneata… <hi rend="italic">(Către Andronic:)</hi> Cine e… Dumneaei?</p>
                  <p>MAGDA: Nu-l întreba pe el, că nu știe; mai bine întreabă-mă pe mine despre el. Vrei să știi cine e? E un escroc.</p>
                  <p>ANDRONIC <hi rend="italic">(trăsnit)</hi>: Magda! </p>
                  <p>MAGDA <hi rend="italic">(energic)</hi>: Un șantagist!</p>
                  <p>ANDRONIC <hi rend="italic">(cu indignare)</hi>: Domnișoară!</p>
                  <p>MAGDA <hi rend="italic">(adresându-se mereu lui Bucșan)</hi>: Și dumneata… dumneata ești un naiv, un biet naiv, pe care-l duce oricine de nas. Ascultam de dincolo — fără voia mea — strigați așa de tare că vă auzeam ascultam de dincolo și muream de râs. Greșeală de tipar! Ha! Prophtasia. Ha! Și dumneata crezi! </p>
                  <p>ANDRONIC: Domnule, n-o ascultați. N-o credeți. Fata asta, fata asta nu știe ce vorbește.</p>
                  <p>MAGDA <hi rend="italic">(provocatoare către Andronic)</hi>: așa, insulta-mă. Din parte dumitale nu mă aștept la ceva mai bun. Insultă-mă lovește-mă, dacă vrei. Dar n-ai să mă împiedici să spun adevărul… tot adevărul.</p>
                  <p>ANDRONIC: Ce adevăr? Care adevăr? Ce fel de adevăr? Adevărul îl spun eu. Purul adevăr. Nu există alt adevăr. Magda, te rog, vino-ți în fire. Domnule, fac apel la bunul dumneavoastră simț. Ce se întâmplă aici e năucitor. Să stăm o clipă să discută, să ne înțelegem, să facem lumină…</p>
                  <p>MAGDA: Da, să facem lumină. Sune domnului, spune, te rog, dacă ai curaj, cine a fost adineauri aici?</p>
                  <p>ANDRONIC: Când?</p>
                  <p>MAGDA: Adineauri.</p>
                  <p>ANDRONIC <hi rend="italic">(sincer zăpăcit)</hi>: Nu știu. Nu-mi amintesc. Nu-mi mai amintesc.</p>
                  <p>MAGDA: Vrei să spun eu?</p>
                  <p>ANDRONIC: Nu știu… un gazetar parcă… director la „Deșteptarea”, așa zicea el…</p>
                  <p>MAGDA <hi rend="italic">(către Bucșan)</hi>: Vezi, mai vrei și alte probe? E nevoie să-ți spun despre ce au discutat acești doi domni?</p>
                  <p>ANDRONIC <hi rend="italic">(care nu mai înțelege nimic)</hi>: Bine, dar ce legătură… Pentru Dumnezeu, ajutați-mă să pricep și eu ceva… Magda… Domnule…</p>
                  <p>BUCȘAN: Destul. Acum știu tot.</p>
                  <p>ANDRONIC: Eu nu știu nimic.</p>
                  <p>BUCȘAN: Ziceai adineauri că nu mă cunoști. Aveai dreptate. Te voi învăța eu să mă cunoști! <hi rend="italic">(Merge spre ușa din fund, cu hotărâre.)</hi>
                  </p>
                  <p>ANDRONIC <hi rend="italic">(ținându-se după el)</hi>: Domnule, e o eroare, ascultați-mă pe mine, e o groaznică eroare… </p>
                  <p>BUCȘAN <hi rend="italic">(se oprește în prag și-l mai privește o dată, strivitor)</hi>: Ești un om pierdut. <hi rend="italic">(Iese trântind ușa. O clipă mai târziu, se aude cum trântește ușa din antret.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_XII_22"/>SCENA XII</head>
                  <p>MAGDA, ANDRONIC</p>
                  <p>ANDRONIC <hi rend="italic">(după o pauză, încet)</hi>: De ce ai făcut asta?</p>
                  <p>MAGDA <hi rend="italic">(cu sinceritate)</hi>: Nu știu.</p>
                  <p>ANDRONIC: Ce ai urmărit?</p>
                  <p>MAGDA: Nu știu. Încă nu știu.</p>
                  <p>ANDRONIC: Cum e posibil să vorbești despre mine așa cum ai vorbit? Escroc! Șantajist! Eu… <hi rend="italic">(Încet, dereros.)</hi> Știi dumneata cine sunt eu? Ce sunt eu?</p>
                  <p>MAGDA: Da. Ești un copil.</p>
                  <p>ANDRONIC: Domnișoară! Nu uita că sunt profesorul dumitale. Nu uita că vei da un examen cu mine. Un examen de istorie. S-ar putea să cazi.</p>
                  <p>MAGDA: Și dumneata ai dat cu mine, adineauri, un examen. Un examen de viață. Și ai căzut. Ești un copil!</p>
                  <p>ANDRONIC: Nu-ți dau voie!</p>
                  <p>MAGDA: Nici nu-ți cer voie. Dacă nu eram aici, dacă nu intram la timp…</p>
                  <p>ANDRONIC: Ce s-ar fi întâmplat?</p>
                  <p>MAGDA: Ar fi făcut din dumneata tot ce voia.</p>
                  <p>ANDRONIC: Dar ce voia?</p>
                  <p>MAGDA: Asta nu știu. Dar ceva voia. Și el, și celălalt.</p>
                  <p>ANDRONIC: Care celălalt?</p>
                  <p>MAGDA: Gazetarul.</p>
                  <p>ANDRONIC: Crezi că e vreo legătură? Crezi… crezi că se cunosc?</p>
                  <p>MAGDA: Nu-ți spun că ești un copil?</p>
                  <p>ANDRONIC: Și eu îți spun că am intrat din cauza dumitale în cele mai mari încurcături. Am intrat amândoi într-o teribilă aventură. </p>
                  <p>MAGDA: Da. Prima dumitale aventură. Ți-e frică?</p>
                  <p>ANDRONIC: Ce-i de făcut?</p>
                  <p>MAGDA: Nu știu. <hi rend="italic">(Pe urmă, brusc:)</hi> Ba da, știu. E de cusut acest nasture. Să-l coasem. <hi rend="italic">(Ia nasturele de pe birou, acul și aia lăsate acolo de Ana.)</hi> Vino aici. <hi rend="italic">(Începe să coasă.)</hi>
                  </p>
                  <p>ANDRONIC <hi rend="italic">(docil)</hi>: Și pe urmă?</p>
                  <p>MAGDA: Pe urmă vom vedea. <hi rend="italic">(Se oprește o clipă din cusut și ridică ochii spre el.)</hi> Crezi că Alexandru cel Mare pleca la luptă cu nasturii rupți?</p>
                  <p>CORTINA</p>
               </div>
            </div>
            <div type="div2">
               <head>
                  <anchor xml:id="id_ACTUL_III2"/>Actul III</head>
               <p>Seara aceleiași zile. Biroul lui Bucșan, la sediul întreprinderii sale. Mare elegantă, dar simplă, sobră, aproape severă. Un birou imens, pe care sunt puține hârtii în mare ordine. Contrast cu biroul Iul Ștefănescu din actul I și chiar cu al lui Andronic din actul II. Fotolii de piele. Un dulap cu dosare puține și de asemenea câteva mari volume, care se văd printr-o vitrină de sticlă. O imensă casă de fier – zidită în perete - mare, puternică, impunătoare ca o locomotivă. Pe biroul lui Bucșan, un telefon. În peretele din dreapta, o ușă dublă, capitonată cu piele. În peretele din stânga la fel. În peretele din fund e tăiată o singură fereastră dreptunghiulară, lungă aproape cât întreg peretele. La ridicarea cortinei, scena e în întuneric. Prin fereastră se vede orașul de seară: acoperișuri depărtate de casă, bloc, hausuri, lumini, reclame luminoase, totul dominat de două firme electrice, care se aprind și se sting alternativ. „Uzinele Bucșan”, „Oțelăriile Bucșan”. Încăperea e luminată doar de această lumină difuză a orașului, prin fereastră.</p>
               <div type="div3">
                  <head>
                     <anchor xml:id="id_SCENA_I_31"/>Scena I</head>
                  <p>BUCȘAN, SECRETARA</p>
                  <p>După câteva clipe de tăcere completă, se aude din dreapta o cheie ce se răsucește în broască; ușa se deschide apoi fără zgomot. Bucșan intră. După ce a închis ușa, vine spre birou și aprinde acolo o lampă de masă. Restul încăperii rămâne în penumbră. Pe urmă apasă pe unul din butoanele de pe birou. Se aude depărtat o sonerie de un timbru surd, discret. Trec câteva secunde și apoi, prin ușa din stânga intră secretara. Îmbrăcată sobru, puțin bărbătește, fără exagerare în acest sens, vorbește precis, direct, fără bruschețe însă.</p>
                  <p>BUCȘAN: I-ai găsit?</p>
                  <p>SECRETARA: Pe Brănescu încă nu.</p>
                  <p>BUCȘAN: Foarte rău!</p>
                  <p>SECRETARA: L-am căutat peste tot. La Cameră, la minister, acasă, la Capșa. Nu e nicăieri.</p>
                  <p>BUCȘAN: Să fi plecat din oraș?</p>
                  <p>SECRETARA: Nu cred. Azi-dimineață a vorbit la Senat.</p>
                  <p>BUCȘAN: Trebuie să-l văd. Neapărat. În noaptea asta.</p>
                  <p>SECRETARA: Am lăsat peste tot vorbă că, la orice oră ar veni, îl aștepți aici.</p>
                  <p>BUCȘAN: Bine. <hi rend="italic">(După o scurtă pauză:)</hi> Celălalt?</p>
                  <p>SECRETARA: Agopian?</p>
                  <p>BUCȘAN: Da.</p>
                  <p>SECRETARA: E aici. Vă așteaptă.</p>
                  <p>BUCȘAN: Unde?</p>
                  <p>SECRETARA: E în biroul meu. Să-l introduc? </p>
                  <p>BUCȘAN: Încă nu. Ai informații despre el?</p>
                  <p>SECRETARA: V-am lăsat o notă scrisă pe birou. <hi rend="italic">(Gest spre un bloc de hârtie de pe masă. Bucșan ia blocul arătat și citește, în timp ce secretara așteaptă în tăcere, atentă.)</hi>
                  </p>
                  <p>BUCȘAN <hi rend="italic">(fără să-și întrerupă lectura)</hi>: Sunt date exacte?</p>
                  <p>SECRETARA: Cred că da. Tot ce am putut afla în două-trei ore.</p>
                  <p>BUCȘAN: Cât e ceasul?</p>
                  <p>SECRETARA: Unsprezece fără opt.</p>
                  <p rend="italic">(Bucșan continuă să citească. Secretara se duce spre fereastra deschisă și trage o perdea de pânză albastră, care închide vederea spre oraș.)</p>
                  <p>BUCȘAN: De ce închizi?</p>
                  <p>SECRETARA: E mai bine. La ora asta, fereastra luminată ar putea să pară… <hi rend="italic">(caută o secundă cuvântul)</hi>neobișnuit.</p>
                  <p>BUCȘAN: Ai dreptate. <hi rend="italic">(A terminat de citit și a rămas cu blocul în mână, pe gânduri.)</hi>
                  </p>
                  <p>SECRETARA: Să-l introduc?</p>
                  <p>BUCȘAN <hi rend="italic">(după un moment)</hi>: Pe cine?</p>
                  <p>SECRETARA: Agopian.</p>
                  <p>BUCȘAN: Da. Sigur.</p>
                  <p>SECRETARA <hi rend="italic">(se îndreaptă spre ușa din stânga, dar înainte de a ieși, se oprește în prag și întoarce capul spre Bucșan)</hi>: Sunteți obosit. Nervos.</p>
                  <p>BUCȘAN: Eu?</p>
               </div>
               <div type="div3">
                  <head>
                     <anchor xml:id="id_SCENA_II_32"/>SCENA II</head>
                  <p>BUCȘAN, AGOPIAN</p>
                  <p>Agopian intră o clipă mai târziu pe ușa prin care a ieșit secretara. Rămâne în prag, destul de intimidat de decor.</p>
                  <p>BUCȘAN <hi rend="italic">(în picioare, la birou)</hi>: Dumneata ești Agopian?</p>
                  <p>AGOPIAN: Kenk. Kenk Agopian.</p>
                  <p>BUCȘAN <hi rend="italic">(pleacă de la birou și vine spre el, apropiindu-se la un pas depărtare)</hi>: Domnule, dumneata ai o tipografie.</p>
                  <p>AGOPIAN: Da, am.</p>
                  <p>BUCȘAN: Vreau să mi-o vinzi. <hi rend="italic">(Agopian, uluit, tace.)</hi> Aștept un răspuns.</p>
                  <p>AGOPIAN: Să v-o vând? De ce?</p>
                  <p>BUCȘAN: Ăsta nu e un răspuns. E o întrebare. Vreau să mi-o vinzi… pentru că vreau s-o cumpăr. </p>
                  <p>AGOPIAN <hi rend="italic">(prudent)</hi>: Păi... să vedem.</p>
                  <p>BUCȘAN <hi rend="italic">(îi arată cu mâna fotoliul din fața biroului)</hi>: Șezi. <hi rend="italic">(El însuși ia loc la birou.)</hi> Tipografia dumitale merge prost.</p>
                  <p>AGOPIAN: Prost, dar merge.</p>
                  <p>BUCȘAN: E plină de datorii.</p>
                  <p>A.GOPIAN: E adevărat. Are datorii. Dar are și clienți. Dacă-mi plătește „Deșteptarea”… „Deșteptarea” e o gazetă care se tipărește la mine.</p>
                  <p>BUCȘAN: Știu.</p>
                  <p>AGOPIAN: Dacă-mi plătește restanțele… </p>
                  <p>BUCȘAN: Restanțe de patru sute optzeci de mii de lei.</p>
                  <p>AGOPIAN: Cam mult, e drept. Dacă-mi plătește, răsuflu.</p>
                  <p>BUCȘAN: Nu va plăti.</p>
                  <p>AGOPIAN: Credeți?</p>
                  <p>BUCȘAN: Sunt sigur.</p>
                  <p>AGOPIAN: Totuși, chiar azi mi-a trimis vorbă directorul că până mâine seară…</p>
                  <p>BUCȘAN <hi rend="italic">(întrerupând)</hi>: Nu va plăti.</p>
                  <p>AGOPIAN <hi rend="italic">(intimidat)</hi>: Nu?</p>
                  <p>AGOPIAN: Vedeți, e o tipografie mică, dar bună. Are tot ce-i trebuie. Două mașini plane, trei linotipuri, o rotativă modernă.</p>
                  <p>BUCȘAN: Cât te costă?</p>
                  <p>AGOPIAN: Un milion opt..</p>
                  <p>BUCȘAN <hi rend="italic">(întrerupând)</hi>: Mai puțin.</p>
                  <p>AGOPIAN: Știți cât mă costă?</p>
                  <p>BUCȘAN: Știu.</p>
                  <p>AGOPIAN: Atunci…</p>
                  <p>BUCȘAN: Știu. Dar vreau să aflu din gura dumitale.</p>
                  <p>AGOPIAN: Să spun exact?</p>
                  <p>BUCȘAN: Da.</p>
                  <p>AGOPIAN: Exact de tot?</p>
                  <p>BUCȘAN: Cât se poate. </p>
                  <p>AGOPIAN: Un milion două sute patruzeci…</p>
                  <p>BUCȘAN: Din care, două sute patruzeci…</p>
                  <p>AGOPIAN: Nu i-am plătit nici până azi.</p>
                  <p>BUCȘAN: Întocmai! Ei bine, îți ofer pentru tipografia dumitale patru milioane.</p>
                  <p>AGOPIAN <hi rend="italic">(trăsnit. Toată atitudinea lui prudentă, bănuitoare, de până acum, s-a prăbușit:)</hi> Cam ați spus?</p>
                  <p>BUCȘAN: Patru milioane.</p>
                  <p>AGOPIAN <hi rend="italic">(după o tăcere, palid)</hi>: Vorbiți serios? </p>
                  <p>BUCȘAN <hi rend="italic">(sever)</hi>: Agopian! Uiți unde te afli.</p>
                  <p>AGOPIAN: E adevărat. Uit. Nu-mi vine a crede. Ați spus patru milioane?</p>
                  <p>BUCȘAN: Da.</p>
                  <p>AGOPIAN: E… e mult.</p>
                  <p>BUCȘAN: E enorm.</p>
                  <p>AGOPIAN: Atunci… atunci de ce…?</p>
                  <p>BUCȘAN: Fiindcă vreau să cumpăr.</p>
               </div>
               <div type="div3">
                  <head>
                     <anchor xml:id="id_SCENA_III_32"/>SCENA III</head>
                  <p>ACEIAȘI, SECRETARA</p>
                  <p>SECRETARA <hi rend="italic">(intră prin stânga, se apropie de birou)</hi>: Domnul ministru Brănescu.</p>
                  <p>BUCȘAN: Să aștepte.</p>
                  <p>SECRETARA: Spune că…</p>
                  <p>BUCȘAN: Să aștepte.</p>
                  <p rend="italic">(Secretata iese tot prin stânga.)</p>
               </div>
               <div type="div3">
                  <head>
                     <anchor xml:id="id_SCENA_IV_32"/>SCENA IV</head>
                  <p>BUCȘAN, AGOPIAN</p>
                  <p>BUCȘAN: Ei! Te-ai hotărât?</p>
                  <p>AGOPIAN: Nu știu. Mi-e frică.</p>
                  <p>BUCȘAN: Frică?</p>
                  <p>AGOPIAN: Da. E prea mult.</p>
                  <p>BUCȘAN: Vrei mai puțin?</p>
                  <p>AGOPIAN: Poate… poate ați fost rău informat. Tipografia, nu zic, e bună… e bunicică… în sfârșit… nu rea… Vedeți, eu vreau să spun adevărul. Ziceam că are două mașini plane. Are, ce-i dreptul, dar… </p>
                  <p>BUCȘAN: Dar sunt vechi. Și linotipurile sunt defecte. Și rotativa modernă nu e modernă. Și toată instalația de litere e uzată.</p>
                  <p>AGOPIAN: Prin urmare… știți?</p>
                  <p>BUCȘAN: Tot.</p>
                  <p>AGOPIAN: Atunci?</p>
                  <p>BUCȘAN: Atunci, repet propunerea: patru milioane. Primești?</p>
                  <p>AGOPIAN: Nu mai înțeleg nimic.</p>
                  <p>BUCȘAN: Nici nu e nevoie. Primești?</p>
                  <p>AGOPIAN: Pot să nu primesc? Dumneavoastră în locul meu n-ați primi?</p>
                  <p>BUCȘAN: Ești un om rezonabil, Agopian. <hi rend="italic">(Trage un sertar mic al biroului și scoate de acolo un carnet.)</hi> Îți semnez un cec sau vrei bani?</p>
                  <p>AGOPIAN <hi rend="italic">(care încă nu crede)</hi>: Chiar acuma?</p>
                  <p>BUCȘAN: Da!</p>
                  <p>AGOPIAN: Atunci, cec, că e mai ușor.</p>
                  <p>BUCȘAN: Bine. <hi rend="italic">(Începe să scrie cecul și după o clipă se oprește.)</hi> Vei găsi dincolo, la secretariat, un contract provizoriu. Clauze simple. Îl semnezi, și asta e tot. <hi rend="italic">(Continuă să scrie, dar după o clipă, din nou se întrerupe.)</hi> Da, să nu uit. Te duci; a tipografie și anunți că ai vândut-o. Iei mașina mea.</p>
                  <p>AGOPIAN: Nu e mai bine mâine dimineață?</p>
                  <p>BUCȘAN: Nu. Acum. Am nevoie de ateliere.</p>
                  <p>AGOPIAN: Bine. Cum doriți.</p>
                  <p>BUCȘAN: Vreau să fac transformări mari acolo. Tocmai de aceea pentru moment opresc orice lucrare. Închid atelierele.</p>
                  <p>AGOPIAN: Când?</p>
                  <p>BUCȘAN: Acum.</p>
                  <p>AGOPIAN: Vreți să spuneți… Vreți să spuneți că... </p>
                  <p>BUCȘAN: Da, Agopian. Tipografa se închide imediat. </p>
                  <p>AGOPIAN: În noaptea asta? </p>
                  <p>BUCȘAN: În clipa asta.</p>
                  <p>AGOPIAN: Nu se poate.</p>
                  <p>BUCȘAN: De ce?</p>
                  <p>AGOPIAN: Fiindcă acum, noaptea, se tipărește „Deșteptarea”. „Deșteptarea” de mâine dimineață. Nu putem…</p>
                  <p>BUCȘAN <hi rend="italic">(întrerupând)</hi>: De ce nu putem?</p>
                  <p>AGOPIAN: Am un contract cu ei.</p>
                  <p>BUCȘAN: Pe care nu l-au respectat. În caz de neplată regulată, dumneata ți-ai rezervat dreptul să încetezi oricând imprimarea gazetei.</p>
                  <p>AGOPIAN: Asta așa e.</p>
                  <p>BUCȘAN: Atunci?</p>
                  <p>AGOPIAN: Totuși, o să mă dea în judecata. O să ceară despăgubiri.</p>
                  <p>BUCȘAN: Despăgubirile mă privesc pe mine. Am prevăzut în contract.</p>
                  <p>AGOPIAN: Ați prevăzut?</p>
                  <p>BUCȘAN: Da.</p>
                  <p>AGOPIAN: La toate vă gândiți...</p>
                  <p>BUCȘAN: Prin urmare, suntem înțeleși.</p>
                  <p>AGOPIAN: Eu tot zic s-o lăsăm pe mâine dimineață. Zău așa. Ce mi-e acum, ce mi-e mâine? Încă zece ore. Treacă de la noi. Ce ziceți?</p>
                  <p>BUCȘAN: Nu.</p>
                  <p>AGOPIAN: Explicați-mi și mie.</p>
                  <p>BUCȘAN <hi rend="italic">(enervat)</hi>: Eu când plătesc, nu explic Pentru ultima oară. Primești sau refuzi? Da sau nu?</p>
                  <p>AGOPIAN: Eu sunt un om de onoare. Am zis odată da, rămâne da.</p>
                  <p>BUCȘAN <hi rend="italic">(termină de scris și semnat cecul)</hi>: Într-adevăr, un om de onoare. <hi rend="italic">(Apasă pe butonul soneriei.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_V_32"/>SCENA V</head>
                  <p>ACEIAȘI, SECRETARA</p>
                  <p>BUCȘAN <hi rend="italic">(către secretară)</hi>: Agopian se duce la tipografie și se întoarce. Dacă totul e în ordine, îi predai acest cec. <hi rend="italic">(Secretara ia cecul.)</hi> Aștept aici răspunsul.</p>
                  <p>SECRETARA <hi rend="italic">(către Agopian)</hi>: Vă rog să veniți cu mine, domnule. Pe aici. <hi rend="italic">(Îi arată ușa din stânga și așteaptă până ce Agopian iese din cameră. Pe urmă se uită la cec și face un pas spre biroul lui Bucșan.)</hi> Patru milioane?</p>
                  <p>BUCȘAN: Da.</p>
                  <p>SECRETARA: Nu e prea mult?</p>
                  <p>BUCȘAN: Nu. Pentru ceea ce vreau eu, e destul de ieftin. <hi rend="italic">(După o secundă:)</hi> Werner! <hi rend="italic">(Fata, care se îndreptă spre ușă, se oprește.)</hi> Contractele Cugir sunt gata?</p>
                  <p>SECRETARA: Da. Mâine dimineață se autentifică.</p>
                  <p>BUCȘAN: Mai e posibilă o modificare?</p>
                  <p>SECRETARA: Greu.</p>
                  <p>BUCȘAN: Totuși, trebuie. <hi rend="italic">(Moment de gândire.)</hi> Majorezi comisionul nostru cu 0,75 la sută. <hi rend="italic">(Pauză.)</hi>
                  </p>
                  <p>Dă o diferență mare?</p>
                  <p>SECRETARA <hi rend="italic">(după o clipă de reflecție)</hi>: Patru milioane</p>
                  <p>și vreo șase sute.</p>
                  <p>BUCȘAN: Tocmai cât trebuie. <hi rend="italic">(Cu un vag zâmbet:)</hi> Ei?</p>
                  <p>E mult?</p>
                  <p>SECRETARA: Nu. Așa merge. <hi rend="italic">(A surâs și ea. Pe urmă, imediat, revine la seriozitatea ei rece de funcționară precisă.)</hi> Îl primiți pe Brănescu? </p>
                  <p>BUCȘAN: Să vie!</p>
                  <p rend="italic">(Secretara iese.)</p>
               </div>
               <div type="div3">
                  <head>
                     <anchor xml:id="id_SCENA_VI_31"/>SCENA VI</head>
                  <p>BUCȘAN, BRĂNESCU</p>
                  <p>BRĂNESCU <hi rend="italic">(intrând prin ușa din stânga, gras, jovial, nădușit)</hi>: Coane Griguță, omul dumitale.</p>
                  <p>BUCȘAN: De unde-mi vii ministrule?</p>
                  <p>BRĂNESCU: De la Sinaia.</p>
                  <p>BUCȘAN: Sinaia? Când ai plecat, când te-ai întors?</p>
                  <p>BRĂNESCU: Nu mă mai întreba. Mort sunt de oboseală. Mă lași să șed? <hi rend="italic">(Se apropie de fotoliul din fața biroului.)</hi>
                  </p>
                  <p>BUCȘAN: Poftim.</p>
                  <p>BRĂNESCU <hi rend="italic">(lăsându-se să cadă în fotoliu)</hi>: De alaltăieri n-am mai dormit.</p>
                  <p>BUCȘAN: Dacă te ții de chefuri!</p>
                  <p>BRĂNESCU: Chefuri! Păcatele mele! Nici la masă n-am stat ca lumea de două zile.</p>
                  <p>BUCȘAN: N-ai dormit, n-ai mâncat — dar ce-ai făcut?</p>
                  <p>BRĂNESCU: Am vorbit.</p>
                  <p>BUCȘAN: Într-una?</p>
                  <p>BRĂNESCU: Într-una. Ieri, la Consiliul de Miniștri. Azi-noapte, la Cameră. Azi-dimineață, la Senat. <hi rend="italic">(Își trage respirația.)</hi> Blestemata asta de lege a bacalaureatului.</p>
                  <p>BUCȘAN: Nu s-a terminat?</p>
                  <p>BRĂNESCU: Ba da. A dat Dumnezeu. Azi după masă am trimis-o la Monitor. Și când m-am văzut liber — în sfârșit, liber! — mi-am zis: ce-ar fi să mă reped până la Sinaia să trag un pui de somn, la răcoare?</p>
                  <p>BUCȘAN: Și eu, între timp, te caut în tot Bucureștiul.</p>
                  <p>BRĂNESCU: De unde să știu, coane Griguță? Parcă eu nu te caut? Parcă e chip să te vadă cineva? N-am fost săptămâna trecută de trei ori? N-am întrebat, n-am scris, n-am telefonat? Cine poate să te vadă, când nu vrei dumneata?</p>
                  <p>BUCȘAN: Dar azi am vrut.</p>
                  <p>BRÂNESCU: Și iată-mă-s. Nici n-am intrat bine în Sinaia, nici n-am apucat să dau jos valiza din mașină, când mi-a ieșit înainte telefonistul de la „Caraiman” și mi-a dat o notă telefonică de la București că m-ai căutat acasă. M-am suit iar în mașină, și dă-i drumul înapoi, cu optzeci de kilometri pe oră.</p>
                  <p>BUCȘAN: Ministrule, ești om de ispravă.</p>
                  <p>BRĂNESCU: Sunt, coane Griguță, sunt, măcar că dumneata nu mă iubești.</p>
                  <p>BUCȘAN: Nu te iubesc?</p>
                  <p>BRĂNESCU: Nu. Că dacă m-ai iubi, nu m-ai lăsa să mucegăiesc la Ministerul Instrucțiunii. Spine și dumneata: ăsta-i minister de mine? Instrucțiune îmi trebuie?</p>
                  <p>BUCȘAN: Ce pot să fac eu?</p>
                  <p>BRĂNESCU: Poți, coane Griguță, poți. Spui o vorbă unde trebuie, și se aranjează. Să mă scoată de aicea, că prea sunt pe linie moartă. Să-mi dea altceva. </p>
                  <p>BUCȘAN: Ce?</p>
                  <p>BRANESCU: Finanțele.</p>
                  <p>BUCȘAN: Exagerezi.</p>
                  <p>BRĂNESCU: Sau Industria. Sau Comunicațiile. În sfârșit un minister serios, unde să fie de lucru pentru mine… <hi rend="italic">(cu un semiton mai jos)</hi> și pentru dumneata. <hi rend="italic">(Aproape patetic:)</hi> O să-ți fiu de folos, coane.</p>
                  <p>BUCȘAN <hi rend="italic">(vag)</hi>: Să vedem! <hi rend="italic">(Precis:)</hi> Deocamdată, poți să-mi fii de folos acum.</p>
                  <p>BRANESCU: Zău?</p>
                  <p>BUCȘAN: De asta te-am chemat.</p>
                  <p>BRĂNESCU: Poruncește!</p>
                  <p>BUCȘAN: Brănescule! Cunoști pe unul Andronic?</p>
                  <p>BRANESCU: Andronic?!</p>
                  <p>BUCȘAN: Alexandru Andronic.</p>
                  <p>BRĂNESCU: Funcționar în minister?</p>
                  <p>BUCȘAN: Nu. Profesor.</p>
                  <p>BRANESCU: De liceu?</p>
                  <p>BUCȘAN: Nu cred. La Universitate.</p>
                  <p>BRANESCU <hi rend="italic">(căutând)</hi>: La Universitate… Andronic… Andronic… <hi rend="italic">(Brusc:)</hi> Stai, că știu cine e. Unul blond, spălăcit. E la Litere, da’ nu e profesor. E conferențiar de istorie.</p>
                  <p>BUCȘAN: Tocmai. Ei bine…</p>
                  <p>BRĂNESCU <hi rend="italic">(întrerupând)</hi>: S-a făcut. Nu mai e nevoi să vorbești. Am înțeles – și s-a făcut. E conferențiar. Catedra de istorie antică e liberă. O vrea el, i-o dau.</p>
                  <p>BUCȘAN: Nu.</p>
                  <p>BRĂNESCU: Da’ de ce nu? Dacă-ți spun că i-o dau! Ba chiar se nimerește foarte bine. E o bătaie pe catedra asta, că m-au năucit. I-o dau lui, și-am terminat. <hi rend="italic">(Convingându-se pe sine însuși de buna alegere:)</hi>Nu face politică, e muncitor, are lucrări – e savant, ce mai încoace-încolo!</p>
                  <p>BUCȘAN: O fi. Dar o să-l dai afară.</p>
                  <p>BRĂNESCU: Cum ai spus?</p>
                  <p>BUCȘAN: Îl dai afară.</p>
                  <p>BRĂNESCU <hi rend="italic">(nu-și revine)</hi>: De ce?</p>
                  <p>BUCȘAN: Fiindcă te rog eu.</p>
                  <p>BRĂNESCU <hi rend="italic">(îngrijorat)</hi>: Serios, coane Griguță?</p>
                  <p>BUCȘAN: Foarte serios. Îl dai afară.</p>
                  <p>BRĂNESCU: De unde?</p>
                  <p>BUCȘAN: De oriunde. De peste tot. De la Universitate, în primul rând.</p>
                  <p>BRĂNESCU <hi rend="italic">(a rămas pe gânduri; pe urmă, aproape oftând)</hi>: O să fie greu.</p>
                  <p>BUCȘAN: Greu, ușor – asta e!</p>
                  <p>BRĂNESCU <hi rend="italic">(clătinând din cap)</hi>: Foarte greu. Poate imposibil.</p>
                  <p>BUCȘAN <hi rend="italic">(surd, amenințător. E un cuvânt ce nu face parte din vocabularul său)</hi>: Imposibil!</p>
                  <p>BRĂNESCU <hi rend="italic">(căindu-se)</hi>: Nu-ți spun eu că ăsta-i un minister nenorocit? Crezi că faci ce vrei? Ești cu mâinile legate. Autonomie universitară, consiliu… Păi de ce vreau eu să plec de-aici?!</p>
                  <p>BUCȘAN <hi rend="italic">(tăios)</hi>: Ai să pleci.</p>
                  <p>BRĂNESCU: N-o lua așa, coane Griguță. N-o lua așa, că mă îmbolnăvești. Stai să ne sfătuim. Să vedem ce-i de făcut.</p>
                  <p>BUCȘAN: Un singur lucru: Îl dai afară!</p>
                  <p>BRĂNESCU: N-am motiv. Și nici n-am cum. E un tip șters, modest. N-are ambiții, n-are dușmani. Toată ziua în bibliotecă. Dă-l afară dacă poți!</p>
                  <p>BUCȘAN: Nu poți?</p>
                  <p>BRĂNESCU <hi rend="italic">(dezolat)</hi>: Nu. <hi rend="italic">(Cu bruscă vioiciune:)</hi> Dar nici nu trebuie, coane Griguță. Să stea acolo unde e, că stă bine. La urma urmelor, ce mare scofală? <hi rend="italic">(Disprețuitor:)</hi> Conferențiar! Cinșpe mii pe lună. Lasă-l pe mine, și dacă nu ți-l țiu toată viața pe loc, cu cinșpe mii, până-nverzește, să vezi!</p>
                  <p>BUCȘAN: Ăsta-i ultimul dumitale cuvânt?</p>
                  <p>BRĂNESCU <hi rend="italic">(gest încurcat de neputință)</hi>: Păi de…</p>
                  <p>BUCȘAN: Bine. <hi rend="italic">(Se ridică de la locul lui, merge spre telefon, pune mâna pe receptor.)</hi>
                  </p>
                  <p>BRĂNESCU: Ce ai de gând să faci?</p>
                  <p>BUCȘAN: O să vezi. <hi rend="italic">(A format între timp un număr.)</hi> Alo! Clubul? Domnul ministru Ichim e acolo?</p>
                  <p>BRĂNESCU <hi rend="italic">(alarmat)</hi>: Coane Griguță!</p>
                  <p>BUCȘAN: Dă-mi-l la telefon.</p>
                  <p>BRANESCU <hi rend="italic">(sare spre telefon, apasă pe furcă, întrerupând legătura)</hi>: Coane Griguță, îmi pare rău! <hi rend="italic">(Îi ia receptorul din mână și-l pune la loc.)</hi> Să-mi faci mie una ca asta!</p>
                  <p>BUCȘAN: Brănescule! Omul ăsta trebuie să iasă din învățământ. Neapărat. Dacă tu nu poți să faci asta, îmi găsesc eu oameni care să poată. Înțelegi?</p>
                  <p>BRĂNESCU: Înțeleg. Dar lasă-mă să mă gândesc. Să caut soluții.</p>
                  <p>BUCȘAN: N-am timp.</p>
                  <p>BRĂNESCU: Stai! Stai c-am și găsit-o. Tii! Cum de nu m-am gândit mai înainte?</p>
                  <p>BUCȘAN: Ei vezi!</p>
                  <p>BRANESCU: Uite, coane! Catedra — cum ți-am mai spus — e vacantă. Numesc la catedră, peste capul lui, un om de-al nostru.. Și mi ți-l freacă timp de două-trei luni, până-l înnebunește. Și dacă nu-și dă el demisia, să nu-mi zici pe nume.</p>
                  <p>BUCȘAN: Ridicul, Două-trei luni. Crezi că te-am chemat aici, la ora asta, pentru ca să aștept pe urmă trei luni? Totul trebuie să se termine imediat. Mâine cel mai târziu.</p>
                  <p>BRĂNESCU <hi rend="italic">(cu o subită schimbare de ton, ca și cum dintr-o dată s-ar fi făcut lumină)</hi>: Mâine?!</p>
                  <p>BUCȘAN: Da.</p>
                  <p>BRĂNESCU <hi rend="italic">(categoric)</hi>: S-a făcut.</p>
                  <p>BUCȘAN <hi rend="italic">(nedumerit de repedea schimbare)</hi>: Cum?</p>
                  <p>BRĂNESCU: Da. Cred că s-a făcut. Vezi, vezi dacă-mi dai timp să mă gândesc? S-a aranjat. Se aranjează.</p>
                  <p>BUCȘAN <hi rend="italic">(încă neîncrezător)</hi>: E chiar așa de simplu?</p>
                  <p>BRĂNESCU: Nu e simplu, dar e sigur. Uite: mâine, dacă Andronic are lecție la facultate…</p>
                  <p>BUCȘAN <hi rend="italic">(întrerupând)</hi>: Are…</p>
                  <p>BRĂNESCU: De unde știi?</p>
                  <p>BUCȘAN: M-am informat.</p>
                  <p>BRĂNESCU: Ei bine, n-are să și-o țină.</p>
                  <p>BUCȘAN: De ce?</p>
                  <p>BRĂNESCU: Fiindcă n-o să-l lase. O să fie scandal în sală. Am eu oamenii mei. Vociferări, șuierături – la nevoie, pocnete…</p>
                  <p>BUCȘAN: Și?</p>
                  <p>BRĂNESCU: Și în fața acestei situații, ministerul va fi obligat să intervină, să deschidă o anchetă, să ia măsuri. Nu?</p>
                  <p>BUCȘAN: Ba da.</p>
                  <p>BRĂNESCU: Ministerul nu poate tolera.</p>
                  <p>BUCȘAN: Ai dreptate. Nu poate.</p>
                  <p>BRĂNESCU: Păi nu? Telefon, dispoziții urgente…</p>
                  <p>BUCȘAN: Ministrule, îmi placi.</p>
                  <p>BRĂNESCU: Coane Griguță, totdeauna omul dumitale. Da’ să știi că m-ai înfierbântat rău adineauri, cu telefonul. Să-mi faci dumneata mie una ca asta!</p>
                  <p>BUCȘAN <hi rend="italic">(împăciuitor)</hi>: Ei, las’ că trece.</p>
                  <p>BRĂNESCU: Trece, trece — dar am tras o spaimă! <hi rend="italic">(Se ridică.)</hi> Vii cu mine? Te duc în oraș.</p>
                  <p>BUCȘAN: Pleci?</p>
                  <p>BRĂNESCU: Păi crezi că am timp de pierdut? E târziu. Acu se face dimineață. </p>
                  <p>BUCȘAN: Bine, ministrule. <hi rend="italic">(Îi dă mâna.)</hi>
                  </p>
                  <p>BRĂNESCU: Nu vii?</p>
                  <p>BUCȘAN: Nu. Mai am niște hârtii de văzut.</p>
                  <p>BRĂNESCU: Acuma, noaptea?</p>
                  <p>BUCȘAN: Noapte, zi…</p>
                  <p>BRANESCU <hi rend="italic">(admirativ)</hi>: Ești un om mare, coane Griguță.</p>
                  <p>BUCȘAN <hi rend="italic">(simplu)</hi>: Sunt.</p>
                  <p>BRANESCU: Da’ să nu mă uiți. Să mă scoată de-aici. Nu-i de mine. Să-mi dea altceva. <hi rend="italic">(Iese.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_VII_31"/>SCENA VII</head>
                  <p>BUCȘAN, SECRETARA</p>
                  <p>Bucșan l-a condus pe Brănescu până la ușa din stânga. Rămas singur, întoarce butonul electric de lângă ușă, stingând lumina mare. Scena rămâne luminată doar de lampa de birou. Pe urmă merge spre fereastră și ridică cu o singură smucitură perdeaua albastră: apare din nou peisajul de oraș, cu cele două firme luminoase ce se aprind și se sting. Bucșan e îngândurat. Rămâne acolo, la fereastră, privind în gol. Prin ușa din stânga intră secretara cu un dosar în mână. Se apropie și se oprește la un pas în spatele lui.</p>
                  <p>SECRETARA: Obosit?</p>
                  <p>BUCȘAN: Eu?</p>
                  <p>SECRETARA: Da. Obosit și nervos.</p>
                  <p>BUCȘAN <hi rend="italic">(aspru, dar fără violență)</hi>: Werner! Nu e obiceiul meu să discut chestiuni intime cu funcționarii. <hi rend="italic">(Pleacă de lângă fereastră și merge spre birou.)</hi>
                  </p>
                  <p>SECRETARA: Vă rog să mă iertați.</p>
                  <p>BUCȘAN <hi rend="italic">(a luat loc la birou)</hi>: Agopian s-a întors?</p>
                  <p>SECRETARA: Încă nu.</p>
                  <p>BUCȘAN: Când vine, mă anunți.</p>
                  <p>SECRETARA: Da.</p>
                  <p>BUCȘAN: Hârtiile Cugir s-au modificat?</p>
                  <p>SECRETARA <hi rend="italic">(întinzând dosarul)</hi>: Vreți să le vedeți acum?</p>
                  <p>BUCȘAN: Da. Sau mai bine nu. Mâine dimineață.</p>
                  <p>SECRETARA: Bine. <hi rend="italic">(Se îndreaptă spre ușa din stingă, ca să iasă din birou.)</hi>
                  </p>
                  <p>BUCȘAN: Werner!</p>
                  <p>SECRETARA: Vă rog.</p>
                  <p>BUCȘAN <hi rend="italic">(se ridică de la birou și vine spre ea)</hi>: Câți ani sunt de când lucrezi cu mine?</p>
                  <p>SECRETARA: Mulți.</p>
                  <p>BUCȘAN: Câți?</p>
                  <p>SECRETARA: Șaisprezece.</p>
                  <p>BUCȘAN: Ei bine, ziua de azi a fost cea mai grea din tot acest timp.</p>
                  <p>SECRETARA: Cea mai grea? Uitați nopțile de la Viena, de la Kreditlanstaft. Și împrumutul Morgan. Și contractul Pietroșița…</p>
                  <p>BUCȘAN: Nu, nu. Erau afaceri grele. Erau cifre mari. Dar pe mine nu mă sperie cifrele niciodată.</p>
                  <p>SECRETARA: Nici oamenii?</p>
                  <p>BUCȘAN: Ba da Când nu-i cunosc. Când nu știu cine sunt — și de unde vin — și ce vor…</p>
                  <p>SECRETARA: Dacă-mi dați voie să vă spun părerea mea…</p>
                  <p>BUCȘAN <hi rend="italic">(face un gest scurt de autorizare)</hi>.</p>
                  <p>SECRETARA: Ați exagerat.</p>
                  <p>BUCȘAN: Cu ce?</p>
                  <p>SECRETARA: Cu tot ce s-a întâmplat azi. E prea mult. E prea scump. E prea violent. Cred că totul se putea aranja mai simplu și mai ieftin.</p>
                  <p>BUCȘAN: Poate. E chiar probabil. Dar nu voiam să încerc. Nu am timp și nici nervi pentru asta.</p>
                  <p>SECRETARA: Vedeți?</p>
                  <p>BUCȘAN: Ce mă îngrijorează în toată afacerea, e că n-o înțeleg. Dosarul Protar e în casa mea de fier de un an. N-a ieșit niciodată de aici. Nu l-a văzut nimeni. N-am vorbit nimănui. Și totuși, cineva îl cunoaște. Cum? De ce?</p>
                  <p>SECRETARA: Cum? — nu știu. De ce? — e simplu. Vrea bani.</p>
                  <p>BUCȘAN: Am oferit și a refuzat. Nu-mi plac oamenii care refuză Mi-a frică de ei. </p>
                  <p>SECRETARA: Frică?</p>
                  <p>BUCȘAN: Da. Pentru că nu-i înțeleg. Eu oamenii îi cumpăr sau îi dărâm.</p>
                  <p>SECRETARA: Sunteți un om tare.</p>
                  <p>BUCȘAN: Deocamdată. Ca un îmblânzitor de lei. E totdeauna tare… deocamdată. Cât timp are biciul în mină. Dar e de ajuns ca un singur leu imbecil să-l zgârie cu laba, că toți ceilalți să tabere pe el și să-l sfâșie… <hi rend="italic">(După o pauză:)</hi> Eu nu mă las zgâriat.</p>
                  <p>SECRETARA <hi rend="italic">(încet, mai mult pentru ea)</hi>: Știu.</p>
                  <p>BUCȘAN: Werner, vino aici. <hi rend="italic">(O ia de braț și o duce spre fereastră.)</hi> Vezi luminile astea care se aprind deasupra orașului, cu numele meu? Mi-a fost teamă astăzi — înțelegi? teamă! — că s-ar putea stinge pentru totdeauna. Și nu vreau. Și nici nu trebuie.</p>
               </div>
               <div type="div3">
                  <head>
                     <anchor xml:id="id_SCENA_VIII_31"/>SCENA VIII</head>
                  <p>ACEIAȘI, DIRECTORUL</p>
                  <p>În timp ce Bucșan și Secretara sunt în fața ferestrei, privind departe, ușa din stânga se deschide și intră Directorul, care din prag îl privește o secundă în tăcere pe cei doi.</p>
                  <p>DIRECTORUL: Te deranjez, coane Griguță?</p>
                  <p rend="italic">(Bucșan și Secretara se întorc brusc, surprinși.)</p>
                  <p>BUCȘAN: Dumneata aici?</p>
                  <p>DIRECTORUL: Eu.</p>
                  <p>BUCȘAN <hi rend="italic">(întoarce butonul electric și face lumina mare)</hi>: Cum ai intrat?</p>
                  <p>DIRECTORUL: Simplu. Treceam pe stradă și am văzut lumină la fereastra dumitale. Ia te uită, zic, nu doarme la ora asta! Am sunat și mi s-a deschis. În sala de așteptare nu era nimeni. La secretariat, nimeni. Am intrat.</p>
                  <p>BUCȘAN: Werner! Lasă-ne.</p>
                  <p rend="italic">(Secretara iese prin stânga.)</p>
               </div>
               <div type="div3">
                  <head>
                     <anchor xml:id="id_SCENA_IX_31"/>SCENA IX</head>
                  <p>BUCȘAN, DIRECTORUL</p>
                  <p>BUCȘAN: Ce vrei?</p>
                  <p>DIRECTORUL: M-ai chemat, și am venit.</p>
                  <p>BUCȘAN: Te-am chemat eu?</p>
                  <p>DIRECTORUL: Da. Nu mi-ai spus că mă aștepți aici mâine la nouă dimineața?.</p>
                  <p>BUCȘAN: Și e nouă dimineața?</p>
                  <p>DIRECTORUL: Nu. E douăsprezece noaptea.</p>
                  <p>BUCȘAN: Atunci?</p>
                  <p>DIRECTORUL: Am venit ceva mai devreme. Nu-mi plac orele fixe, coane Griguță. Știi cine te cheamă, dar nu știi cine te așteaptă. <hi rend="italic">(Se uită sub birou, pipăind cu palma planșa de dedesubt.)</hi> Un microfon instalat sub birou… Un indiscret în odaia cealaltă… <hi rend="italic">(Merge spre ușa din dreapta, o deschide, se uită în încăperea alăturată, închide la loc.)</hi> Am oroare de flagrante, delicte…</p>
                  <p>BUCȘAN: Nu mă cunoști. Sunt un om discret.</p>
                  <p>DIRECTORUL: Și eu. Tocmai de aceea am venit acum. Când ai plecat azi-dimineață de la mine, mi-ai spus că-mi lași timp să mă răzgândesc. Ei bine, m-am răzgândit. Primesc.</p>
                  <p>BUCȘAN: Primești? Ce?</p>
                  <p>DIRECTORUL: Ce mi-ai propus.</p>
                  <p>BUCȘAN: Ți-am propus ceva?</p>
                  <p>DIRECTORUL: Să lăsăm glumele, coane Griguță. Nu e momentul. Am avut o zi grea… amândoi.</p>
                  <p>BUCȘAN: Eu nu.</p>
                  <p>DIRECTORUL: Poate. Deși nu te cred. Dar eu, uite îți spun drept: am avut o zi grea.</p>
                  <p>BUCȘAN <hi rend="italic">(cu subînțeles)</hi>: Și încă nu s-a terminat.</p>
                  <p>DIRECTORUL: Ai dreptate: încă nu. Dar vreau s-o termin. Toată ziua m-am zbătut, am alergat, am scotocit. Nu e ușor să lupte cineva cu dumneata.</p>
                  <p>BUCȘAN: Mie mi-o spui?</p>
                  <p>DIRECTORUL: Am căutat documente, acte, cifre, probe.</p>
                  <p>BUCȘAN: Și?</p>
                  <p>DIRECTORUL: Le-am găsit. Cu greu — dar le-am găsit.</p>
                  <p>BUCȘAN <hi rend="italic">(calm)</hi>: Unde sunt?</p>
                  <p>DIRECTORUL: Aici. <hi rend="italic">(Se bate discret peste buzunarul hainei.)</hi> În buzunarul meu.</p>
                  <p>BUCȘAN: Te felicit.</p>
                  <p>DIRECTORUL: Mă feliciți, dar nu din toată inima, în realitate ești destul de preocupat și foarte neliniștit.</p>
                  <p>BUCȘAN: Eu?</p>
                  <p>DIRECTORUL: Dumneata. Și te înțeleg. Un scandal acum, înainte de semnarea contractelor Carun, ar cădea prost.</p>
                  <p>BUCȘAN <hi rend="italic">(fără ironie)</hi>: Foarte prost.</p>
                  <p>DIRECTORUL: Vezi? Și atunci, nu e mai bine să ne înțelegem? Uite, mă duceam spre redacție adineauri. De azi-dimineață n-am mai dat pe acolo. Sunt așteptat. Trebuie să scriu un reportaj pentru ultima oră. Poate că e mai bine să nu-l mai scriu? Poate că e mai bine să nu apară? Ce zici?</p>
                  <p>BUCȘAN: Nici n-o să apară.</p>
                  <p>DIRECTORUL: Bravo, coane Griguță. Știam eu că ne înțelegem. Uite, dau un telefon la „Deșteptarea” <hi rend="italic">(pune mâna pe telefon)</hi> să le spun să-i dea drumul fără ultima oră.</p>
                  <p>BUCȘAN: Nu te mai osteni.</p>
                  <p>DIRECTORUL: Trebuie. Mă așteaptă.</p>
                  <p>BUCȘAN: Nu te așteaptă nimeni. „Deșteptarea” dumitale nu mai apare.</p>
                  <p>DIRECTORUL: Cum?</p>
                  <p>BUCȘAN: Am suprimat-o.</p>
                  <p>DIRECTORUL <hi rend="italic">(o secundă a încremenit. Pe urmă izbucnește într-un râs scurt)</hi>: Ah! Ce farsă mai e și asta? Dumneata poți multe, coane Griguță, dar sunt lucruri pe care nici dumneata nu le poți.</p>
                  <p>BUCȘAN: Domnule! Gazeta dumitale datorează tipografiei mele suma de lei patru sute optzeci de mii. Am dat dispoziții ca, începând de astă-seară, să se înceteze lucrul. </p>
                  <p>DIRECTORUL: Ai dat dispoziții! Tipografia dumitale?</p>
                  <p>BUCȘAN: Da. Tipografia mea.</p>
                  <p>DIRECTORUL: De când?</p>
                  <p>BUCȘAN: De… <hi rend="italic">(se uită la ceas)</hi> jumătate oră.</p>
                  <p>DIRECTORUL: Nu te cred.</p>
                  <p>BUCȘAN: Informează-te. <hi rend="italic">(Îi arată cu mâna telefonul.)</hi>
                  </p>
                  <p>DIRECTORUL <hi rend="italic">(o clipă rămâne nemișcat, apoi ridică brusc receptorul, începe să formeze numărul, cu mișcări scurte, nervoase — dar deodată se oprește și pune receptorul la loc)</hi>: Nu. Dumneata nu minți.</p>
                  <p>BUCȘAN: Ba da. Dar nu așa de grosolan. Când mint, sunt mai subtil.</p>
                  <p>DIRECTORUL: Joci tare! <hi rend="italic">(Se așeză în fotoliul din fața biroului. E palid, sfârșit și totuși calm, ca la sfârșitul unei partide pierdute.)</hi>
                  </p>
                  <p>BUCȘAN <hi rend="italic">(modest)</hi>: Fac și eu ce pot.</p>
                  <p>DIRECIORUL: Joci prea tare. Și nu e bine.</p>
                  <p>BUCȘAN: De ce?</p>
                  <p>DIRECTORUL: Nu vorbesc pentru mine. Eu deocamdată sunt terminat. Nu zic, am să încerc și eu să fac ceva. Să găsesc altă tipografie, să caut bani… În sfârșit, voi vedea. Dar mă gândesc la dumneata.</p>
                  <p>BUCȘAN: Îți mulțumesc.</p>
                  <p>DIRECTORUL: Mă gândesc sincer la dumneata. Ai greșit!</p>
                  <p>BUCȘAN: Serios?</p>
                  <p>DIRECTORUL: Da, ai greșit. În fond, dumneata ce vrei? Să faci tăcere în jurul afacerii Protar. Să nu se vorbească nimic. Să nu se audă nici o șoaptă.</p>
                  <p>BUCȘAN <hi rend="italic">(ritos, șuierat)</hi>: Nici una. </p>
                  <p>DIRECTORUL: Și pentru asta suprimi „Deșteptarea”, o foaie obscură, pe care n-o citea nimeni și care va face mai mare zgomot într-o singură clipă dispărând decât a făcut în zece ani de apariție.</p>
                  <p>BUCȘAN: Crezi?</p>
                  <p>DIRECTORUL: Mâine se va ști în tot orașul — fiindcă asta ți-o promit: se va ști — că Bucșan, Grigore Bucșan, a suprimat cu mâna lui „Deșteptarea”, pentru că i-a fost frică. Și vor fi cinci sute de oameni care se vor întreba: de ce? Va trebui să le răspunzi sau să-i împiedici să întrebe. </p>
                  <p>BUCȘAN: Nu vor întreba.</p>
                  <p>DIRECTORUL: Primii cinci sute, poate nu. Dar ceilalți? Sunt mulți, coane Griguță, sunt foarte mulți. Și pe urmă, mai e cineva pe care-l uiți: Andronic.</p>
                  <p>BUCȘAN: Tovarășul dumitale.</p>
                  <p>DIRECTORUL: Tovarășul! Nu. E prea abil și prea primejdios ca să aibă tovarăși. Lucrează singur.</p>
                  <p>BUCȘAN: Nu ești înțeles cu el?</p>
                  <p>DIRECTORUL: Aș fi vrut să fiu.</p>
                  <p>BUCȘAN: Totuși, l-ai vizitat azi după masă. </p>
                  <p>DIRECTORUL: Fără rezultat. <hi rend="italic">(Cu o mișcare de sinceritate:)</hi> Uite. Acum pot să vorbesc deschis cu dumneata. E prea târziu și prea inutil să ascund. Sunt ca un jucător decavat. Arunc cărțile pe masă. Tot nu mai am nimic de pierdut. <hi rend="italic">(Scurtă pauză. Schimbare de voce:)</hi> Adineauri, când am intrat, spuneam că am în buzunar documente, probe. Mințeam. N-am nimic. <hi rend="italic">(Își întoarce scurt buzunarele.)</hi> Nimic.</p>
                  <p>BUCȘAN: Și afacerea Protar?...</p>
                  <p>DIRECTORUL: Habar n-am de ea. Totul e în mâna lui Andronic.</p>
                  <p>BUCȘAN: Prin urmare, azi-dimineață…</p>
                  <p>DIRECTORUL: Eram de bună-credință. Articolul fusese strecurat în gazetă fără știrea mea, fără știrea nimănui. Andronic ăsta e un bandit!</p>
                  <p>BUCȘAN: Stiu.</p>
                  <p>DIRECTORUL: Am fost la el. Voiam să-l fac să vorbească. I-am luat în toate felurile. Am ademenit, am rugat, am promis, am amenințat. Uneori mi se părea că am reușit, că sunt gata să reușesc… Dar era la el o femeie… o fată…</p>
                  <p>BUCȘAN: Brună.</p>
                  <p>DIRECTORUL: O cunoști?</p>
                  <p>BUCȘAN: Puțin. Din vedere.</p>
                  <p>DIRECTORUL: Abia acum îmi dau seama că era instrumentul lui. Jucau împreună comedia. Ezitări, scrupule… <hi rend="italic">(Cu o schimbare de voce)</hi>: Tipul e tare, coane Griguță. Sub masca lui de savant aiurit, se ascunde un bandit. Un mare bandit.</p>
                  <p>BUCȘAN: Mai mare decât noi?</p>
                  <p>DIRECTORUL: Nu știu. Se va vedea… Da, da, se va vedea. Un moment am crezut că l-am convins. Mi-a promis că până la ora opt îmi dă un articol și documente. <hi rend="italic">(Devotat:)</hi> Nu că le-aș fi publicat, coane Griguță. Nu. Tot aici veneam cu ele. Dar altfel vorbeam cu dumneata dacă aveam hârtiile în buzunar.</p>
                  <p>BUCȘAN: Păcat.</p>
                  <p>DIRECTORUL: Să știi că-i păcat. Era mai bine și pentru dumneata. Cu mine te-ai fi înțeles. Cu el, e mai greu. La ora opt am fost la el. Am sunat, am băut, am strigat. Nimic. Nimeni. Dispărut. L-am căutat, am alergat după el în tot orașul. Nu-l știe nimeni. Nu l-a văzut nimeni. Nu e nicăieri.</p>
                  <p>BUCȘAN: Și atunci?</p>
                  <p>DIRECTORUL <hi rend="italic">(gest de neputință)</hi>: Am renunțat. Ce era să fac? Am renunțat. Îmi mai rămânea o ultimă carte să joc. Dumneata. Mi-am zis: hai să-i văd. Să-ncerc marea cu degetul. Cine știe? Poate se prinde.</p>
                  <p>BUCȘAN: Și nu s-a prins.</p>
                  <p>DIRECTORUL: Nu.</p>
                  <p>BUCȘAN: Vezi?</p>
                  <p>DIRECTORUL <hi rend="italic">(se ridică în picioare)</hi>: M-ai scos din joc, dar rămâne el. Cu mine a fost ușor, fiindcă ne cunoaștem de mult. Dar pe el nu-l cunoști. Asta e marea lui forță: nu-l cunoaște nimeni. A stat o viață întreagă în bibliotecă, ascuns ca într-o vizuină și acum iese la pradă cu figura lui de martir vasător.</p>
                  <p>BUCȘAN: Îi viu eu de hac și visătorului ăsta!</p>
                  <p>DIRECTORUL: Nu se știe. Dumneata ești obișnuit cu escrocii, coane Griguță. Escrocii sunt băieți simpatici și oameni de înțeles. Cu visătorii e mai greu. <hi rend="italic">(După o clipă:)</hi> În sfârșit. Treaba dumitale. <hi rend="italic">(Se ridică deodată, își ia pălăria de pe birou.)</hi> Noapte bună. <hi rend="italic">(Se îndreaptă cu pași leneși, de om obosit, spre ușa din stânga.)</hi>
                  </p>
                  <p>BUCȘAN <hi rend="italic">(rămas la biroul lui, foarte calm, îl lasă să se depărteze, dar înainte să fi ajuns la ușă, îl oprește cu un singur cuvânt)</hi>: Ascultă! <hi rend="italic">(Directorul se oprește în loc, se întoarce. Fără grabă, Bucșan se ridică de la birou și vine spre centrul scenei, la un pas de Director, față în față.)</hi> Vrei să scoți gazeta mâine dimineață? </p>
                  <p>DIRECTORUL <hi rend="italic">(ridicare din umeri de neputință, de nedumerire, de oboseală)</hi>.</p>
                  <p>BUCȘAN: Cumpără tipografia. Ți-o vând.</p>
                  <p>DIRECTORUL: Îți râzi de mine.</p>
                  <p>BUCȘAN: Nu, sunt dispus să vând. Cumpăr-o!</p>
                  <p>DIRECTORUL: Cu ce bani?</p>
                  <p>BUCȘAN: Ei! Bani găsim noi.</p>
                  <p>DIRECTORUL: Ușor de spus.</p>
                  <p>BUCȘAN: Îți spun că găsim. Nu asta-i întrebarea. Întrebarea e dacă vrei să cumperi.</p>
                  <p>DIRECTORUL <hi rend="italic">(într-o doară)</hi>: Cât?</p>
                  <p>BUCȘAN: Zece milioane.</p>
                  <p>DIRECTORUL: Ieftin.</p>
                  <p>BUCȘAN: Nu. E scump. Groaznic de scump. Dacă plătești. Dar dacă nu plătești — e ieftin de tot. </p>
                  <p>DIRECTORUL <hi rend="italic">(nedumerit)</hi>: Atunci… </p>
                  <p>BUCȘAN: Semnezi niște polițe.</p>
                  <p>DIRECTORUL: De zece milioane? </p>
                  <p>BUCȘAN: Da. De zece milioane.</p>
                  <p>DIRECTORUL: Și cum vrei să ți le plătesc? Când vrei să ți le plătesc?</p>
                  <p>BUCȘAN: Niciodată.</p>
                  <p>DIRECTORUL: Nu înțeleg.</p>
                  <p>BUCȘAN: Și totuși, nu e greu. Polițele rămân la mine. În caseta mea particulară. Și nu ies de acolo niciodată. Îți dau cuvântul meu de onoare. Niciodată, dacă ești rezonabil.</p>
                  <p>DIRECTORUL <hi rend="italic">(moment de gândire, până își dă seama de sensul propunerii; pe urmă cu elan, cu entuziasm)</hi>: Coane Griguță, n-o să-ți pară rău!</p>
                  <p>BUCȘAN: Știu. Mie nu-mi pare niciodată rău. </p>
                  <p>DIRECTORUL: De azi încolo sunt omul dumitale. Eu și „Deșteptarea”. Faci ce vrei cu ea Îți aparține.</p>
                  <p>BUCȘAN: Nu. Să ne înțelegem: între noi a intervenit o afacere comercială. Strict comercială. „Deșteptarea” rămâne a dumitale. Faci ce vrei. Scrii ce vrei. Nu-mi place să impietez asupra convingerilor nimănui. </p>
                  <p>DIRECTORUL: Ești un om delicat, coane Griguță.</p>
                  <p>BUCȘAN: Și dumneata un băiat inteligent. <hi rend="italic">(A ocolit biroul și trage un sertar, același din care a scos carnetul de cecuri, în scena cu Agopian.)</hi> Semnezi polițele?</p>
                  <p>DIRECTORUL: Chiar acum?</p>
                  <p>BUCȘAN: Dacă vrei să apari mâine dimineață. </p>
                  <p>DIRECTORUL: S-a făcut. <hi rend="italic">(Se așază în fata biroului, întorcându-și fotoliul așa încât să poată scrie. E cu spatele la ușa din stânga.)</hi>
                  </p>
                  <p>BUCȘAN <hi rend="italic">(întinzându-i un pachet cu polițe)</hi>: Sunt zece polițe de câte un milion. Scadențele le lași în alb. </p>
                  <p>DIRECTORUL: Înțeles. <hi rend="italic">(Începe să scrie.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_X_31"/>SCENA X</head>
                  <p>ACEIAȘI, SECRETARA</p>
                  <p>Ușa stângă se deschide și apare, oprindu-se în prag, Secretara.</p>
                  <p>BUCȘAN <hi rend="italic">(către Secretară)</hi>: Ce e?</p>
                  <p>SECRETARA <hi rend="italic">(șoptind, ca să n-o audă Directorul)</hi>: Agopian.</p>
                  <p>BUCȘAN: <hi rend="italic">(cu voce normală)</hi>: A venit?</p>
                  <p>SECRETARA <hi rend="italic">(semn cu mâna spre încăperea de unde vine)</hi>: E aici.</p>
                  <p>BUCȘAN: Să intre.</p>
                  <p>SECRETARA <hi rend="italic">(ezită; gest vag spre Director, care, absent, continuă să scrie polițele)</hi>: Dar…</p>
                  <p>BUCȘAN: Să intre.</p>
               </div>
               <div type="div3">
                  <head>
                     <anchor xml:id="id_SCENA_XI_31"/>SCENA XI</head>
                  <p>ACEIAȘI, AGOPIAN</p>
                  <p>BUCȘAN <hi rend="italic">(către Agopian, care, intrând, nu-l vede decât din spate pe Director, mereu aplecat la birou asupra polițelor)</hi>: Ce se aude, Agopian?</p>
                  <p>AGOPIAN: Am executat. Cum ați dorit dumneavoastră. Am oprit lucrul. Am închis atelierele. Uite cheile aici.</p>
                  <p>BUCȘAN: A fost greu?</p>
                  <p>AGOPIAN: Nici ușor n-a fost. Când au aflat despre ce e vorba, au coborât toți de sus din redacție în tipografie. Țipau, urlau, ziceau că nu se lasă… Dar eu am dat ordin lucrătorilor să înceteze lucrul, și gata. I-am lăsat pe toți acolo, pe scări. Și acuma se ceartă. Ziceau căi nu-i lasă pe lucrători să plece, că sparg ușile. Cheile vi le las dumneavoastră?</p>
                  <p>BUCȘAN: Nu, că nu mai sunt proprietar.</p>
                  <p>AGOPIAN <hi rend="italic">(uimit)</hi>: Cum ați spus?</p>
                  <p>BUCȘAN: Am vândut tipografia.</p>
                  <p>AGOPIAN <hi rend="italic">(plin de îndoială)</hi>: Acuma?… Noaptea?</p>
                  <p>BUCȘAN: N-am cumpărat-o tot noaptea?</p>
                  <p>AGOPIAN <hi rend="italic">(încă nu crede)</hi>: Și… cui ați vândut-o?</p>
                  <p>BUCȘAN: Uite, dumnealui. <hi rend="italic">(Îi arată pe Director. Acesta a terminat de semnat polițele și, în timp ce Bucșan i le ia din față, el se întoarce cu fața spre Agopian.)</hi>
                  </p>
                  <p>AGOPIAN <hi rend="italic">(din uluială în uluială)</hi>: Dumneata aici?</p>
                  <p>DIRECTORUL: Eu. <hi rend="italic">(Se apropie de el, în timp ce Bucșan, rămas la birou, verifică polițele.)</hi> Și zi așa! Îmi omori gazeta, noaptea, pe la spate!...</p>
                  <p>AGOPIAN: De! Ce era să fac? Preț mare. Om sunt și eu.</p>
                  <p>BUCȘAN <hi rend="italic">(a terminat de controlat polițele)</hi>: În regulă. <hi rend="italic">(Le închide în sertar.)</hi> Dumnealui e noul proprietar.</p>
                  <p>AGOPIAN: Vorbiți serios?</p>
                  <p>BUCȘAN <hi rend="italic">(sever)</hi>: Agopian!</p>
                  <p>AGOPIAN: Vă rog să mă iertați, dar nu-mi vine a crede. <hi rend="italic">(Către Director:)</hi> Ai cumpărat tipografia?</p>
                  <p>DIRECTORUL: Da, am cumpărat-o.</p>
                  <p>AGOPIAN: Cu ce bani, domnule? Datoria n-aveai cu ce s-o plătești, și acum…</p>
                  <p>DIRECTORUL: Agopian! Nu te amesteca în treburi care nu te privesc.</p>
                  <p>AGOPIAN: Așa e. Nu mă privesc. Dar nu mai înțeleg nimic. Și acuma, cu cheile ce fac? </p>
                  <p>DIRECTORUL: Te duci înapoi la tipografie, o deschizi și dai drumul gazetei.</p>
                  <p>AGOPIAN <hi rend="italic">(către Bucșan)</hi>: Dumneavoastră ce ziceți?</p>
                  <p>BUCȘAN: Eu? Nimic. Dumnealui e proprietar. </p>
                  <p>AGOPIAN: Să mă bată Dumnezeu dacă pricep ceva. M-ați zăpăcit de tot.</p>
                  <p>DIRECTORUL: Hai cu mine. Mergem împreună.</p>
                  <p>BUCȘAN: Nu, directore. Dumneata mai rămâi. Mai avem de vorbit</p>
                  <p>DIRECTORUL: Atunci, ia-o-nainte, Agopian. Repede. Să nu iasă vreo încurcătură. Viu și eu mai târziu. </p>
                  <p>AGOPIAN: Ar fi bine să dau un telefon, să nu plece lucrătorii.</p>
                  <p>SECRETARA: De dincolo, de la secretariat. </p>
                  <p>AGOPIAN: Eu… eu vă salut. Teribilă noapte domnule!</p>
                  <p rend="italic">(Iese prin stânga, împreună cu Secretara.)</p>
               </div>
               <div type="div3">
                  <head>
                     <anchor xml:id="id_SCENA_XII_31"/>SCENA XII</head>
                  <p>BUCȘAN, DIRECTORUL</p>
                  <p>DIRECTORUL: Are dreptate. Teribilă noapte!</p>
                  <p>BUCȘAN: Ai obosit?</p>
                  <p>DIRECTORUL: Puțin. Mi-ai cam tăiat răsuflarea.</p>
                  <p>BUCȘAN: Uite, directore, de ce te-am oprit. S-ar putea ca mâine dimineață, la cursul lui Andronic, să fie oarecare neliniște.</p>
                  <p>DIRECTORUL: Neliniște?</p>
                  <p>BUCȘAN: Da. Acuma, înainte de examene, se întâmplă uneori.</p>
                  <p>DIRECTORUL: Dacă trebuie, se întâmplă sigur.</p>
                  <p>BUCȘAN: Eu… n-am nici o informație precisă, dar presupun. S-ar putea… să nu-și poată ține lecția. Vacarm în sală, întreruperi, huiduieli… în sfârșit, poate și mai rău. Un scandal știi cum începe — nu știi niciodată cum se termină.</p>
                  <p>DIRECTORL: Foarte just.</p>
                  <p>BUCȘAN: Și atunci, ministerul… <hi rend="italic">(Întrerupându-și fraza începută:)</hi> Cum ești cu Brănescu?</p>
                  <p>DIRECTORUL: De la Instrucție?</p>
                  <p>BUCȘAN: Da.</p>
                  <p>DIRECTORUL <hi rend="italic">(precaut, încercând să ghicească intențiile)</hi>: Să zic… bine?</p>
                  <p>BUCȘAN: N-ar fi rău.</p>
                  <p>DIRECTORUL <hi rend="italic">(ușurat)</hi>: Păi atunci, sunt foarte bine. Dar știi? — foarte bine. Uite. Chiar în numărul de mâine, e în pagina întâia un articolaș despre el.</p>
                  <p>BUCȘAN: Favorabil?</p>
                  <p>DIRECTORUL: Cât se poate.</p>
                  <p>BUCȘAN: Cu atât mai bine. Să-i pui și fotografia.</p>
                  <p>DIRECTORUL: S-a făcut.</p>
                  <p>BUCȘAN: Și cum ziceam, ministerul va trebui să intervină.</p>
                  <p>DIRECTORUL: Evident.</p>
                  <p>BUCȘAN: Dar pentru asta ar trebui să i se atragă atenția.</p>
                  <p>DIRECTORUL: Asupra gravității faptului.</p>
                  <p>BUCȘAN: Sigur.</p>
                  <p>DIRECTORUL: Un scandal universitar, în împrejurările actuale, nu este un simplu fapt divers. Opinia publică vrea să știe. Ea cere explicații, sancțiuni.</p>
                  <p>BUCȘAN: Mai ales sancțiuni.</p>
                  <p>DIRECTORUL: Iar ziarul „Deșteptarea” e primul care dă alarma, e primul care cunoaște întreaga chestiune — pentru că întâmplător mâine dimineață, la cursul domnului Andronic, un reporter al nostru asistă în sală, ia note și poate chiar – eventual fotografii.</p>
                  <p>BUCȘAN: Directore, îmi placi.</p>
                  <p>DIRECTORUL: Coane Griguță, și dumneata mie.</p>
                  <p>BUCȘAN: Totuși, trebuie să băgăm de seamă că… <hi rend="italic">(În momentul acesta sună telefonul. Bucșan se întrerupe din vorbă și ridica receptorul.)</hi> Alo!... Da.. Eu… Da, eu… Cine?… Dumneata… Un moment, te rog… <hi rend="italic">(Acoperă cu palma pâlnia receptorului și i se adresează Directorului, cu vocea scăzută:)</hi> Știi cine e la aparat? Fata.</p>
                  <p>DIRECTORUL: Care fată?</p>
                  <p>BUCȘAN: Fata brună! A lui Andronic.</p>
                  <p>DIRECTORUL: Ce vrea?</p>
                  <p>BUCȘAN <hi rend="italic">(ridică din umeri, iar apoi vorbește din nou la telefon)</hi>: Da… Acuma?… Ești jos… Bine… Aștept. <hi rend="italic">(Închide telefonul; pe urma, către Director:)</hi> Vine aici.</p>
                  <p>DIRECTORUL: Ia te uită!</p>
                  <p>BUCȘAN: Ce-o fi vrând?</p>
                  <p>DIRECTORUL: Știu eu? În orice caz, trebuie multă atenție. E primejdioasă.</p>
                  <p>BUCȘAN: Crezi?</p>
                  <p>DIRECTORUL: E instrumentul lui.</p>
                  <p>BUCȘAN: N-am avut impresia asta.</p>
                  <p>DIRECTORUL: Nici eu la început. Dar dacă te gândești bine…</p>
                  <p>BUCȘAN: Nu, nu. Cred că e altceva la mijloc. În sfârșit, am să văd.</p>
                  <p>DIRECTORUL: Eu te las.</p>
                  <p>BUCȘAN: Nu. E mai bine să nu pleci.</p>
                  <p>DIRECTORUL: Ar trebui să trec pe la redacție.</p>
                  <p>BLCȘAN: Mai așteaptă puțin. Poate mai avem nevoie de dumneata. <hi rend="italic">(Ușa din stânga se deschide. În prag apare Secretara. Cu un gest, Bucșan o oprește să vorbească.)</hi> Da. Știu. Să aștepte o clipă. <hi rend="italic">(Secretara iese. Din nou către Director:)</hi> Directore, treci dincolo. <hi rend="italic">(Îi arată ușa din dreapta.)</hi> E un salonaș particular al meu. Te chem eu mai târziu. <hi rend="italic">(Îl petrece până la ușa din dreapta, i-o deschide, îl lasă să intre, închide ușa la loc. Pe urmă, rămas singur, străbate scena spre ușa din stânga și o deschide, lăsând-o să intre pe Magda.)</hi>
                  </p>
               </div>
               <div type="div3">
                  <head>
                     <anchor xml:id="id_SCENA_XIII_22"/>SCENA XIII</head>
                  <p>BUCȘAN, MAGDA</p>
                  <p>MAGDA: Domnule, oricât de surprinzătoare ar putea să pară vizita mea aici, la această oră…</p>
                  <p>BUCȘAN: Domnișoară, aici, în biroul acesta, nici o vizită nu e surprinzătoare. La nici o oră. Te rog să șezi și să nu-mi ceri scuze. Nu mă deranjezi deloc.</p>
                  <p>MAGDA: Nu mă gândeam să cer scuze și știam că nu te deranjez. Ba chiar, în anumit fel, cred că eram așteptată.</p>
                  <p>BUCȘAN: Așteptată — mărturisesc că nu. Dar binevenită.</p>
                  <p>MAGDA: Asta o să vedem… Domnule Bucșan! Ne-am cunoscut astăzi, și mai ales ne-am despărțit, într-un mod…</p>
                  <p>BUCȘAN: Ciudat…</p>
                  <p>MAGDA: Cel puțin ciudat. Intervenția mea într-o conversație care, personal, nu mă privea deloc, a fost poate violentă.</p>
                  <p>BUCȘAN: Dar sinceră.</p>
                  <p>MAGDA: Prea sinceră.</p>
                  <p>BUCȘAN: Îți pare rău?</p>
                  <p>MAGDA: Încă nu știu dată trebuie să-mi pară rău. Vezi, au trecut de atunci câteva ore. Și mi-e teama că am provocat, fără voia mea, o serie de încurcături, care ar putea să ducă la o catastrofă. </p>
                  <p>BUCȘAN: Catastrofă? Pentru cine?</p>
                  <p>MAGDA: Pentru toată lumea. Pentru dumneata în primul rând.</p>
                  <p>BUCȘAN: O! Nicio grijă. Dacă e vorba de mine, nicio grijă.</p>
                  <p>MAGDA: Îmi pare bine că te văd așa de calm. Azi după masă erai mai nervos.</p>
                  <p>BUCȘAN: Între timp m-am liniștit.</p>
                  <p>MAGDA: Dar eu, nu. Vezi, mă plimbam adineauri — înainte de a te chema la telefon — mă plimbam jos, pe stradă, în fața clădirii dumitale. Frumoasă clădire! Câte etaje! Câte ferestre! Și deodată mi s-a părut că toată această clădire se clatină, se prăbușește…</p>
                  <p>BUCȘAN <hi rend="italic">(iritat)</hi>: Domnișoară!</p>
                  <p>MAGDA: Mi s-a părut.</p>
                  <p>BUCȘAN: Ai prea multă imaginație.</p>
                  <p>MAGDA: Se poate. Dar nu știi ce straniu lucru este noaptea, într-o clădire cu patru sute de ferestre, întunecate, o singură fereastră luminată. Îți spui: acolo e un om care veghează, un om care se zvârcolește, care se teme.</p>
                  <p>BUCȘAN: Domnișoară! Cine ești dumneata?</p>
                  <p>MAGDA: E nevoie să arăt hârtiile mele de identitate?</p>
                  <p>BUCȘAN: Nu. Dar e nevoie să știu cine ești. Ce căutai în casa profesorului Andronic? Ce cauți aici?</p>
                  <p>MAGDA: Ce caut aici, am să spun. De aceea am venit. Ce căutam în casa lui Andronic… întrebarea e mai indiscretă…</p>
                  <p>BUCȘAN <hi rend="italic">(bănuitor)</hi>: Trebuie să înțeleg că…</p>
                  <p>MAGDA: Înțelege ce vrei, dar nu-mi pune întrebări.</p>
                  <p>BUCȘAN: Ești… ești prietena lui? <hi rend="italic">(A evitat să spună „metresa”.)</hi>
                  </p>
                  <p>MAGDA: Am aerul?</p>
                  <p>BUCȘAN: Drept să spun, nu. Semeni mai mult a fată de școală.</p>
                  <p>MAGDA: E genul meu. <hi rend="italic">(Ia de pe birou o țigaretă și o aprinde cu degajare.)</hi> Îmi dai voie?</p>
                  <p>BUCȘAN: Prietena lui! Prin urmare, izbucnirea dumitale de azi după masă a fost o scenă.</p>
                  <p>MAGDA: Așa se numește?</p>
                  <p>BUCȘAN: O scenă de menaj. Erați supărați. Ai vrut să te răzbuni.</p>
                  <p>MAGDA: Da și nu. Mai mult am vrut să mă apăr.</p>
                  <p>BUCȘAN: Nu înțeleg.</p>
                  <p>MAGDA: Vezi, dumneata nu-l cunoști pe Andronic. E un om primejdios.</p>
                  <p>BUCȘAN: Nu pare.</p>
                  <p>MAGDA: Pe aceea e primejdios. Pentru că nu pare. Dar când se dezlănțuie, e sălbatec. E un tip rece, aspru, violent. E năprasnic!</p>
                  <p>BUCȘAN: Frumos portret! Îl iubești?</p>
                  <p>MAGDA: Nu știu dacă îl iubesc! Mă amețește. Mă domină. Lângă el simt primejdia. Lângă el simt că totul în viață e posibil. N-are scrupule, n-are prejudecăți, n-are ezitări. E ca o mare furtună.</p>
                  <p>BUCȘAN: Mă sperii.</p>
                  <p>MAGDA: Aș vrea să te sperii. Am venit ca să te sperii.</p>
                  <p>BUCȘAN: Ești sinceră.</p>
                  <p>MAGDA: N-am timp să nu fiu sinceră. Sunt prea multe lucruri în joc. Suntem cu toții în joc, și nu e timp să ne ascundem unul de altul.</p>
                  <p>BUCȘAN: Vrei să te explici?</p>
                  <p>MAGDA: Uite. Am știut de la început că Andronic are afacerea Protar în mână.</p>
                  <p>BUCȘAN: O cunoști și dumneata?</p>
                  <p>MAGDA: Vag. Dar am știut că are documente care te privesc și că poate să vorbească.</p>
                  <p>BUCȘAN: Canalia!</p>
                  <p>MAGDA <hi rend="italic">(jignită)</hi>: Domnule!</p>
                  <p>BUCȘAN: Te rog să mă scuzi.</p>
                  <p>MAGDA: Că poate să vorbească, dar că poate să și tacă.</p>
                  <p>BUCȘAN: N-am fost la el? Nu i-am oferit?…</p>
                  <p>MAGDA: Știam că ai să vii. Bănuiam că vei face propuneri rezonabile.</p>
                  <p>BUCȘAN: Nici nu m-a lăsat să vorbesc.</p>
                  <p>MAGDA: Propuneri rezonabile pe care eram convinsă că el le va accepta.</p>
                  <p>BUCȘAN: Totuși…</p>
                  <p>MAGDA: Dar la venirea dumitale, s-a răzgândit. Probabil că și-a spus: ce-mi poate oferi omul ăsta e mult mai puțin decât îi pot smulge eu dacă lupt cu el. Mai bine să lupt.</p>
                  <p>BUCȘAN: Și atunci?</p>
                  <p>MAGDA: Și atunci a inventat jocul pe care l-ai văzut. Că nu te cunoaște. Că nu știe cine ești. Că totul e o confuzie, o eroare… Și dumneata erai gata să crezi.</p>
                  <p>BUCȘAN: Pentru că nu înțelegeam — și nici acum nu înțeleg — ce urmărea negând. De ce? </p>
                  <p>MAGDA: Foarte simplu. Voia să te deruteze. Să te liniștească. Să-ți înlăture orice bănuială, și pe urmă, după două-trei zile, prin surpriză, să lovească.</p>
                  <p>BUCȘAN: Și de ce nu l-ai lăsat?</p>
                  <p>MAGDA: Pentru că n-am vrut. Eram convinsă că se înșală. Vezi, dumneata și Andronic aveți același cusur. Nu vă cunoașteți unul pe altul. Fiecare din voi crede că-l va distruge cu ușurință pe celălalt. Dar eu îmi dau seama că sunteți amândoi îngrozitor de puternici și că lupta poate fi teribilă.</p>
                  <p>BUCȘAN: Aici ai dreptate: teribilă.</p>
                  <p>MAGDA: De aceea am sărit astăzi între voi. Voiam cu orice preț să-l oblig pe Andronic să nu mai simuleze și să discute deschis cu dumneata. Voiam să vă înțelegeți pe loc și să terminați în mod cuminte întreaga afacere.</p>
                  <p>BUCȘAN: N-ai reușit.</p>
                  <p>MAGDA: Nu. Dumneata ai plecat trântind ușile, iar el s-a apucat imediat să scrie.</p>
                  <p>BUCȘAN: Să scrie ce?</p>
                  <p>MAGDA: Despre ovăz și despre alte plante.</p>
                  <p>BUCȘAN: Prin urmare lupta e deschisă?</p>
                  <p>MAGDA: Da.</p>
                  <p>BUCȘAN: Fie. Sunt gata.</p>
                  <p>MAGDA: Și el. Numai eu nu sunt gata. Numai eu mai vreau, mai încerc să vă opresc… Cât nu e prea târziu.</p>
                  <p>BUCȘAN: Eu mi-am luat măsurile mele.</p>
                  <p>MAGDA: Și el pe ale lui.</p>
                  <p>BUCȘAN: Bănuiesc. Va scrie un articol.</p>
                  <p>MAGDA: Poate o carte.</p>
                  <p>BUCȘAN: Poate zece cărți. Va ține conferințe. Va vorbi la facultate.</p>
                  <p>MAGDA: Nu. La facultate nu va vorbi.</p>
                  <p>BUCȘAN: De ce?</p>
                  <p>MAGDA <hi rend="italic">(foarte vag)</hi>: Știu eu?</p>
                  <p>BUCȘAN: Nu-și mai ține cursul?</p>
                  <p>MAGDA: Deocamdată nu.</p>
                  <p>BUCȘAN: Nici mâine?</p>
                  <p>MAGDA: Mai ales mâine.</p>
                  <p>BUCȘAN <hi rend="italic">(scurt, violent)</hi>: Asta nu se poate!</p>
                  <p>MAGDA: De ce nu se poate? Aveai de gând să te înscrii student la Facultatea de litere?</p>
                  <p>BUCȘAN <hi rend="italic">(fierbând)</hi>: Canalia!</p>
                  <p>MAGDA: Nu e o canale. E mai mult. E mult mai mult! E un aventurier. Un mare aventurier.</p>
                  <p>BUCȘAN: Mă ameninți?</p>
                  <p>MAGDA: Te previn. Te-ai uitat bine la el? Ai observat cu cine seamănă?</p>
                  <p>BUCȘAN: Nu.</p>
                  <p>MAGDA: Și totuși e izbitor. Când îl vezi prima oară, îți taie respirația. Serios? N-ai băgat de seamă?</p>
                  <p>BUCȘAN: Ce?</p>
                  <p>MAGDA: Că seamănă?</p>
                  <p>MAGDA <hi rend="italic">(tainic)</hi>: Cu Alexandru cel Mare</p>
                  <p>BUCȘAN: Nu știu. Nu cunosc.</p>
                  <p>MAGDA: Aceeași privire. Aceeași expresie. Și cu un asemenea om vrei să te lupți dumneata? Te plâng. </p>
                  <p>BUCȘAN: Plânge-l pe el.</p>
                  <p>MAGDA: El n-are nimic de pierdut. Cel mult o biată jumătate de catedră. Dar dumneata rămâi descoperit cu toată averea, cu toate fabricile, cu toate uzinele, cu toate birourile. Nu le simți pe toate cum se clatină încet, ca înainte de cutremur?</p>
                  <p>BUCȘAN: Domnișoară! Ce vrei? Ce propui?</p>
                  <p>MAGDA: Îți propun liniștea. Îți aduc liniștea.</p>
                  <p>BUCȘAN: N-am nevoie. Sunt liniștit.</p>
                  <p>MAGDA: Nu-i adevărat. Dacă ai fi liniștit, nu te-ai găsi aici, la ora asta.</p>
                  <p>BUCȘAN: Dar nici dumneata.</p>
                  <p>MAGDA: Eu n-am spus că sunt liniștită. Dimpotrivă. Nu sunt de loc.</p>
                  <p>BUCȘAN: Ai motive personale?</p>
                  <p>MAGDA: Da.</p>
                  <p>BUCȘAN: De ordin intim?</p>
                  <p>MAGDA: Întrebi prea mult. Atâta lucru îți pot spune: vreau ca Andronic să place din țară, departe, cu mine.</p>
                  <p>BUCȘAN: E la mijloc altă temele?</p>
                  <p>MAGDA: Ți-am spus că întrebi prea mult! Lasă-mă și pe mine să întreb: nu crezi că dacă va pleca mâine dimineață într-un lung voiaj de trei ani, departe, undeva în Asia, dumneata vei dormi mai liniștit?</p>
                  <p>BUCȘAN: S-ar putea.</p>
                  <p>MAGDA: Atunci, voiajul ăsta e o soluție.</p>
                  <p>BUCȘAN: Scumpă?</p>
                  <p>MAGDA: Nu știu ce numești dumneata scumpă.</p>
                  <p>BUCȘAN <hi rend="italic">(ia la întâmplare o hârtie de pe birou și scrie cu un creion, luat de pe birou, o cifră)</hi>: Atât… <hi rend="italic">(îi întinde hârtia:)</hi> ar fi de ajuns?</p>
                  <p>MAGDA <hi rend="italic">(luându-i creionul din mână, corectează)</hi>: Da, dacă mai adăugăm un zero la sfârșit.</p>
                  <p>BUCȘAN: Se face prea mult.</p>
                  <p>MAGDA: Pentru ce capeți în schimb – liniștea dumitale – e destul de puțin.</p>
                  <p>BUCȘAN <hi rend="italic">(după o clipă de gândire, brusc)</hi>: Pot să-l văd pe Andronic?</p>
                  <p>MAGDA: Da. Îl aduc imediat.</p>
                  <p>BUCȘAN: Unde e?</p>
                  <p>MAGDA: E pe aici. Pe aproape. Mă așteaptă.</p>
                  <p>BUCȘAN: Bine.</p>
                  <p>MAGDA: Dar fii atent cum vorbești cu el. E așa susceptibil!</p>
                  <p>BUCȘAN: La prețul ăsta, ar putea să fie!</p>
                  <p rend="italic">(Magda iese prin stânga.)</p>
               </div>
               <div type="div3">
                  <head>
                     <anchor xml:id="id_SCENA_XIV_22"/>SCENA XIV</head>
                  <p>BUCȘAN, DIRECTORUL</p>
                  <p>Bucșan, rămas singur, merge spre ușa din dreapta, o deschide și îl lasă pe Director să intre.</p>
                  <p>BUCȘAN: Directore, o să te miri.</p>
                  <p>DIRECTORUL: Nu cred. Am văzut atâtea astăzi…</p>
                  <p>BUCȘAN: M-am înțeles cu Andronic.</p>
                  <p>DIRECTORUL: A fost aici?</p>
                  <p>BUCȘAN: Nu el. Fata. Trebuie să vină și el îndată.</p>
                  <p>DIRECTORUL: Scump?</p>
                  <p>BUCȘAN: Destul.</p>
                  <p>DIRECTORUL: Cel puțin ai garanții?</p>
                  <p>BUCȘAN: Cea mai bună garanție. Pleacă. Pleacă din țară.</p>
                  <p>DIRECTORUL: Pentru mult timp?</p>
                  <p>BUCȘAN: Trei ani.</p>
                  <p>DIRECTORUL: Coane Griguță, bine ai făcut. Uite, acuma, să-ți spun drept: parcă mi-ai luat o piatră de pe inimă. Cu tipul ăsta aici, n-am fi avut liniște niciodată.</p>
                  <p>BUCȘAN <hi rend="italic">(puțin pe gânduri)</hi>: Găsești… găsești că seamănă cu Alexandru cel Mare?</p>
                  <p>DIRECTORUL: Cine?</p>
                  <p>BUCȘAN: Andronic.</p>
                  <p>DIRECTORUL: Cu Alexandru cel Mare? Mai știi? Te pomenești… <hi rend="italic">(După un timp:)</hi> Da pentru că veni vorba de Alexandru cel Mare, cu reportajul ce facem?</p>
                  <p>BUCȘAN: Ce reportaj?</p>
                  <p>DIRECTORUL: Reportajul de mâine… Scandalul de la curs.</p>
                  <p>BUCȘAN: A! Bine că mi-ai adus aminte! <hi rend="italic">(Merge spre telefon.)</hi> Să-i dau telefon lui Brănescu. <hi rend="italic">(Ridică receptorul, formează numărul.)</hi> Alo! Brănescule… Dormeai?... Ei, trezește-te <hi rend="italic">(Către Director:)</hi> Ramolit e și ăsta! <hi rend="italic">(La telefon:)</hi> Te-ai trezit? Ascultă. Scandalul de mâine dimineață – nu mai e nevoie. Se contramandează… Cum?... Nu se poate?... Să faci bine să iei măsuri. Ordine, mă auzi? Ordine! <hi rend="italic">(Trântește receptorul furios.)</hi> Cretin! <hi rend="italic">(După o scurtă pauză, către Director:)</hi> Ziceai că ai un articol mâine despre Brănescu.</p>
                  <p>DIRECTORUL: Da.</p>
                  <p>BUCȘAN: Păcat.</p>
                  <p>DIRECTORUL: De ce?</p>
                  <p>BUCȘAN: Mă plictisește, nu vezi?</p>
                  <p>DIRECTORUL: Am putea să-l schimbăm.</p>
                  <p>BUCȘAN: Mai e timp?</p>
                  <p>DIRECTORUL: Dacă zici dumneata…</p>
                  <p>BUCȘAN: Atunci, schimbă-l. M-am săturat și de domnul ăsta!</p>
               </div>
               <div type="div3">
                  <head>
                     <anchor xml:id="id_SCENA_XV_21"/>SCENA XV</head>
                  <p>ACEIAȘI, MAGDA, ANDRONIC</p>
                  <p>Prin ușa din stânga intră Magda, urmată de Andronic, timid, încurcat, buimăcit.</p>
                  <p>BUCȘAN: Domnule profesor, sunt încântat că te văd. Drept să spun, azi după masă, când ne-am despărțit, nu speram să ne mai întâlnim așa de repede – și încă buni prieteni!</p>
                  <p>ANDRONIC: Eu… vedeți…</p>
                  <p>BUCȘAN: Cred că domnișoara… <hi rend="italic">(Se oprește, pentru că abia acum observă că nu-i cunoaște numele și i se adresează întrebător:)</hi> Domnișoara?...</p>
                  <p>MAGDA: Magda.</p>
                  <p>ANDRONIC: Studenta mea.</p>
                  <p>MAGDA: Și secretara.</p>
                  <p>DIRECTORUL: Și prietena.</p>
                  <p>MAGDA <hi rend="italic">(îl observă pe Director)</hi>: A! Erai și dumneata aici?</p>
                  <p>DIRECTORUL <hi rend="italic">(înclinându-se)</hi>: Cu voia dumneavoastră.</p>
                  <p>BUCȘAN: Sper, zic, domnișoara Magda ți-a comunicat propunerea mea și că o primești.</p>
                  <p>ANDRONIC: Nu știu încă… dacă pot… dacă…</p>
                  <p>BUCȘAN: Cum nu știi? Ne faci iar dificultăți? <hi rend="italic">(Gest de surpriză și îngrijorare spre Magda.)</hi> Asta ce mai e?</p>
                  <p>MAGDA: Vrea să spună…</p>
                  <p>ANDRONIC: Vreau să spun ca… vedeți… tot ce s-a întâmplat astăzi… e așa de neașteptat… așa de… așa de năucitor… Dumneavoastră… <hi rend="italic">(Arătându-l pe Director:)</hi> Dumnealui… <hi rend="italic">(Spre Magda:)</hi> Dumneaei… E prea mult într-o singură zi. Eu… vedeți… cum spune undeva Virgil: „Vixi ei quem dederat cursum fortuna peregi”.</p>
                  <p>DIRECTORUL <hi rend="italic">(încet către Bucșan)</hi>: Dacă vorbește latinește, să știi că-i rău.</p>
                  <p>ANDRONIC: „Am trăit, și drumul pe care mi l-a dat fortuna, soarta, l-am terminat.” Nu credeam, nu speram că mi se mai pot întâmpla lucruri noi — și încă așa de noi. Și atunci… atunci trebuie și înțelegeți că dacă ezit…</p>
                  <p>BUCȘAN: Eziți?</p>
                  <p>ANDRONIC: Dacă încă nu știu ce să răspund… </p>
                  <p>DIRECTORUL <hi rend="italic">(printre dinți)</hi>: Mare bandit!</p>
                  <p>BUCȘAN: Domnule profesor, dumneata nu știi să răspunzi, dar eu știu să întreb.</p>
                  <p>DIRECTORUL <hi rend="italic">(încet către Bucșan)</hi>: Ia-l repede.</p>
                  <p>MAGDA <hi rend="italic">(același joc)</hi>: Fii atent!</p>
                  <p>BUCȘAN: Dumneata vrei să pleci?</p>
                  <p>ANDRONIC: Dacă vreau! Dar a fost visul meu de o viață întreagă.</p>
                  <p>BUCȘAN: Atunci, pleacă. Cred că ți-am pus la dispoziție tot ce trebuie.</p>
                  <p>ANDRONIC: Asta așa e. Mai mult decât trebuie. Mai mult decât visam. Prea mult!</p>
                  <p>BUCȘAN: prea mult?</p>
                  <p>MAGDA: Ce înseamnă prea mult? Pentru o asemenea întreprindere nimic nu e prea mult. E mai bine să pornim de la început cu un buget asigurat decât să ne întoarcem din drum… <hi rend="italic">(apăsat)</hi> înainte de vreme. Obiectivele științifice pe care le urmărește profesorul Andronic în Asia sunt încă vaste.</p>
                  <p>ANDRONIC: Întradevăr, vaste. Îmi îngădui s-o spun fără modestie. Mi se pare că din punct de vedere istoric, din punct de vedere al culturii umane, Asia este încă un continent necunoscut, un mister — și că pornind pe urmele lui Alexandru cel Mare…</p>
                  <p>MAGDA <hi rend="italic">(încet către Bucșan)</hi>: Vezi?</p>
                  <p>ANDRONIC <hi rend="italic">(continuând)</hi>: voi încerca, mă voi sili să descifrez ceva din acest mister. Ce e surprinzător, domnule Bucșan, ba chiar emoționant în gestul dumneavoastră, este că destinați o sumă atât de însemnată…</p>
                  <p>BUCȘAN: Recunoști că e însemnată,</p>
                  <p>ANDRONIC <hi rend="italic">(continuând)</hi>: …nu unor investigații de știință aplicată — cum ar fi fost de așteptat din partea unui om de finanțe — ci unor cercetări istorice și istoria este, oricum, o disciplină a spiritului.</p>
                  <p>DIRECTORUL <hi rend="italic">(încet, către Bucșan)</hi>: Te ia de departe!</p>
                  <p>ANDRONIC: Totuși, îndrăznesc să cred că chiar pentru un economist, chiar pentru un om de afaceri, concluziile mai îndepărtate ale lucrării mele nu vor fi lipsite de interes. Vedeți, dacă n-ar fi decât problema cu totul secundară, pe care de altfel am atins-o în treacăt în articolul meu de azi, a ovăzului și a cerealelor în genere…</p>
                  <p>BUCȘAN <hi rend="italic">(către Magda, încet, iritat)</hi>: Iar începe.</p>
                  <p>ANDRONIC: Eu nu sunt un materialist în istorie… dar există multe probleme tulburătoare, tocmai pentru că par simple. De ce apare ovăzul așa de târziu în Europa? De ce și mai târziu în Asia? Cu ce e înlocuit până la apariție? Cu ce își hrănește Alexandru cel Mare importantele lui efective de cavalerie? Ce dă de mâncare Alexandru cailor lui? Întrebarea pare copilăroasă…</p>
                  <p>DIRECTORUL: Și în realitate e perfidă.</p>
                  <p>ANDRONIC: Perfida? Cum perfidă?</p>
                  <p>BUCȘAN: Domnule profesor să lăsăm toate astea. E târziu și e inutil. Vrei să mă convingi? Nu e nevoie. Sunt gata convins. Când pleci?</p>
                  <p>MAGDA: Oricând. Mâine. Cât mai repede.</p>
                  <p>BUCȘAN: Dumneata ce spui?</p>
                  <p>ANDRONIC: Aș putea și eu la fel. Oricând. Cât mai repede. Dar…</p>
                  <p>BUCȘAN: Dar?</p>
                  <p>ANDRONIC: E ceva care mă neliniștește.</p>
                  <p>BUCȘAN: Ce?</p>
                  <p>ANDRONIC: Aș vrea să știu… și trebuie să știu… ce e Protar?</p>
                  <p>BUCȘAN: Cum?</p>
                  <p>MAGDA: Cum?</p>
                  <p>DIRECTORUL: Cum?</p>
                  <p>ANDRONIC: Da. Ce însemnează vorba asta: Protar?</p>
                  <p>BUCȘAN <hi rend="italic">(iritat)</hi>: Cum ce însemnează? Cum ce-n-semnează? E… o confuzie!</p>
                  <p>MAGDA: O eroare!</p>
                  <p>BUCȘAN: O greșeală de tipar.</p>
                  <p>MAGDA: Cum singur ai spus.</p>
                  <p>ANDRONIC: Am spus și am crezut, dar acuma… M-am gândit bine…</p>
                  <p>BUCȘAN <hi rend="italic">(căire Magda)</hi>: E nebun.</p>
                  <p>DIRECTORUL <hi rend="italic">(printre dinți)</hi>: O face pe nebunu.</p>
                  <p>ANDRONIC: Cuvântul ăsta trebuie să aibă un înțeles ascuns. Protar. E de ajuns să-l auziți - Protar - și tresăriți cu toții, cu un fel de ciudată spaimă. De ce?</p>
                  <p>DIRECTORUL <hi rend="italic">(printre dinți)</hi>: Începe iar șantajul.</p>
                  <p>BUCȘAN <hi rend="italic">(fierbând, câtre Magda)</hi>: Dacă-și închipuie că mai poate smulge de la mine o singura centimă mai mult, se înșală. </p>
                  <p>ANDRONIC: Protar…</p>
                  <p>MAGDA: Vrei să știi ce înseamnă?</p>
                  <p>ANDRONIC: Da.</p>
                  <p>MAGDA <hi rend="italic">(lui Bucșan)</hi>: Să-i spun? Îmi dai voie să-i spun? <hi rend="italic">(Gest de stupoare al lui Bucșan. Către Andronic:)</hi>Ei bine, iată: îmi pare rău că trebuie să destăinuiesc un lucru care trebuia să fie pentru dumneata o surpriză. Dar pentru că ții cu tot dinadinsul… Protar e o societate pe care domnul Bucșan o plănuiește mai demult, și acum, acum în sfârșit vrea s-o realizeze. Protar. Nu bănuiești?</p>
                  <p>ANDRONIC: Nu.</p>
                  <p>MAGDA: Gândește-te. Pro-tar. Nu vezi?</p>
                  <p>ANDRONIC <hi rend="italic">(gest)</hi>: Nu văd.</p>
                  <p>MACDA: Asociația pentru încurajarea studiilor de istorie antica.</p>
                  <p>ANDRONIC <hi rend="italic">(uimit copilărește)</hi>: Extraordinar!</p>
                  <p>BUCȘAN <hi rend="italic">(explodând)</hi>: Într-adevăr, extraordinar! <hi rend="italic">(Traversează.)</hi> Domnișoară… domnișoară, ești un geniu! <hi rend="italic">(Merge spre ușa din dreapta.)</hi> Werner! Werner!</p>
                  <p>MAGDA <hi rend="italic">(încet, către Andronic)</hi>: Să știi că nu sunt un geniu. Sunt numai o fată care te iubește… puțin…</p>
               </div>
               <div type="div3">
                  <head>
                     <anchor xml:id="id_SCENA_XVI_21"/>SCENA XVI</head>
                  <p>ACEIAȘI, SECRETARA</p>
                  <p>BUCȘAN <hi rend="italic">(din pragul ușii din dreapta)</hi>: Werner! <hi rend="italic">(Intră Secretara.)</hi> Werner, mâine dimineață constituim societatea Protar.</p>
                  <p>SECRETARA: Imposibil!</p>
                  <p>BUCȘAN: Și tu spui asta, Werner? Imposibil? E ăsta un cuvânt pe care l-ai auzit deseori în acest birou? Să-mi pregătești pentru mâine actul constitutiv și statutele.</p>
                  <p>SECRETARA: Bine, dar… Președintele…</p>
                  <p>BUCȘAN: …consiliului de administrație? <hi rend="italic">(Gest larg spre Andronic.)</hi> Domnul profesor Alexandru Andronic.</p>
                  <p>ANDRONIC: Eu?</p>
                  <p>SECRETARA: El?</p>
                  <p>DIRECTORUL: El?</p>
                  <p>ANDRONIC: Bine, dar eu plec.</p>
                  <p>BUCȘAN: Tocmai de aceea.</p>
                  <p>DIRECTORUL: E o lovitură!</p>
                  <p>BUCȘAN: Formidabilă!</p>
                  <p>DIRECTORUL: Ar merita s-o dăm la gazetă.</p>
                  <p>BUCȘAN: Sigur c-o dăm.</p>
                  <p>DIRECTORUL: La ultima oră.</p>
                  <p>BUCȘAN: Evident.</p>
                  <p>DIRECTORUL <hi rend="italic">(a ridicat receptorul, a format numărul)</hi>: Alo! Alo! „Deșteptarea”! Tu ești, Ștefănescule?... Mi-ai păstrat ultima oră liberă? Ia o hârtie și scrie ce îți dictez: „Ieri, în capitală, s-a constituit Societatea anonimă Protar. Scopul acestei societăți...”</p>
                  <p>BUCȘAN <hi rend="italic">(rectificând)</hi>: Unul din scopuri… Mai sunt și altele…</p>
                  <p>DIRECTORUL: „Unul din scopurile societății este încurajarea studiilor de istorie antică. Președintele consiliului de administrație este domnul profesor Alexandru Andronic — ai scris? — profesor Alexandru Andronic — eminentul nostru colaborator.”</p>
                  <p rend="center">- - - - CORTINA - - - -</p>
               </div>
            </div>
         </div>
      </body>
   </text>
</TEI>
