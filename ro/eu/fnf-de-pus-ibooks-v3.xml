<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>   Frate și nefrate</title>
            <author>Petru Dimulescu</author>
         </titleStmt>
         <editionStmt>
            <edition>
               <date>2012-12-10T19:49:57</date>
            </edition>
         </editionStmt>
         <publicationStmt/>
         <sourceDesc/>
      </fileDesc>
      <profileDesc>
         <langUsage/>
      </profileDesc>
      <revisionDesc>
         <listChange>
            <change>
               <name/>
               <date>2022-09-18T16:52:01.879636541</date>
            </change>
         </listChange>
      </revisionDesc>
   </teiHeader>
   <text>                         
      <body>
         <head/>
         <head/>
         <head/>
         <head>Frate și nefrate</head>
         <author>Petru Dimulescu</author>
         <div type="div1">
            <head>Frate și nefrate</head>
            <div type="div2" rend="P1050">
               <head>I</head>
               <p>Zisese ceva.</p>
               <p>Gospodarii  încetaseră  vorba ca să priceapă  ce voia drumețul acesta care se oprise lângă ei în mijlocul răspântiei:</p>
               <p>— Călăreții ciunguvăi, încotro?</p>
               <p>Drumețul era om cu comănac tare care-i strângea  capul deasupra frunții și anteriu de culoarea pământului legat cu șnur la mijloc. Când se uitară mai bine, anteriul îl purta  pe dos. Avea răsuflarea tăiată căci pentru a ajunge aici, în vârf de deal, trebuie să urci tot drumul spre Gorna. Cei mai mulți nici nu se încumetă să urce cu căruțele drumul rău pietruit până la răspântia care dă înspre hotar. Târgoveții urcă doar până la poarta Gornei și nici nu mai trec dincolo. Cei care vin, vin cu treburi, iau coșuri cu pește sărat, miere, ce le mai trebuie, negustorește. Își fac treburile și pleacă. Nimeni nu urcă drumul pietruit până în vârful dealului. Ce să caute?</p>
               <p>Gospodarii stăteau deci de vorbă în limba lor căci Gorna e sat pravoslavnic de bulgari așezat chiar  în deal,  în marginea Bugeacului, în margine de  apă cum sunt  mai toate satele pe-aici. Dar oamenii se vede că nu înțelegeau limba boantă a străinului  și rămăseseră încurcați: cine era drumețul acesta cam sfios și ce voia de la ei. Dar se vede că străinul pricepu el mai întâi că trebuie să schimbe limba și le vorbi pe înțeles în bulgărește cam cele ce urmează, zice:</p>
               <p>— Drumul înspre hotar! Pe unde e?</p>
               <p>Oamenii se bucurau să audă cuvinte cunoscute. Își descoperiră capetele:</p>
               <p>— Aa, așa! Bună ziua, părinte, bună ziua.</p>
               <p>Drumețul nu se descoperi la rândul lui cum poate s-ar fi cuvenit. Comănacul cel tare îi rămăsese țintuit pe cap și întrebarea zugrăvită pe față. Oamenii băgară de seamă, dar cine știe, o fi vreun popă mare deși hainele nu-l prea arătau. Unul răspunse:</p>
               <p>— Înspre hotar? Uite, la vale, înainte de hotar ajungi, dai de Glavamârcea...</p>
               <p>— Loc cu mlaștină, se numește... preciză drumețul.</p>
               <p>— Mlaștină! Cum cobori drumul, uite-așa, în jos. În jos, ai priceput? și-i făcea semn cu mâna, în jos.</p>
               <p>— Unde?</p>
               <p>Unde! Păi tocmai arătase! Bulgarul privea încruntat pe omul ăsta care nu era îmbrăcat ca cei de-ai locului și parcă aducea a popă și nu era de-al lor dar uite că le vorbea limba, deși suna cam prost în gura lui.</p>
               <p>— Dar ce treabă ai acolo, părinte, că ăia-s rătăciți! Ăia nu-s de legea noastră, bată-i Dumnezeu! Ești pravoslavnic?</p>
               <p>Străinul era rasla față, cum rar vezi călugări. „Papistaș o fi”, mormăi el către tovarășul său, ținând barba în piept și gura strânsă ca și când i-ar fi fost frică să nu se simtă omul insultat de vorba lui. </p>
               <p>— De cesă bată, dacă-i bun? întrebă drumețul cu ochi isteți și parcă binevoitor, așa.</p>
               <p>O femeie grasă cu basma auzind zvon străin scosese capul de după gard și trăgea cu urechea să audă, ce se spune? Auzind întrebarea străinului, se băgă și ea în vorbă:</p>
               <p>— Păi dacă ei nu fac sfânta împărtășanie, părinte? Se închină la toate boadzele și urâțeniile? Nici nu-i de mirare că le putrezește grâul în căruțe că nimeni nu se duce să li-l ia! Îi bat moroaiele care se arată nopțile ba și-n faptul zilei și le schilodesc animalele și le găsesc a doua zi cufundate în mlaștină. Ei nu se-nchină la biserică, se-nchină la moroi morți așa să știi, părinte! </p>
               <p>Femeia părea speriată. Drumețul se îndreptă de spate și privi satul ce se întrezărea în vale. Strânse ochii și încercă să deslușească formele din zare. Casele din sat se vedeau de aici, mici, negre și pricăjite, toate îngrădite. Satul se termina cu o culă întărită, singura mai acătării din tot satul, după care se făcea un gard de bulumaci și mai înalt și dincolo se mai vedea doar mlaștina în ceața albastră și murdară a serii. </p>
               <p>— Au biserică acolo... observă drumețul.</p>
               <p>— Aia-i biserică ce au ei acolo? Nici cruce n-are! răspunse gospodarul.</p>
               <p>N-avea cruce, într-adevăr, nu se vedea, pe acoperiș, însă alături se distingea un turn ascuțit cum au geamiile în orașele Împăratului:</p>
               <p>— E mecet din cel păgân și e crăpat de sus și până jos și îl înghite pământul și li se-afundă casele-în pământ!În bisericile așezate aprind oamenii candela în taină, numai la ei se vede prin crăpături jocul dracilor la foc de nu pot copiii să doarmă de frică...</p>
               <p>Drumețul nezicând nimica și rămânând dus pe gânduri, femeia continuă:</p>
               <p>— Cel puțin unde aveau biserica-nainte s-a făcut mlaștină, de tot; nu mai poate să umble omul că te scufunzi până la genunchi, îți lași oasele prin vreun gropan dacă te încumeți; poate acuma dacă s-o mai răci vremea; nu mai e pământ ăla, gura iadului e, iese și foc uneori la gura mlaștinii, noaptea se vede, din râurile de foc ale lui Scaraoțchi, că s-au apropiat de pământ! Barem Rădenii s-au tras încoace...</p>
               <p>— Taci mă țață nu mai zice și tu toate alea... o întrerupse gospodarul.</p>
               <p>Însă drumețul părea interesat:</p>
               <p>— Cine-s Rădenii?</p>
               <p>— Așa îi cheamă mai pe toți, Rădeni. Și-au lăsat biserica în smârcuri de lucesc noaptea arătări prin ea, zău, sclipesc până aici! Și-au ridicat parmalâc la marginea mlaștinii și se mai duc când și când, că nu-i de-a noastră, că-s rătăciți, cum am spus.  Dar degeaba, cu gard cu tot, pământurile lor nici ele nu mai sunt ca pe vremuri, s-au înmuiat și s-au umplut de zeama puturoasă pe care zac, de s-a umplut locurile lor de șerpărie. Ăla nu-i loc de trăit. Rătăciți!</p>
               <p>Străinul sorbea cuvintele cu ochii aprinși.</p>
               <p>— Cum erau și unii de la noi din sat pe vremuri, oftă femeia. Rătăciți! Dacă se închină la diavol?</p>
               <p>Drumețul îi urmărea spusele cu mare interes și parcă tot voia să o descoasă și repeta:</p>
               <p>— La diavol?</p>
               <p>Dar gospodarul băgase de seamă și se cam încruntă:</p>
               <p>— La diavol părințele. La diavol... Dar ia lasă că prea văd că toate vrei să le știi! Și cine știe ce hram porți. Oamenii întregi la minte n-au ce căuta acolo, atâta să știi! Dacă te duci nu te mai întorci.</p>
               <p>Și se întorsese la tovarășul lui de vorbă, dar mai întoarse capul:</p>
               <p>— Vezi poate o să-și dea jos căciulile să-ți dea bună ziua.</p>
               <p>Drumețul oftă și el și duse mâna la comănac, dar tot nu se descoperi:</p>
               <p>— Mulțumesc și ziua bună! dar urarea lui era cam mieroasă și oamenii  nu-i răspunseră că se întorseseră deja și-și vedeau de vorba lor. Însă  cum lui i se păru poate că auzise un răspuns, se mai întoarse o dată; nu-l asculta nimeni.</p>
            </div>
            <div type="div2" rend="P1040">
               <head>
                  <anchor type="bookmark-start" xml:id="id___RefHeading__64782_1427395755"/>II<ptr type="bookmark-end" target="#id___RefHeading__64782_1427395755"/>
               </head>
               <p>Drumul se desena pe mijloc. Pe stânga, dincolo de câmpuri, curge încet apa Noapteșei. De partea  cealaltă,  piciorul dealului împădurit al bulgarilor. Satul care se vede în față trebuie să fie satul care dă în craina  ciunguvăilor.  Deoparte și de alta oamenii erau încă  la muncă pe locurile lor; ziua se încheia. Un timp drumețul  auzi tot strigăte în bulgărește. Mai încolo,  o altă limbă, parcă. Un rând de ciolpani de sălcii. Se făcuse liniște. Într-un sfârșit auzi și rumânește: un cântecel. </p>
               <p>Locurile muntenilor erau îngrădite. Chiar aici la capul locului se vedea o jumătate de gard început și neterminat. Dincolo trăgea un bou; un om  alături mai înalt îl urma la pas,  altul apăsa rarița. Se auzea  cum cel din spate, bondoc și gras,  fredona sacadat după cum se răsturna și se împiedica  fierul care despica pământul:</p>
               <p>
                  <hi rend="italic">        Bat-o sfântul de lupo</hi>
                  <hi rend="italic">a</hi>
                  <hi rend="italic">ie</hi>
               </p>
               <p>
                  <hi rend="italic">        mă mănâncă ca pe-o o</hi>
                  <hi rend="italic">a</hi>
                  <hi rend="italic">ie</hi>
               </p>
               <p>Bondocul strigă cu necaz: </p>
               <p>— Stai mă frate, nu mai trage!</p>
               <p>Se lăsase liniște odată cu seara, se auzea parcă tot, din depărtare și până aici la drumeț pe drum, unde era el și unde suntem și noi să vedem ce fac că mi se pare că are să se întâmple ceva. Boul se oprise și cei doi inspectau acum rarița târându-și încălțările îngreunate de pământul moale și plin de rădăcini și bătându-și tălpile de pământ. Fratele strigat se întorsese și încuviința, ca o constatare tristă:</p>
               <p>— S-a ros... De tot s-a ros...</p>
               <p>Ridică apoi o rădăcină care se întindea pe jos ca un nerv al pământului, lungă și năclăită, încercând să o dea la o parte dar parcă nu se mai termina. Se opintea tare, doar-doar o rupe-o, dar degeaba, rădăcina ținea bine, tare, înglodită. Scoase cuțitul și reuși cu greutate; celălalt rămăsese în picioare, asistând trist la zbaterile lui.</p>
               <p>— Lasă, nene, nu mai tăia și tu toate rădăcinile...</p>
               <p>Celălalt se ridicase fără suflu de atâta efort. Rămăseseră amândoi descumpăniți, privind pe deasupra pământului. Se înserase repede; cerul cobora enorm și gol până jos de tot la linia caselor, învelit doar  în câteva fâșii de nori vineții. Din când în când se auzea ca un zvon care venea dinspre sat, ca niște bătăi molcome. Muntenii cei doi lăsară ce făceau și ieșiră la drum ocolind gardul; trăgeau după ei boul care-i urma cuminte și ritmat.</p>
               <p>Între timp, pe locul alăturat și separat de gard, câțiva lucrători auziseră și ei necazul muntenilor și se arătaseră la cap de loc. Drumețul trăgea cu urechea; îi ghicea încruntați. Le ghici brațele puternice; dezveliți peste brâu, întorși de la munca câmpului, înnegriți de muncă. Cei doi munteni se opriseră și ei alături și cel mai înalt strigă înspre umbre:</p>
               <p>— Vine mă careva să ia grâul ăla?</p>
               <p>Unul dintre vecini întinsese mâna și arăta ceva în josul gardului. Drumețul tocmai sosea pe drum la locul acesta al întâlnirii de seară; trebui și el să ocolească gardul, care depășea capul locului și încurca drumul. Atâta doar că nu trecea multă lume pe-aici.</p>
               <p>Dintre cei doi munteni, cel mai scund rămăsese în urmă parcă voia să priceapă sau să mai zică ceva; însă tovarășul său mai înalt nu-l lăsă și-l trase după  el. Grăbiră deci amândoi pasul cuprinși poate de-o teamă; boul, tras  în lanț, schimbă cadența cuminte a tropăitului, dezechilibrându-se o clipă. </p>
               <p>Drumețul nu pricepuse decât că trebuie să fi fost primejdioase acele umbre. Se grăbi deci să îi ajungă din urmă pe munteni și  fu bucuros, privind înapoi, să vadă că nimeni nu vine după ei. Rămăseseră așa înșirate  și tăcute în spate, urmărindu-i din ochi poate, cine știe. Mergeau toți  înspre sat. Cei doi munteni, înglodiți,  tropăiau cu picioarele de pământ să se desprindă noroiul întărit de pe încălțări, și-și dezlipeau rădăcinile de pe încălțăminte și scaieții de pe cracii nădragilor.</p>
               <p>Drumețul îi ajunse din spate. Cel mai înalt dintre munteni tresări, îl măsură o clipă, zice:</p>
               <p>— Ce, a și  venit jitnicerul?</p>
               <p>Care jitnicer? Celălalt continuă:</p>
               <p>— De unde vii?</p>
               <p>— Dinspre Gorna.</p>
               <p>— Și nu ești cu jitnicerul?</p>
               <p>— Nu, ridică străinul din umeri.</p>
               <p>Drumețul nu preciză nimic în plus. Cel înalt se întoarse către  tovarășul lui: </p>
               <p>— Ce voiau bulgarii, Chifore?</p>
               <p>Numitul Chifor își bătea cizmele de pământ tropăind:</p>
               <p>— S-a înmuiat pământul de  tot, lângă  gard...</p>
               <p>Era răspuns la întrebare sau doar un comentariu obidit la tropăitul lui?</p>
               <p>—  Ce voiau? insistă cel înalt.</p>
               <p>Chifor clătină numai din cap. Înaltul continuă:</p>
               <p>— Nimic dintr-ale noastre nu le vine  la socoteală.</p>
               <p>Întoarseră toți  capetele spre umbrele rămase în spate, tăcute și proiectate cum erau pe cerul vinețiu. Drumețul se miră:</p>
               <p>— Dar sunt vecini, nu-i înțelegeți?</p>
               <p>— Sunt bulgari, sunt pravoslavnici ăștia. Altă limbă, altă socoteală!</p>
               <p>— Cum se țineau de încruntați... observă străinul.</p>
               <p>— Așa e la hotar. Oamenii nu-s moi ca cei din câmp sau înfometați ca sus prin grohotișuri. Știu să scoată și junghiul dacă trebuie...</p>
               <p>— Aga nu-i potolește?</p>
               <p>— Ce să zică aga? Oamenii lui vodă nu prea ajung în Craina Glavamârcei; trebuie să ne apărăm singuri, fiecare pe limba și pe faptele lui. Vodă se bucură că-i păzește cineva hotarul că n-are el oameni să trimită aici. Au oamenii cai, au puști...</p>
               <p>Erau cam războnice spusele lui și drumețul crezu că e mai bine să tacă. Munteanul înalt se domoli, indicând cu degetul în sus, ca și cum ar fi spus o înțelepciune, ceva:</p>
               <p>— E totuși viața slabă și fărâmicioasă rău...</p>
               <p>Degetul pe care îl ridicase era ciung; mâna dreaptă îi era toată ciungă de fapt; degetele erau tăiate toate de la mijloc. Ridicat așa în sus, pe jumătate, degetul ciuntit  era înfricoșător căci era ca și cum ar fi arătat direcția cerului dar lipsea tocmai capătul care ar fi putut arăta unde se găsește precis adevărul pe care-l indica. Plecară toți capul o clipă abătuți de concluzia lui tristă. Pe câmpuri împrejur seara se întindea de-acum albastră. Porniră iarăși. Un timp se-auzi doar ritmul bont al copitelor  boului.</p>
               <p>— Bag seama c-aici fiecare sat vorbește altă limbă, reluă străinul.</p>
               <p>— Fiecare om la capul lui. Cu neamurile lui, au loc împrejmuit  și vorbesc aceeași limbă. Care nu-s neam, nu stau la un loc.</p>
               <p>— Și cum mergi o poștă dai de altă biserică.</p>
               <p>— Ba în jur mai toți sunt pravoslavnici acum... zise ciungul.</p>
               <p>— Păi asta e: sus în deal ziceau că voi nu sunteți!</p>
               <p>— Ei! Lasă-i să zică. Fiecare cu-ale lui și cu biserica pe care i-a lăsat-o bătrânii! Omul trebuie să stea la capul locului, prieten cu prietenii și dușman  cu dușmanii!  Au vorbele lor  și apucăturile lor. Nici ei nu ne înțeleg pe noi, nici noi pe ei.</p>
               <p>Chifor băiatul care ascultase cuminte se băgă și el în vorbă:</p>
               <p>—  Ba ei mai veneau la noi,  înainte. Tata zicea...</p>
               <p>— Dar de când s-a crăpat biserica, au mai călcat?</p>
               <p>— N-au mai venit, nene Ioniță, ai dreptate.</p>
               <p>— Dar nu ieșiți din sat? vru să știe străinul.</p>
               <p>— Prea departe nu pleacă nimeni... Limbile sunt altele, obiceiurile altele, zise Ioniță.</p>
               <p>— Când trăia tata, altfel stăteau lucrurile, zise și Chifor.</p>
               <p>— Ce, înainte vorbeau toți aceeași limbă?</p>
               <p>— Nu, dar bulgarii acum s-au botezat  cu toții și ne țin ei pe noi de rătăciți, explică Chifor. Ce știu ei? Bilezicuri  și șahmarand din cel turcesc din Ibrail pentru mirese.</p>
               <p>— Și ei mi-au zis că vă închinați la moroaie.</p>
               <p>Nu răspunse nimeni nimic.</p>
               <p>— Zice că vă bat ciunguvăii, că ies  moroi, insistă străinul.</p>
               <p>— Nu iese nicio moroaie, se supără Ioniță.</p>
               <p>— Și călăreții?</p>
               <p>— Ciunguvăii?... De-aia am zidit parmalâc și garduri peste tot, să-i ținem deoparte.</p>
               <p>Iarăși se tăcu o vreme. Ioniță reluă:</p>
               <p>— Ciunguvăii  nici nu vorbesc baremi, de muți ce sunt, nimeni nu i-a auzit vorbind.</p>
               <p>— Ba cântă, zise Chifor. I-am ascultat cu Pavăl noaptea trecută.</p>
               <p>— Și când cântă ce,  nu și vorbesc?</p>
               <p>— Ba parcă și îngână vorbe de-ale lor...</p>
               <p>— Ție, Chifore, de vorbele ciunguvăilor îți arde...  Limba bună e limba în care zici cuvântului pe nume! Nu să-ți  strâmbi capul să găsești altă vorbă pocite să zici  același lucru!</p>
               <p>— Pe lumea asta sunt oameni și oameni... arbitră străinul, înțelept.</p>
               <p>Ioniță întoarse capul, se șterse la frunte:</p>
               <p>— Oameni suntem cu toții, dar vezi tu că noi aici nu suntem orice oameni. Suntem oamenii Rădeni și ne aflăm la locul numit Craina Glavamârcei; avem nevoile noastre și la nevoile noastre avem vorbele noastre.</p>
               <p>— Ca toată lumea...</p>
               <p>— Nu ca toată lumea, părinte! Nu ca toată lumea! Avem ape, avem ciolpani, gropane, văgăuni și rădăcini, astea-s cuvinte de-ale noastre. Și mai avem săgețile ciunguvăilor și tulpini care zac roase în mocirlă. Ăsta e locul, așa sunt vorbele. Omul la locul lui trebuia să știe să netezească, să-îndrepte pământul, să îngrijească gropanul primăvara și să astupe mușuroiul iarna. Că dacă n-are vorba care trebuie, nici nu poate să-l lucreze, așa-i?</p>
               <p>— Și ce, alte neamuri n-au cuvinte din astea? </p>
               <p>— Păi vezi că neamurile nu s-au așezat toate în același câmp: rutenii erau încolo după pădure la malul apei, iar bulgarii primesc turcii cu inele groase în negustorie tocmai în vârful dealului Gornei; tătarii sunt după ciunguvăi încolo, umblă craina călare și-e vai și-amar de moldoveni când le împung hotarul. Iar muntenii noștri au coborât aici jos în vale, la hotar și-aici au rămas. Alte griji au ei, în stuful lor și alte pescării și alte cuvinte. Uite de pildă, la tătari, ia zi-i și lui Chifore, câte feluri de cai au tătarii? El știe, se întoarse către străin arătând cu degetul tăiat iarăși înspre Chifor și drumețul nu putu să nu observe că Chifor se arăta bucuros de spusa lui frate-său chiar împungând așa aerul cu degetul ciuntit înspre el.</p>
               <p>Intraseră în sat de pe-acuma, Ioniță se opri la prima poartă pe dreapta, zice:</p>
               <p>— Trec pe-acasă mai întâi, să nu fi trecut...</p>
               <p>— N-are cum, făcu Chifor. Trece noaptea...</p>
               <p>— S-a făcut seară...</p>
               <p>— Cine să treacă? întrebă drumețul.</p>
               <p>— Chifore, du-l pe părinte la jupân Pavăl să știe de el. Și vezi dacă i s-au mai retezat din pomi prin grădină și adu-i aici să-i ascuțim să-i facem araci să legăm via că se cam face timpul.</p>
               <p>— Lasă, nene, via, mai las-o și nelegată, se împotrivi Chifor copilărește.</p>
               <p>Ioniță înălță însă mâna dreaptă înspre el. Chifor făcu câțiva pași înapoi:</p>
               <p>— Mă duc, mă duc...</p>
               <p>— Du-te. Dar vezi de leagă boul mai întâi.</p>
               <p>Ioniță se întoarse către străin:</p>
               <p>— N-apucă să crească pomii, dintr-al doilea an sunt roși și se usucă... Araci, de făcut garduri din ei, de-asta-s buni.</p>
               <p>Îi făcu semn apoi străinului să aștepte. Deschise poarta și intră și el după Chifor care trăgea boul greoi de lanț. Drumețul rămase  în drum. Privi încoace, încolo. Ulița era largă, dar se strâmtase căci de-a lungul ei erau înșiruite căruțe acoperite cu pânză ceruită. De ce-și scoseseră oamenii căruțele-n drum? Era deja aproape întuneric. Drumețul mai privi o dată în jur apoi se apropie de primul car, trase de-un colț al pânzei  să vadă, ce-i  înăuntru? Pipăi. Boabe. Grâul de care vorbeau adineauri  trebuie să fi fost. Luă între degete câteva  boabe. Grâu? Pipăi bine încercând să vadă ceva în lumina slabă a înserării. Ronțăi un bob. Grâu, da. Ptiu. Prinsese mucegai, pesemne că era de ceva timp afară. Își cufundă adânc mâna în căruța  plin de boabe: era mai uscat înăuntru. Înseamnă...</p>
               <p>— Te uiți la grâu?</p>
               <p>A! Trase repede mâna de sub pătura carului! Era Chifor... Puse mâna la inimă. Cum de se întorsese așa pe neauzite?</p>
               <p>— E  de vânzare! Tot așteptăm să vină să ni-l ia... explică el.</p>
               <p>Of, Doamne, ce sărise așa inima în el?... </p>
               <p>— De ce puneți grâu aici, la loc cu mlaștină? se interesă ascuțit drumețul și își aranja gulerul care era deja aranjat.</p>
               <p>— Așa pun toți în jur. Dar ce te-ai speriat așa?</p>
               <p>— Și crește? </p>
               <p>— Crește și nu prea; că au și ei, și e mai bun ca al nostru că spre deal încolo nu sunt câmpurile înmuiate ca aici... Mergem?</p>
               <p>Porniră împreună înspre fundul satului. Zise Chifor:</p>
               <p>— Că Pavăl stă în fundul satului, chiar lângă parmalâc.</p>
               <p>— Și dincolo de parmalâc ce e?</p>
               <p>Chifor întoarse capul.</p>
               <p>— Ce să fie? Smârcuri...</p>
               <p>— Dar ce bate așa?</p>
               <p>— Lasă acum părinte... Fiecare cu povestea lui; cum zicea nenea mai devreme...</p>
               <p>Drumețul tăcu un timp dar se vede că îl muncea un gând.</p>
               <p>— De ce e ciung nen-tu Ioniță?</p>
               <p>— I-a tăiat tata mâna cu toporul.</p>
               <p>— Cum așa?</p>
               <p>— Din greșeală... Mâna dreaptă, la lemne, demult, eram copii.</p>
               <p>Și după o pauză Chifor continuă:</p>
               <p>— Îl cam iau oamenii în râs. Dar trage cu pușca-n ciunguvăi, cu degetul lui așa cum e!</p>
               <p>— Ciunguvăii de ce neam sunt?</p>
               <p>— Tătari ar fi, după neam! Decât că sunt rătăcitori încoace, în Craina Glavamârcei. Vezi tu că tătarii, cum sunt ei de lege împărătească și totuși, și pe ei îi țin de rătăciți. Chiar ei! A trebuit să înalțăm parmalâc să-i ținem deoparte! Aici la hotar, noi suntem de-o parte, ei de alta. Dar ei, rătăcitori fiind, știu bine mlaștina, că noi ne-am tras încoace de ceva vreme, unde era pământul uscat, dar se-nmoaie pământul pe zi ce trece și ne ajunge mlaștina din urmă. Zice că ei știu mai bine locurile uscate și tari, zice că ei știu pe unde se poate trece.</p>
               <p>Și iarăși merseră un timp în tăcere după care iarăși drumețul întrebă:</p>
               <p>— Și ce zicea nen-tu de caii tătarilor? </p>
               <p>— Ce zicea? Aa, zicea de vorbele tătarilor! Zicea că, vezi, la tătari nu e ca la noi unde calul e cal și dacă nu-i iapă se cheamă că e cal și cu asta ai isprăvit. Ei au o sută de cuvinte... La ei iapa tânără nu se zice la fel cu iapa în floarea vârstei și bună de fătat și nici la fel se cheamă cu mârțoaga; au opt feluri de mânji, după culoare, felul capului, al nărilor și după păr; soiuri de armăsari feluriți, iarăși, după umblet iar telegarul lui Carahan nu poartă același nume cu gloaba calicului. Cal pentru bărbat și cal pentru muiere. Deosebesc cuvinte pentru fiecare...</p>
               <p>Străinul asculta atent.</p>
               <p>— Altă limbă, altă lume, conchise Chifor. Dar la noi, în atâta șerpărie? Cum să-i lămurești să-nțeleagă? Cum să-i tălmăcești, de pildă, uite: ce-i o broască? Iaca o lighioaie moale, mică și verde, în baltă, sare de colo-colo și când nu sare zace mută și când nu zace mută orăcăie la suratele ei că-i curioasă foc să afle ce-i cu ele...</p>
               <p>Drumețul rânji cam din colțul gurii și Chifor continuă:</p>
               <p>— De-aia nici  nu-și bate  capul tătarul să priceapă! La ce i-ar folosi? Până se lămurește totul, te prinde seara  cu treaba nefăcută. Alta e lumea lor: au cerul deschis până-n zare,  iarba uscată, apa puțină și rară... Altă lume, alte cuvinte. Ei nu au văgăuni, nici vulpi și nici gropane ci câini au, câini cu dinți de fier și câte două capete și pustietăți încinse iar cuvintele lor nu au potrivă în limba noastră. Și sus în Gorna la fel. Doar vezi că bulgarii... de când s-au botezat cu  toții s-au urcat în deal unde-i uscat, umblă la praznic cu  moldovenii și cu rutenii pravoslavnici ba chiar primesc pe grecii  și pe subașa gras  din Ibrail și se fac că nu mai știu despre ce e vorba. Dar ei le știu pe-ale noastre... Am ajuns...</p>
            </div>
            <div type="div2" rend="P1041">
               <head>
                  <anchor type="bookmark-start" xml:id="id___RefHeading__64784_1427395755"/>III<ptr type="bookmark-end" target="#id___RefHeading__64784_1427395755"/>
               </head>
               <p>Ograda în care intrau era a conacului întărit pe care drumețul îl văzuse adineauri din deal. Era cea mai înaltă casă din tot satul, culă cu foișor sus neterminat, pătrat, la care lucrau se vede încă să-l zidească și să-l împrejmuie cu cerdac de lemn. Altfel era întărită cu zid gros, ca în vreme de răzmeriță să îndure și bătaie cu pușca dacă ar fi fost nevoie.</p>
               <p>Erau oameni în curte, adunați lângă zidul casei, cu spatele la drum, la ce s-or fi uitat.</p>
               <p>Intrară deci pe poarta înaltă și îngrijită, dar nimeni nu-i văzu. În fața adunării, unul dintre săteni, voinic și nu prea înalt, se plimba de colo-colo arătând ceva în josul casei și dând din mâini. Cei doi se apropiară și văzură printre oameni ce arăta: jos de tot în zidul casei era fereastra boltită și scundă a unui beci. Fereastra sta deschisă.</p>
               <p>Omul îndesat și lat în umeri care gesticula văzu în sfârșit că nou-veniții intraseră, își făcu loc prin adunarea de oameni și îl luă pe Chifor la rost, în timp ce îl scruta pe drumeț cu hainele și anteriul lui vechi, întors pe dos:</p>
               <p>— Ce, a și venit?</p>
               <p>Chifor scutură din cap:</p>
               <p>— Nu-i jitnicerul, jupâne. Jitnicerul nu cred să mai vină... L-am întâlnit pe drum pe părintele... tot întreabă, vrea să știe lucruri... Pe mine m-a trimis Ioniță să mai duc din pomi, zice, dacă mai ai din ăia roși, să facă din ei araci.</p>
               <p>Jupân Pavăl îi făcu semn, dă-te de aici, sau poate îi arătase să se ducă după casă. Jupânul îl măsura pe noul venit fără prietenie. Acesta se uită în jur după Chifor, dar Chifor plecase, poate căuta pomii ăia după casă. Jupânul îl luă cam din scurt, cu capul aplecat într-o parte cum era el și privindu-l cam pieziș, zice:</p>
               <p>— Ce cauți aici, părinte?</p>
               <p>Drumețul făcu un pas înapoi, cred că se speriase de prezența jupânului. Ridică din umeri și indică cu mâna dreaptă vag înspre mlaștină. Oamenii se întorseseră și ei. Câțiva se descoperiseră în fața părintelui, cum se și cuvine. Drumețul însă nici acum nu-și descopericapul.</p>
               <p>— Bună ziua căciulă, se auzi o vorbă proastă de undeva din spate;niște pufnete de râs apoi.</p>
               <p>Drumețul se micșoră, vizibil afectat de ironia oamenilor și spuse încet înspre jupân aplecându-se, dar cu ochii ațintiți pe adunarea de oameni, ca un secret:</p>
               <p>— Mă iertați,că am canon să port comănacul...</p>
               <p>— Să fii sănătos.</p>
               <p>Chifor revenea acum târând după el doi pomi, întregi, doar cât erau roși acolo unde ar fi început rădăcina; îi trăgea prin noroiul bătăturii, cu frunzișul măturând picioarele adunării. Trecu printre oameni, printre jupân care stătea holbat și bănuitor, nu se știe de ce, și noul venit. Ieși pe poartă cu spatele. Poarta scârțâi și se lovi în urma lui, agățând frunzișul; el se strădui câteva momente să o deschidă din nou ca să-și poată trage pomii; dintre copiii care erau de față se desprinse o fetiță vioaie, cu cămașă colorată și-l ajută ținând de poartă; într-un sfârșit, reușind să treacă Chifor, ea dispăru, se pierdu printre picioarele oamenilor, cu ceilalți copii poate. Poarta rămase deschisă. Fusese așa prins Chifor în activitatea lui că Pavăl rămăsese cu ochii pe el, iar oamenii stăteau cu ochii pe Pavăl. După ce ieșise în sfârșit, jupânul scutură din cap ca eliberându-se din ceva și îl întrebă pe străin:</p>
               <p>— Cum te cheamă?</p>
               <p>— Bogomir mă cheamă.</p>
               <p>Bogomir îl chema pe drumeț!</p>
               <p>— Am trecut pe lângă carele înșirate, zise Bogomir, care se cam pierduse cu firea.</p>
               <p>— Păi te așteptam să vii să ni le cumperi, părinte.</p>
               <p>Glumea? Glumea. Ce glumă era și asta? Bogomir întoarse capul și se uită în spate după Chifor, dar acesta dispăruse pe uliță cu pomii lui și se văzu rămas singur și era cam speriat de primirea asta.</p>
               <p>— Ai haina pe dos.</p>
               <p>Purta anteriul pe dos. Omul sărac și le mai poartă și pe dos, drumețul își îndreptă gulerul stingherit. Pavăl tot îl măsura din ochi și bătea din picior căutând, se vede, să priceapă ce e cu omul ăsta aici. Întoarse capul înspre gardul care nu era departe și de unde se auzeau tot timpul bătăi regulate ca și cum niște oameni ar fi bătut, toți deodată, sau ar fi împins cumva. Deodată parcă prinse viață și-l privi cu capul înclinat și cu ochi vicleni: </p>
               <p>— Sau poate că vrei să ne spui dreapta credință, părinte...</p>
               <p>— Dar ce nu v-o citește preotul?</p>
               <p>— N-avem popă c-a murit.</p>
               <p>Se tăcu un timp. Bogomir zise:</p>
               <p>— Eu am auzit de legea Glavamârcei...</p>
               <p>— Așa? Și ce-ai auzit, de bine sau de rău?</p>
               <p>— Și de bine și de rău.</p>
               <p>Tăcere. Cum adică?</p>
               <p>— Păi zi, părinte, dacă știi, noi ce să știm aici, la margine de țară?</p>
               <p>— Așa lege bună și uite ce mlaștină împrejur!... zise Bogomir.</p>
               <p>Pavăl trânti poarta pe care Chifor o lăsase deschisă adineauri, o trânti cât putu el de tare, nemulțumit, se vede, de răspuns. Bogomir întorsese capul spre mlaștină și tresări:</p>
               <p>— Ce-i cu bătăile astea?</p>
               <p>— Multe întrebări, părințele. Ești popă?</p>
               <p>— O să lămurim... Nu e niște apă?...</p>
               <p>Păi dacă nu răspundea însemna că nici nu era popă, deși el cam așa se arăta. Ce-o fi fost el atunci, străinul ăsta? Jupânul se uită la hainele lui zdrențuite  și luă disprețuitor ulcica  spartă de pe stâlpul puțului. O cufundă în găleata de apă de dat la animale și întinse mâna pe jumătate, sprijinit cum era de stâlpul puțului, fără să se miște. Ia! </p>
               <p>O femeie șolduroasă și înaltă, mai înaltă decât Pavăl, jupâneasa să fi fost, îi luă atunci supărată ulcica din mână jupânului cu o privire între ei dintre-acelea care numai ei or fi știut ce înseamnă. Aruncă apa stătută într-o parte iar ulcica cea spartă o puse la loc. Acum învârtea la roata puțului să scoată apă proaspătă. Și jupânul, rău cum era, nu zise nimic. Poarta se deschise din nou și intră Ioniță pe care l-am văzut adineauri, urmat de un sătean, înarmați.</p>
               <p>— S-au adunat? întrebă Pavăl neliniștit.</p>
               <p>— S-au adunat la parmalâc și bat.</p>
               <p>Când Ioniță realiză că străinul e de față continuă ceva mai încet, fixându-l:</p>
               <p>— Am căutat toate casele. Degeaba. N-am găsit.</p>
               <p>— Păi, poate că nici nu trebuie căutat prea mult... făcu Pavăl arătând din cap spre noul venit.</p>
               <p>Bogomir simți că nu-i a bună. Nu înțelegea de ce e bănuit, ce se petrece, unde-a nimerit, ce făceau oamenii ăștia, de ce erau ei înarmați, ce-i reproșau, ce le făcuse, nimic. Insistă cu glas slab:</p>
               <p>— Ce bătăi se aud?</p>
               <p>Dar Pavăl se îndepărtase și revenise la fereastra beciului; îi luase deoparte și vorbeau ceva, arătând înspre gard, de-o parte și de alta. Ioniță lăsase pușca rezemată de peretele casei iar pe tovarășul cu care venise adineauri îl îndemnă să se pună la poartă. Iar Bogomir, cam temător, văzu bine că și dacă ar fi vrut să iasă n-ar mai fi putut, de poarta păzită. Chifor plecase de tot, unde s-o fi dus, o mai veni? Se uită peste gard, era deja întuneric.</p>
               <p>Oamenii se întorseseră înspre beciul unde Ioniță intrase și-acum dinăuntru întindea ceva celorlalți prin fereastra  boltită.</p>
               <p>— Nu e nimeni înăuntru? întrebă cineva.</p>
               <p>— Nimeni, confirmă Ioniță. Dar eu zic că a fost.</p>
               <p>Ce le întindea Ioniță ca pe o probă erau niște gheare de găină, tăiate așa cum lasă femeile ghearele deoparte când taie găina la ciorbă; oamenii se uitau prostiți, o femeie se aolea:</p>
               <p>— Dacă-ți zic că am văzut ochi!</p>
               <p>Era slabă și legată cu basma.</p>
               <p>— Stano, unde dracu ai văzut tu ochi? întrebă Pavăl.</p>
               <p>— Strălucitori ca ai Iei!</p>
               <p>— Ce să caute?</p>
               <p>Dar Pavăl vorbea mai mult din gură și părea destul de neliniștit. Cercetă ghearele, le spânzură în aer în fața ochilor, le întoarse de-o parte de alta.</p>
               <p>— Sunt de la noi, confirmă jupâneasa. Cele două roșcate cu gât golaș, nu mai sunt. Ce-o fi făcut cu ele, le-o fi mâncat? Uite ce-a mai rămas din ele... și arăta ghearele.</p>
               <p>— Uitați-vă bine în toate colțurile, zise Pavăl.</p>
               <p>Deschise lacătul de la ușă. Trase apoi ușa, grea, care se târâi pe pământ. Crama lui Pavăl era o sală mare sub casă spre care se coborau la intrare câteva trepte, cu ferestre semicirculare prin care intra slăbită și nehotărâtă lumina de afară. Beci cu masă mare în mijloc, sticle și pahare, sfeșnice fixate în perete. Mirosea a drojdie, mirosea a țuică.</p>
               <p>— Dacă nu pui lacătul seara! După ce pleacă oamenii? îl certă jupâneasa. De-acum s-au întors ciunguvăii !...</p>
               <p>— Păi cine să intre ?</p>
               <p>— Uite cine! arăta ea spre fereastra deschisă.</p>
               <p>Bogomir rămăsese deoparte fără să priceapă cine intrase, de cine vorbeau, prin fereastră nu se vedea nimeni; între timp, fără să le pese de grija adunării, copiii lui Pavăl îl încercuiseră pe noul venit și-l măsurau acum din ochi cum îl cântărise și tatăl lor adineauri. Cu alți ochi, încântați cumva că cineva nou se arătase. Bogomir se găsea la mijloc și  se strâmbă la ei ceea ce provocă în copilași clinchete de râs. Drumețul râse și el atunci iar lumea adunată se întoarse către ei; văzând ce se-întâmplase, pentru o clipă oamenii respirau din nou, ieșiți din groaza închipuirilor. Bogomir părea cam stingherit și nu știa pe ce picior să stea, dacă să zică ceva sau nu, înconjurat de copii; oamenii se uitau la el și el se uita la oameni. Copiii strânși în jurul lui Bogomir îl fixau cu luminițele lor în ochi, care cu un măr ascuns la spate, care ronțăind jucărioara de lemn, care cu muci la nas.</p>
               <p>Se lăsă o tăcere așa, cum se lasă când se întâmplă lucruri cu care nu sunt oamenii obișnuiți. Dar uite că unul dintre săteni terminase de tras ciutura cu apă proaspătă și-atunci jupâneasa trupeșă  umplu o cană curată cu smalț colorat și veni înspre Bogomir și i-o întinse, bea părinte, să-ți fie de bine. Bogomir mulțumi. În timp ce drumețul își stingea setea, ea se așeză pe vine lângă unul dintre copiii care-l înconjuraseră pe Bogomir, fetița în cămașă roșie de adineauri, care ținea un bețișor în mână:</p>
               <p>— A cui ești tu, fetiță?</p>
               <p>Și cum stătea așezată așa pe vine, jupâneasa întinse mâna și pipăi gulerul cămășuței fetiței; era o cămașă mai ciudată, colorată și fără cusătura geometrică pe care o aveau cămășile muntenilor;  pe tiv cobora în jos o încărligătură de cusătură cu rotocoale și puncte și linii ca un scris vertical cum jupâneasa nu mai văzuse. Fetița feri apoi deodată capul într-o parte, dansă câteva clipe săltând de pe un picior pe altul ca și cum s-ar fi jucat, se pierdu apoi printre picioarele celor adunați. Bogomir băuse cana jumătate și după ce s-a  șters la gură, dădu să o înapoieze dar uite că se întorseseră toți cu spatele. Rămase deci proptit în picioare, cu cana  în mână. Jupâneasa era tare mirată și-și întreba  una din vecine:</p>
               <p>— A cui o fi?</p>
               <p>Oamenii se întorseseră în tăcere către jupân care se plimba singur dintr-o parte în alta frământat de gânduri; sătenii, în picioare, adunați grămadă între jupân și drumeț, învârteau din cap și se uitau când la unul când la altul neliniștiți de umbletul intermitent al jupânului; nu știau ce să zică și-n ce parte s-o ia, dacă să rămână pe loc sau dacă să se ducă mai încolo sau dacă se sfârșise adunarea și ce-ar fi trebuit să facă, pentru că nu-i instruise nimeni și n-aveau de unde să știe. Jupânul se plimba dintr-o parte în alta mutând lucruri de colo-colo și oamenii îl urmăreau muți din ochi, dar nu prea era clar ce voia el să facă sau dacă nu se plimba mai mult să-și pună ordine în gânduri.</p>
               <p>Bogomir rămăsese deci deoparte, lângă puț, iar lângă puț se afla un pom. Ce fel de pom era nu știu  căci e greu de văzut în lumina slabă a serii, pom  gros cât brațul, cu frunziș bogat. Dădu să se sprijine  de pom. Acesta însă se cam lăsă sub greutatea lui și la un moment dat se auzi chiar și-un trosnet iar  el își pierdu  echilibrul; nu se așteptase la așa ceva. Oamenii întoarseră capetele auzind trosnetul iar Bogomir  nu mai știa pe ce picior să se sprijine și luă repede mâna de pe copac ca și când el drepți stătuse și până atunci dar văzuseră toți ce se întâmplase și părea cam de râsul lumii, ce mai. Iar Pavăl cel supărat, sări imediat:</p>
               <p>— Ce faci mă omule?</p>
               <p>Bogomir ar fi vrut să se apere cumva, că era pom gros, poate, că nu știuse, că se lăsase sub simpla lui apăsare și-apoi cine-a mai văzut să se lase pom gros sub greutatea unui om? Dar nu zise nimic, arătă doar vag înspre pom și se înecă:</p>
               <p>— N-am știut...</p>
               <p>Rămăsese pomul înclinat cum n-ai mai văzut pom. Pavăl se aplecă spre  rădăcină:</p>
               <p>— Și ăsta se usucă?</p>
               <p>— Dacă nu-l uzi, jupâne?...</p>
               <p>Mă, al dracului! Jupânul stătea ghemuit și nu zise nimic. Dar Bogomir, în loc să tacă:</p>
               <p>— Că poa și de la apă să fie...</p>
               <p>Din când în când avea un defect de vorbire:</p>
               <p>— Că-i cam sălcie?...</p>
               <p>Pavăl se ridică de parcă n-ar fi auzit nimic și cerceta pomul când pe o parte și pe de alta, gânditor:</p>
               <p>— Sălcie, zici?...</p>
               <p>Cum Bogomir rămăsese cu mâna întinsă să dea cana înapoi, îi smulse cana din mână. Aruncă cât colo cana care se vărsă și nu se sparse doar pentru că era pământul înmuiat pe jos și rămase smălțuită și colorată așa, cufundată pe sfert în noroi. Unul din oameni se desprinse atunci, o culese de jos tăcut, o șterse cu mâna și-apoi scutură mâna într-o parte cu un gest energic să se desprindă noroiul; o înmână jupânesei. Dar Pavăl se vede că se supărase că drumețul care-i ceruse apă adineauri îi rostuia acum gospodăria. </p>
               <p rend="justify">Cât despre Bogomir, avea ochii bulbucați de spaimă căci Pavăl era om spătos și hotărât, chiar dacă nu foarte înalt și oamenii se dădeau la o parte în fața lui și fiecare gest al lui răsuna cumva în adunare. Bogomir bolborosi ceva. Dar era de tot greu de deslușit, oamenii nu înțeleseseră nimic, era doar o bălmăjeală, poate doar cei care erau mai aproape să fi auzit ceva. Ce zisese? Unul din oameni repetă ce auzise el, un fel de cuvânt greu, nedefinit și parcă nefăcut, dar nu avea cum să fie asta, că asta nu însemna nimic, ce-nseamnă asta, ba totuși parcă semăna a ceva, dracu știe, nu, nimeni n-ar fi putut spune, în orice caz. Naiba să-l ia. Omul observă:</p>
               <p>— Chifor, ce mai bodogăne și el, dar nu ca ăsta.</p>
               <p>Și uite se nimeri chiar atunci ca Chifor să se întoarcă și se găsea tocmai în spatele porții și auzise că se vorbea de el; poarta scârțâi din nou și săteanul înarmat de la poartă îi dădu drumul să intre. Se vede că-și terminase de cărat pomii sau ce altă treabă avea. Bondoc cum era, încerca să-și facă loc cu coatele printre oamenii adunați chiar lângă poartă.</p>
               <p>— Stai mă Chifore, că n-o fi foc, se supără unul dintre cei împinși fără să se dea la o parte. Chifor se liniști și rămase în spate,  mic, dar probabil că nu vedea  nimic și nici el sigur nu se vedea în față. Se auzise menționat totuși și  se ridică pe vârful picioarelor într-o inimă: Ce? Ce? — Taci mă! îl împinse cineva și, cum el insista, acel cineva îl lămuri nemulțumit și repede că era preocupat de noul venit: apa, uite, zice ăsta că-i apa prea sălcie pentru el. Chifor se înălța pe vârful picioarelor și sărea din când în când, să vadă ce se întâmplă în față. De acolo, din spate se auzi doar vocea lui anunțând:</p>
               <p>— Dacă sapi drept, tocmai în adânc, dai de apă rece!</p>
               <p>Oamenii întoarseră capetele mirați, cine vorbise, și de unde și până unde? Din spate de unde era, Chifor tot nu se vedea.</p>
               <p>— Da, insistă el, doar apa de-aici de sub pământ e sălcie.</p>
               <p>— De unde știi tu? zise Pavăl.</p>
               <p>Nu se auzi nimic din spate. Pavăl fusese trezit de vocea lui Chifor și striga acum peste mulțime și privea-n pământ că unde era să privească că Chifor era în spate și nu se vedea, cum nu-l vedem nici noi.</p>
               <p>— De unde știi mă? strigă el.</p>
               <p>— Știu! se auzi.</p>
               <p>Pavăl ridică din umeri și răspunse tot mai tare așa să se audă în spate:</p>
               <p>— Da cine-a intrat în beci, știi?</p>
               <p>Nu se mai auzi nimic. </p>
               <p>— Ieși Chifore în față, să te văd.</p>
               <p>Acum că Pavăl îl chemase se dădură oamenii la o parte și Chifor ieși, bucuros.</p>
               <p>— Ai dus pomii toți? îl întrebă Pavăl.</p>
               <p>— Doi erau.</p>
               <p>— Cum doi? Erau vreo zece întinși după casă; roși și tăiați de la rădăcină, i-am găsit azi-dimineață la pământ.</p>
               <p>— Doi mai erau. I-am dus lui Ioniță. Doi numai, jupâne. Zău.</p>
               <p>Pavăl se duse după casă, să verifice poate. Se întoarse, se uită la Chifor, Chifor se uită la el. Nu mai zise nimic. Coborî cele câteva trepte de piatră în crama  boltită. Aprinseră candela pe masă, o femeie  aprinse două sfeșnice pe perete. Se vedeau  acum arcadele  groase de piatră, o masă mare la mijloc între două băncuțe de lemn gros, scaune. Pe stânga mesei trecea un covoraș  până în fundul cramei  unde se vedea întredeschisă ușa  unei încăperi mai mici. Jupâneasa tocmai ieșea de acolo cu spatele, măturând fulgi și pene de găină, mizerie ce rămăsese. Închise apoi ușa încăperii, jupânul se așeză pe mijloc, oamenii, care pe unde împrejurul mesei. Îl pofti pe Bogomir să se așeze și el, Bogomir se așeză. Pavăl se liniștise acum și glasul îi devenise iarăși grav, bătu  lemnul mesei cu mâna sa dreaptă și cu degetele rășchirate:</p>
               <p>— Părinte Bogomir, uite cum e la noi: iar s-a umplut gropanul devale cu apă. În curând are să se moleșească pământul împrejur, cum s-a mai întâmplat. Ăsta e neajunsul nostru. Știi să ne ajuți?</p>
               <p>— Gropan? întrebă drumețul prostit.</p>
               <p>— Văgăunile-s pline cu apă, pleoscăie broaștele și unde ieri avea omul loc uscat, azi zumzăie țânțari și se-ntind șerpării. Știi locurile noastre?</p>
               <p>Dar Bogomir clătină din cap, nu le cunoștea. Bogomir era drumeț, drumețul știe drumul.</p>
               <p>— Ce se poate face? Știi cum se seacă gropanul, știi cum se stârpesc șerpii?</p>
               <p>Oamenii îl măsurau: deci pe  ale lor nu prea părea că le știa. Asta se lămurise. Dar omul ăsta se pricepea la vreo treabă? Ce știa el? Pe cine știa el? Părintele Bogomir, dacă părinte era, nu știa nimic, se vede,  despre văgăunile satului, nici despre vulpi și nici gropanele  de devale nu le  cunoștea. Îl întrebară deci: </p>
               <p>— De unde vii, din ce loc?</p>
               <p>Bogomir însă numai se arătă nedumerit, că așa era tot timpul, nedumerit de tot și de toate, oamenii băgaseră de seamă.</p>
               <p>— Părinte, suntem moșneni, îi explică Pavăl stăpânindu-se. Oasele părinților ne sunt așezate în rând cu pietrele de la case. Pământul, cum e el, plin de hârtoape, când îl răstorni, mai dai de-un cap de tată.  Și când zici că apa e sălcie, părinte, e vorbă cam grăbită.</p>
               <p>Bogomir mai bodogănea ceva, poate își cerea iertare dar înainte să mai întindă urechea, Pavăl se lumină și repetă întrebarea:</p>
               <p>— Dar de unde vii tu, care e locul tău?</p>
               <p>— Al meu?</p>
               <p>— Locul tău, da, unde-i?</p>
               <p>Bogomir nu înțelegea, se vede. Mă, ăsta era tâmpit? Stătură o clipă să se uite unul la altul. Jupânul începu din nou, îi puse o mână apăsată pe umăr și-i explică:</p>
               <p>— Uite, să te lămurești: locul lui Ioniță... Ioane, vino-ncoa! E cum ai trecut încoace de toloacă, când se văd sălciile, așa-i? Ioniță dădu din cap că așa e și jupânul continuă: vezi? A pus secară anul ăsta dacă s-o face ceva că dacă nu le-or roade șoarecii și nu le-or înghite broscăria și s-o alege praful. Locul meu e aici devale lângă parmalâc, și numai stuf mai crește aici acum...</p>
               <p>Drumețul însă se străduia să-și înăbușe un căscat. Celălalt continuă:</p>
               <p>—... ai înțeles? S-a-nmuiat pământul tuturor cum se-nmoaie mai toate și nimic n-a ieșit, numai șerpi și broscărie. Fiecare de aici are loc, chiar și Chifor a primit de la Ioniță un cap de loc, deși nu prea se omoară să-l muncească. Ai priceput? Locul tău unde e?</p>
               <p>— Păi... N-am...</p>
               <p>— Ce?</p>
               <p>— N-am...</p>
               <p>— N-ai?</p>
               <p>— Vezi că părintele meu s-au prăpădit și nu mi-a lăsat...</p>
               <p>— Ce nu ți-a lăsat mă?</p>
               <p>Drumețul nu zicea nimic iar Pavăl se sculase în picioare și lovea cu pumnul în lemnul gros al mesei:</p>
               <p>— Loc nu ți-a lăsat! Zi-i mă pe nume! Loc nu ți-a lăsat! Loc!</p>
               <p>Și țipând împungea cu degetul înspre fiecare dintre cei adunați în jurul mesei, „loc”, „loc” ca și când degetul lui arătător scurt și gros ar fi ilustrat că și ăla avea loc, și ăla, și celălalt, numai Bogomir nu. Și la fiecare împunsătură în aer, Bogomir se îndoia mai tare, ca sub o acuzație de netăgăduit. Pavăl striga tare; se ridică apoi, ocoli masa și veni la scaunul unde se așezase Bogomir și-l luă de ceafă cu brațul lui drept  puternic și-l ridică așa în picioare:</p>
               <p>— Zi mă!</p>
               <p>Drumețul, ce să mai zică,  înspăimântat și sugrumat cum era. Ridică doar privirea și, cu o voce hârâită, ca de sticlă, zise cam așa ceva:</p>
               <p>— Davutumașpăimânt urloaică zare...</p>
               <p>Ceva-ceva se-nțelegea printre hârâituri. Nimeni n-ar fi putut să zică ce, întocmai. Și mai ales era ceva ce făcea că hârâitul ăla neobișnuit îi supăra pe toți și parcă toți ar fi vrut să tacă. Se întrebau unul pe altul ce era cu el.  Pavăl, cel puțin, era scos din fire rău, îi dăduse drumul și fierbea și se plimba iarăși dintr-o parte în alta a cramei aranjând lucruri adevărate sau închipuite iar drumețul rămăsese înțepenit cu capul plecat și parcă un început de  rânjet se străduia să-i taie fața. Sătenii se priviră atunci cu înțeles. Aha. Ăstuia deci ta-su îi crăpase fără să apuce să-i lase un cap de loc, ca la tot omul. Ăsta e om fără loc deci! Cum mai era și ăla, zi-i... ăla de trăia din pomenile oamenilor  și care-o ținuse pe Stana înainte să-și risipească și ultimul ban pe băutură. Oamenii, se priviră unii pe alții așa, întunecați, cu capetele plecate. Păi deci ăsta nu știe mă nimic de locurile noastre, nici de secatul gropilor nu știe, nici cum să scoți apă dulce și unde s-o cauți nu are habar, nici lutul bun unde se află, nici de câmpuri... Nu știe de niciunele. Nu-i bun de nimic, ce dracu să faci cu el. Îl priviră cu dispreț atunci, pentru că nu era de-al locului și nu era de-ai  lor. Îl întrebară apoi cu un fel de milă prefăcută : dar tu de acolo de unde-ai zis că vii, măcar, unde trăiau ăia  de nu ți-au dat; ei totuși aveau loc sau nu? El se încruntă ca un mut și scutură din cap botos, nu voia să mai vorbească. </p>
               <p>— Părinte, aici nu e loc de călătorit, să te duci dumneata să călătorești prin alte părți, aici ne arde sufletul...</p>
               <p>— Aș trece dincolo spre ciunguvăi atunci... încercă el.</p>
               <p>Dar Pavăl pufni:</p>
               <p>— La ciunguvăi nu trece nimeni! E parmalâc înălțat, și de-aia e înălțat, ca să nu se treacă încolo...</p>
               <p>— Încolo nu, dar încoace, da! se-auzi o gură rea, dar cei din jur îl șâșâiră repede. Bogomir insistă:</p>
               <p>— E noapte...</p>
               <p>Pavăl se gândi puțin.</p>
               <p>— Vino mâine la muncă, am nevoie de oameni, propuse.</p>
               <p>Dar vezi  că Bogomir se înălță deodată și răspunse cu dispreț  că el nu sapă, că el nu a făcut atâta carte ca să sfârșească în rumânie. Dar nu-i nimeni rumân aici, răspunseră sătenii supărați, suntem toți moșneni, uite și Chifor e moșnean deși nu are pământ. Ce să mai înțelegi? Veneticul ăsta nici nu avea nimic, nici nu voia să muncească așa cum fac săracii lumii. Îl îndepărtară deci, du-te în voia ta, îi zise Pavăl și piei din ochii mei.</p>
               <p>Oamenii nu protestară ci  rămaseră toți tăcuți și înnegriți cumva. Bogomir ieși.</p>
               <p>Femeia lui Pavăl le turnă vin în căni; Pavăl nu atinse cana. Părea absent, cu privirea pierdută în gol. Ceilalți se repeziseră să bea. Copiii intraseră și ei pe nevăzute și se jucau acum pe covorașul de lângă masă, în spate, acolo unde era curat căci măturase jupâneasa adineauri, se duseseră tocmai lângă ușa încăperii din fund. Fără să-i vadă nimeni, copiii tăcură și ei la început auzind că tac cei mari; apoi, fără grijile acestora, începuseră să se hârjonească, să chițăie și să râdă, iar oamenilor le mai trecură gândurile negre și se apucară de una-alta,  mai vorbeau, mai sorbeau din căni, mai dădeau din cap. Pavăl rămăsese tulburat însă și nu dădea atenție mesenilor ci stătea cu ochii duși, privind fascinat cumva în gol în direcția copiilor. Aceștia se opreau din joc uneori și îi țintuiau pentru o clipă pe cei mari cu ochișorii lor negri de parcă le-ar fi făcut un semn din care ei înțelegeau că au greșit și cum au greșit, ca și când nu copii ar fi fost, ci un fel de Dumnezei ar fi fost care pe toate le știau și deodată și numai pentru o clipă copilul înceta să fie o ființă neajutorată, ci dimpotrivă, un judecător, țintuindu-l pe părinte, și certându-l pentru ce a făcut; asta numai pentru ca imediat după aceea, reluându-și jocul, să redevină copiii fără putere dinainte, chicotind și fugărindu-se; încât Pavăl se și întreba: mi s-o fi părut, sau nu? Dar vezi că  tot urmărindu-i cu privirea, lui i se părea că, deși continuau să se joace nevinovați, trăgeau totuși cu ochișorii, printre bușeli, îmbrâncituri și alte copilării să vadă dacă semnul de adineauri a fost băgat de seamă și parcă tot ei întrebau cu privirea: „ai înțeles?”, „ai înțeles?”; atunci brusc toată joaca lor părea numai o înscenare; iar Pavăl stătea întunecat și scutura din cap și-și zicea că înnebunește, că toate sunt cu susu-n jos, Doamne, ce s-o fi întâmplat, vorbești prin ochii copiilor? Așa spusese și Hristos, le zisese popa cel vechi, că cine nu va deveni copil nu va moșteni împărăția și că împărăția asta era trebuia să fie mai mare și decât locul lor, ba poate și decât locurile toate puse laolaltă din Țara Moldovei. Pavăl se simți tras de mânecă. </p>
               <p>— O fi popă, Pavăle.</p>
               <p>Era jupâneasa.</p>
               <p>— O fi, și ce?</p>
               <p>— Ne trebuie popă. Cine o să slujească la nuntă?</p>
               <p>— Acum s-au găsit, cu ciunguvăii care-au venit? Cu jitnicerul?</p>
               <p>— Nici cei din deal nu mai trec, nici alții. Jitnicerul lui vodă, când o veni și vede satul fără preot?</p>
               <p>— Bulgarii nu vin niciodată cu pomeni la biserica noastră! întări Ioniță. Nici nu ne mai cumpără, nici grâu, nici vite! Dacă le ducem noi la târg, ni le iau turcii pe nimica! Eu nu-mi mai omor caii pe drumuri, să știi!</p>
               <p>Pavăl rămăsese pe gânduri:</p>
               <p>— O fi de-al nostru?</p>
               <p>— O fi, n-o fi, vedem.</p>
               <p>Pavăl nu zicea nimic.</p>
               <p>— Trebuie să fie, prea e ciudat, conchise ea. Apoi, cu ochii pe copii, jupâneasa tresări: Țață, dar fetița aia mică unde s-a dus?</p>
               <p>— Care fetiță? întrebă Stana.</p>
               <p>— Fetița cu cămașă de se juca cu copiii noștri adineauri. A cui era?</p>
               <p>Stana dădu din umeri, nu știu despre cine vorbești.</p>
            </div>
            <div type="div2" rend="P1042">
               <head>
                  <anchor type="bookmark-start" xml:id="id___RefHeading__64792_1427395755"/>IV<ptr type="bookmark-end" target="#id___RefHeading__64792_1427395755"/>
               </head>
               <p>Atunci Chifor se ridică de la masă:</p>
               <p>— Fug după el, îl ajung eu din urmă!</p>
               <p>— Du-te, acceptă Pavăl. Prinde-l din urmă și întoarce-l.</p>
               <p>Chifor ieși din liniștea sălii. Afară, noapte, tărăboi. Cum ieșeai, la poarta lui Pavăl, după un câmp nelucrat, dădeai pe  stânga de parmalâcul înălțat. Poarta era deschisă și pe ea năvaleau o  mulțime de vite speriate și se revărsau pe ulița satului. Văzând acestea Chifor se întoarse, coborî repede treptele în crama lui Pavăl înapoi și strigă la oameni:</p>
               <p>— Se întorc vitele!</p>
               <p>Erau mânate din spate de câțiva văcari dintre Rădeni, călări; cineva deschisese poarta și vitele tropoteau bezmetice înapoi în sat. Câțiva dintre sătenii înarmați de pe parmalâc ieșiră să asigure un fel de culoar cu hangere scoase la vedere, să vadă ciunguvăii de dincolo de gard, să lase vitele să treacă.</p>
               <p>— S-or fi speriat de atâtea bubuituri. Bine că nu le-au oprit ciunguvăii...</p>
               <p>Câteva vite galopau, se înghesuiau  unele în altele, se opreau, își aplecau capetele cu coarnele boante din nou, speriate de bătăile ciunguvăilor; văcarii, pe cai, înarmați, se străduiau să stăpânească și furia vitelor și sperietura cailor. Vitele intrară în sfârșit și reușiră să închidă poarta parmalâcului. Dinspre sat parmalâcul se vedea înalt ca o fortăreață, cu bulumaci înfipți ca niște dinți neorânduiți, unul mai încoace, altul mai încolo, iar sus, susținut de stâlpi, loc de trecere unde patrulau săteni puși de  pază. Vitele continuau să tropotească speriate pe ulița satului și doar când dădură de carele înșirate se poticniră ele și rămaseră unele în altele, răsuflând greu de atâta sperietură; se pierdură printre căruțe; sătenii le puteau  în sfârșit stăpâni; Ioniță se repezi și își opri vacile lui; le petrecu un lanț după coarne. Chifor atunci își aminti:</p>
               <p>— Eu fug acum să-l prind din urmă pe Bogomir, trebuie să o fi luat-o înspre Gorna înapoi.</p>
               <p>— Fugi, și țineți-l  la voi peste noapte, mai zise Pavăl, ocupat, că trăgea și el de capetele înlănțuite  ale animalelor ca să le descurce.</p>
               <p>Chifor porni deci, și o luă la fugă și alergă bine, stropindu-se cu noroi; trecu pe lângă  casa lor, ultima din sat înspre Gorna; ieși din sat, obosi de atâta alergat, se opri să-și tragă răsuflarea; porni iar la fugă, în noapte, pe lângă câmpurile negre; hăt încolo, după locul unde se întâlniseră ei adineauri, văzu o umbră neagră pe dreapta drumului.</p>
               <p>— Părinte Bogomir!</p>
               <p>Bogomir tresări auzind pași în urmă. Chifor se aplecă ținându-se cu mâna de burtă și trăgându-și răsuflarea.</p>
               <p>— A zis Pavăl, a zis că... a zis să mai stai, până mâine. A zis să stai la noi. </p>
               <p>Era Chifor deci. Se liniști Bogomir. Nu se vedea mare lucru în noaptea cu lună, dar părea mulțumit. Nu se lăsă rugat. Porniră amândoi înapoi. Merseră o perioadă în tăcere. Apoi la un moment dat Chifor îi zise ca și cum ar fi mărturisit ceva:</p>
               <p>— Să știi că jupân Pavăl s-a supărat din pricină că cireșul ăla  îi dă lui de multă vreme bătaie de cap. La câțiva ani pune unul nou și crește bine în primul  an, în al treilea  an dă rod, cireșe mari; apoi se usucă deodată. Când îl taie și se uită la rădăcină, îl găsește cu rădăcina roasă  în mâlul nisipos, căci aici apa e aproape de fața pământului, să știi. Și găsește uite-așa un vierme mare care îi roade rădăcina, de unde-o apărea, nu știe. Nu poate să pună un pom să crească și să îmbătrânească, după câțiva ani se alege praful!</p>
               <p>Cei doi ajunseră  în dreptul porții casei unde locuia Ioniță și Chifor, unde se opriseră și mai devreme și unde  începea șirul de căruțe. Bogomir își trase haina mai bine, nopțile se făceau răcoroase de-acuma. Chifor dădu să deschidă poarta, trăgând zăvorul de pe partea cealaltă și observă în treacăt:</p>
               <p>— Cred că nu mai vin bulgarii. De câte ori bat ciunguvăii iese Iea. Și le e frică. Are  să rămână grâul  în ploaie, o să se strice.</p>
               <p>— Cine e Iea?</p>
               <p>Dar, cum Chifor se chinuia acum să tragă zăvorul înțepenit, nu răspunse sau poate nici nu auzise. Ioniță era deja în curte, băgase animalele în grajd, îi văzu și le făcu semn să intre odată, zise Stanei să  închidă la păsări, lui Chifor să dea  apă la animale și să umple ieslea; se duse iar la poartă, trase poarta bine. Dar la drept vorbind, trasă, netrasă, biata poartă a lui Ioniță abia se ținea. Ar fi putut să o sară cine voia. Cine-ar fi vrut să intre, cel mai ușor ar fi trecut de fapt pe alături,  unde era loc cât un cap de om în gard între uluci. Începuse să picure. Avea să plouă se pare, aerul parcă se îngreuiase și se umpluse de parfum de pământ ud.</p>
               <p>— Vezi la pivniță să fie lacătul pus să nu pățim ca Pavăl. Să nu rămână ceva deschis în noaptea asta! </p>
               <p>Dar Chifor se dusese drept în grădină unde își acoperea stupii  și le cerceta urdinișul. Ioniță țipă:</p>
               <p>— Auzi Chifore? Mai lasă stupii ăia! Întoarce tot cu capul în jos! Furci, lopeți, toate cu capul în jos!</p>
               <p>Chifor grăbit să-și îngrijească stupii repede, stai un pic, stai așa, și apoi umbla prin curte să îndeplinească ordinele lui frate-său.</p>
               <p>— Ai auzit țipete? Azi-noapte? mai vru să știe Ioniță.</p>
               <p>— S-au auzit, dinspre mecetul din mlaștină...</p>
               <p>— Ce s-a auzit? se neliniști  Bogomir</p>
               <p>— Haidem cu  toții  în casă, părinte,  ordonă Ioniță.</p>
               <p>Loviturile  în gard se auzeau, regulate, ca adineauri. Tropăiturile vitelor încetaseră, le luaseră oamenii și le duseseră fiecare la grajdul lui. Ioniță umbla de colo-colo. În timpul zilei, pe lumină oamenii se luau cu treburile și uitau. Acum parcă numai bătăile astea se auzeau, deși molcome, ca întotdeauna. Se auzi un fluierat al unui sătean, poate dintre  cei care stăteau de pază la parmalâc; o împușcătură apoi; se  opriră toți din ce făceau și ciuliră urechile înțepeniți; era  fără urmare, cine știe ce s-o fi întâmplat; loviturile continuau.</p>
               <p>— Se-aude mereu bătând așa? vru să știe Bogomir.</p>
               <p>— Intră în casă, insistă Ioniță.</p>
               <p>În odaie, un pat tare era pus într-o parte, două scaune și-o masă. Ușa de-abia se ținea, parcă se vedea prin ea, afară. Căsuță mică. După ce intrară, ușa se deschise din nou și femeia uscată pe care o văzuse adineauri la cula lui Pavăl, Stana, intră și ea.</p>
               <p>— Pe-ăsta ni l-a lăsat tata, zise Chifor. A rămas văduv tata. L-a chinuit Iea multă vreme.</p>
               <p>Arăta un clește. </p>
               <p>— Dar cine e Iea? insistă Bogomir care începuse și el să fie speriat și nu știa în ce loc să se așeze și cum să se pună, să stea pe laviță sau pe scaun, încoace sau încolo și cum să întindă mâinile sau picioarele, sau să le țină strânse.</p>
               <p>— Uite e Iea care chinuie oamenii când vine.</p>
               <p>— Cum, vine? De unde vine?</p>
               <p>— Din mlaștină, de unde-și are locașul, arătă Stana cu degetul de parcă proorocea un adevăr teribil și Bogomir întoarse capul și înțelese că încolo e mlaștina, unde arăta Stana.</p>
               <p>— Vorbești prostii, o domoli Ioniță.</p>
               <p>— Da când era pe moarte tat-tu, nu venea în fiecare noapte? Uite-așa cum se însera, ca acuma, venea Iea? Ba mie mi-au și zis femeile din sat să-ntorc lucrurile cu fundu-n sus ca să nu le poată chema Iea. Și întorceam, tot, oale, linguri, tot ce era prin casă. Și-auzeam glas subțire, ca un miorlăit de mâță bolnavă, se-auzea de-afară. Intra și când intra glasul se-ngroșa și zicea: „pleacă-te să te mănânc!”. Așa-i?</p>
               <p>Dar Ioniță se pusese pe un scăunel în colț și meșterea ceva și nu voia să zică nici da nici ba. Stana căuta confirmare:</p>
               <p>— Chifore, este mă?</p>
               <p>Chifor nu răspunse imediat, se gândi nițel:</p>
               <p>— Când tata era pe moarte, zice, aiurea rău; se treziseră în el toate netrăitele și... Dar că era rău, așa e, și chinga îl strângea.</p>
               <p>— Iea i-o strângea!</p>
               <p>— Stano, nu-ți mai fie frică de toate alea! îi zicea Ioniță din celălalt colț al odăii, vrând să arate că e sigur pe el.</p>
               <p>Dar trebăluia cam mecanic și nu prea știu ce făcea el acolo, sau poate o fi avut chiar treabă, cine știe. Căci se cam vedea că Ioniță zicea asta mai mult de ochii străinului căci era agitat și trântea și închidea și iarăși deschidea ușile dulapurilor cu mâna tremurândă și nu știa unde să se mai pună să se așeze și trăgea cu coada ochiului din când în când spre Bogomir să vadă dacă a înțeles că el e bărbat hotărât și că el nu se ia după ce zic muierile proaste. Stana nu se lăsa:</p>
               <p>— Uite, o văd ca acuma, țeapănă, subțire, cu mâinile vânoase, dezgolite; dacă a trecut pe la cotețe înainte, îi mai iese din gură câte-o ghiară de găină. Când trece Iea, rămân cocoșii claponi cu lunile și uită să mai strige cucurigu, se pun apoi pe ouă ca găinile, se-ngrașă, mai sunt doar vrednici de tăiat și puși la ciorbă. Iar dacă nu găsește, roade, trunchiul, scoarța copacilor, tot ce găsește, de jos din  rădăcină, cum ai văzut la Pavăl în ogradă și la mai toți din sat.</p>
               <p>Bogomir făcea ochii mari că nu mai auzise așa ceva. Chifor adăugă și el:</p>
               <p>— Când Iea intra, înțepeneam de tot, nu mai puteam să mișc și rămâneam înlemnit la intrare; o vedeam cum ea intră în camera tatei, se duce până la pat și lua cleștele, că cleștele nu poți să-l pui întors, că are capul rotund și cade; și-i strângea tatei chinga.</p>
               <p>— Ce chingă? vru să știe Bogomir.</p>
               <p>— O... chingă, ca pentru bolnavi, strânge capul, din piele tare de bou. De se întărește cu timpul. Știi?</p>
               <p>Bogomir se înfurie:</p>
               <p>— Cum o să știu? De unde să știu?</p>
               <p>Toți își întoarseră privirile către el uimiți. Bogomir își lăsase desăgile pe patul acoperit cu macat care ocupa o bună parte a odăii. Ioniță se întinsese și el acolo, cu picioarele în pat, nedescălțat. Se întorsese cu spatele, se uita pierdut prin ochiul de geam împătrit de cercevele. Chifor rămăsese cu ochii fixați pe încălțămintea cam murdară, vru să zică ceva, se opri, apoi vru să zică altceva, se opri din nou. În sfârșit, oftă. Continuă povestea apoi, privind înainte fix:</p>
               <p>— Așa chinuie Iea oamenii, sau poate doar pe tata, nu știu: le pune chingă la cap și-o strânge, în fiecare noapte câte puțin. Și tatei la fel: îi pusese chingă și-o strângea în fiecare seară; intra, înaltă și cu gheare, că are gheare ca Nefârtate, uite-așa mișca ghearele lângă fața mea iar eu mă albeam la față și rămâneam neputincios să mai mă mișc, că Iea are puterea asta! Apoi ieșea trântind ușa și rămâneam doar eu cu tata săracul, cu chinga strânsă și gemând. Câteodată urla, că o strângea din ce în ce mai mult, dar puțin câte puțin. I se umflase capul cât banița.</p>
               <p>— Nu i-ai scos-o ?</p>
               <p>— Nu mă lăsa. Mă urmărea cu cleștele prin casă, zicea că să stau puțin, că n-o să se întâmple nimic... Nu mă lăsa.</p>
               <p>— Păi dacă-l durea, cum să te lase? pufni Bogomir.</p>
               <p>Chifor îl fixă un moment. Bogomir se pusese pe laviță, cu picioarele la piept încălțat pe macat, cu mâinile încrucișate. În ce casă de nebuni am nimerit. </p>
               <p rend="strikethrough">— Așa e, îl durea, săracul, îl durea mai mult să i-o scot, cred. Îl durea tare de tot, zicea să nu-l ating și mă-mpungea și mă bătea și dacă-i vorbeam de asta. Ba zicea să-l las în pace că el n-are nimic, ba se plângea că-l doare; tot satul îi vedea chinga, când ieșea, din ce în ce mai rar. Ascultă! Îi ieșiseră ochii din cap, bulbucați așa, iar sub chingă se-ncinsese și se-mpuțise. Nici noaptea nu puteam să-l îngrijesc, atât îl durea de tare. Se făcuse coajă deasupra chingii și Iea tot mai venea și i-o strângea din când în când. I se-ngălbeniseră dinții de tot și se stricaseră. Până a murit săracul. Așa a fost. Dar nici pe el nu l-am văzut să facă ceva, înlemnea în pat de teama Iei și înlemneam și eu cuprins de teama lui. Într-o noapte mi-am zis că orice s-ar întâmpla, rămân la capul lui. A intrat Iea, cumplită cum e, când vine. A luat cleștele de pe masă și-a venit înspre pat. Înțepenisem acolo. S-a uitat în ochii mei. Parcă îi curge sticlă pisată din ochi. I-am ferit la timp. Dar tot mi-a crăpat ochiul stâng.</p>
               <p>Chifor vorbea ca un flăcău sănătos și care știe să povestească dar parcă stricat la mijloc de un necaz vechi. Parcă ar fi vrut să spună, zi și tu dacă se poate așa ceva, parcă ar fi vrut ca Bogomir să-i zică, într-adevăr, ce zici tu nu e bine și nu se poate, și uite ce poate face. Bogomir atunci, disponibil, că era de compătimit, îl compătimi:</p>
               <p>— Prin multe rele ai trecut, bietul de tine...</p>
               <p>— Îhî. Uite, ăsta-i cleștele, îl am încă.</p>
               <p>Chifor luă cleștele și-l privi pe Bogomir, care era pal la față și își ferea privirea înspre fereastră. Cu capul așa întors în partea cealaltă decât cea în care indica Chifor, întrebă:</p>
               <p>— Și de ce-l mai păstrezi?</p>
               <p>Chifor iar nu răspunse și își feri privirea. Își trase picioarele de la piept și se se așeză mai respectuos pe pat.</p>
               <p>— Și mai vine? continuă Bogomir.</p>
               <p>— Iea? Vine când bat ciunguvăii... Pe mine mă lasă, dar mai bine m-ar lua și pe mine, uneori îmi zic că n-am de niciunele și-am rămas cu nenea Ioniță...</p>
               <p>Chifor se dădea cu spatele de perete și nu se știa dacă era de bine sau de rău ce zisese el. Ioniță  se băgă el:</p>
               <p>— Bogomire, vino să-ți arăt unde o să dormi la noapte.</p>
               <p>Ieșiră din casă, urmați și de Chifor, merseră alături unde era grajdul; ușa scârțâi, înăuntru mirosea cald a bălegar. Într-un colț stătea legat de țărușul ieslei boul cu care veniseră adineauri. Văzând vizitatori, boul întoarse capul, își linse burta, goni o muscă cu urechile, și continuă să rumege imperturbabil, după ce-și clătină capul într-o parte și într-alta.</p>
               <p>— Dormi bine că nu mâine, poimâine e nuntă și poate Pavăl o să vrea să ajuți.</p>
               <p>— A cui nuntă?</p>
               <p>— A mea.</p>
               <p>— Cine-i mireasa?</p>
               <p>— Stana.</p>
               <p>— Credeam că e vară-ta.</p>
               <p>Ioniță nu se arăta așa bucuros. </p>
               <p>— După ce? </p>
               <p>— Așa credeam. Să fie într-un ceas bun!</p>
               <p>— Se mai însoară omul...</p>
               <p>Bogomir tăcu, privi în pământ. Ieșiră amândoi, Ioniță trânti ușa. Chifor o deschise din nou și băgă capul: </p>
               <p>— Să tragi zăvorul, părinte, să nu...</p>
               <p>Să nu ce? Nu lămuriseră nici asta, dar Bogomir nu se speria ușor, din câte vedem. Se trânti pe grămada de paie curată, frumos mirosea, se bucură în sfârșit de puțină liniște; pe ferestruica murdară se vedea cerul albastru închis al nopții și se bucură și se simți liniștit în sufletul lui și-și zise, uite, păcat că e drumul atât de lung că tare e bine să te mai și odihnești din când în când. Bogomir era singur acum, de fapt în grajd era doar el și boul; Bogomir stătea întins pe paie cu o pătură pe care i-o lăsaseră, dar nici nu trebuia mai mult pentru noaptea asta de toamnă. După un timp nu se mai auzi nimic nici de dincolo, din casă, se culcaseră toți. Încercă să adoarmă.</p>
               <p>Nici nu știa dacă adormise sau nu, căci fereastra era la fel de albastră ca adineauri, deși în grajd era întuneric bine. Poate că tocmai ațipise, poate că dormea deja de o bucată de vreme, sigur că din casă nu mai auzea niciun zgomot, însă afară se auzea ca un foșnet. Lui Bogomir i se păru că aude pași târâți prin frunze dar când ridica capul de pe brațul îndoit făcut pernă să asculte, pașii încetau. Ei, ce-o fi cu Iea, nu se poate, e ceva ciudat cu satul ăsta dar sunt tot felul de povești pe lume, n-o să stai acum să te pui la mintea lor. Noaptea era grea și stătută însă și parcă și boul de alături se oprise din rumegat la un moment dat și scutură urechile și dădu să se scoale dar îi era prea lene, cu burta plină de iarbă cum era și lăsă inițiativa deoparte și rămase trântit așa cum era și cu picioarele îndoite sub el dar parcă tot neliniștit și rotind ochii peste cap poate-poate s-o lămuri fără să fie nevoit să-ntoarcă capul.</p>
               <p>Bogomir trase pătura peste ochi. Lasă mă, că ce-o să se întâmple, doar nu suntem copii. Ba nu! Dete pătura la o parte, se ridică, trase de clanță, ușa scârțâi, aruncă o privire afară din grajd. Noaptea atârna albastră, grea, cu luna desenată pe cer. Câinii din fundul curții uite că nu lătrau, ar fi lătrat câinii dacă ar fi fost ceva. Ce să fie. Ei, asta-i. Nu-i nimic.</p>
               <p>Bogomir se băgă la loc sub pătură dar pe măsură ce se străduia să închidă ochii realiză ceva cumplit, care era acum clar ca lumina zilei, și anume că, băgându-se înapoi sub pătură văzuse o siluetă neagră lipită de zidul grajdului, era sigur, îl văzuse, o umbră neagră sau chiar mai multe. Nu putea să fie altceva, nu se putea, n-avea ce căuta... Întoarse capul cu groază și-un pumn gros îl luă de gulerul tunicii:</p>
               <p>— Ce cauți tu aicea mă?</p>
               <p>Bogomir duse mâna spre mâna care-l luase de gât și căuta să se desfacă. Ce să mai răspundă. Celălalt însă avea brațul puternic, nu ca cele firave ale popii.</p>
               <p>— Tu-ți pe mă-ta! Zi!</p>
               <p>Un pumn îi căzu în mijlocul frunții și Bogomir se prăvăli. Dar nu-și pierdu cunoștința că avea capul tare. De jos de unde era, se freca la frunte unde fusese lovit, încercând să se dumirească cine-ar putea fi, că nu semăna nici a femeie uscată, nici a moroi, și nici gheare la gură n-avea; mai degrabă semăna a om scurt și puternic și după miros, în întuneric, îi aminti de cineva din ajun dintre sătenii care îl primiseră lângă cireș deși nu mai știa care precis. Bogomir își aducea aminte de oameni după mirosul lor mai întâi, ca un câine.</p>
               <p>— Stai! Ce vrei?</p>
               <p>— Ce-ai venit tu să faci aicea la noi mă?</p>
               <p>Bogomir se freca la ochi să se trezească și să vadă bine. Cine era? Era Pavăl! Pavăl era? El era, Pavăl. Mai era cineva cu el în spate. Acum vedea. </p>
               <p>— Stai jupâne. Stai. Ce vrei?</p>
               <p>— Vreau să-mi spui ce cauți aici că te omor, mă!</p>
               <p>— Ți-am spus jupâne! Caut pe ciunguvăi!</p>
               <p>— Ce treabă ai tu cu ciunguvăii mă? Nimeni nu caută pe ciunguvăi!</p>
               <p>— Eu îi caut. De-asta am și venit la Glavamârcea. S-a auzit de credința locului și-n alte părți, e credință veche și adevărată, jupâne! E cea mai adevărată! De-aia am venit. Stai. Stai binișor că nu-ți vreau răul, ce rău aș putea să-ți fac? Stai și-am să te lămuresc. Ușurel...</p>
               <p>Și încerca să-l liniștească cu mâna dreaptă întinsă să se apere și Pavăl parcă se liniști, nu-l mai lovi. Of. Bogomir răsuflă un pic, și Pavăl răsuflă, și parcă și boul din colț răsuflă și el, oricum se oprise din rumegat și era atent acum, deși se vede că tot nu catadicsea să se ridice în picioare.</p>
               <p>— Tu știi credința locului?</p>
               <p>— O știu jupâne.</p>
               <p>— De unde știi?</p>
               <p>— Ți-am zis, jupâne Pavăl, nu te-am mințit. S-a auzit.</p>
               <p>Pavăl își lovea încet pumnii groși unul de altul ca și cum s-ar fi gândit în felul lui, și împunse iarăși aerul cu arătătorul său scurt:</p>
               <p>— Să dea dracu să minți!</p>
               <p>Ușa scârțâi, Pavăl și umbra care-l însoțea ieșiră. Bogomir rămase pe gânduri un timp cum îi ședea lui bine; apoi se sculă și merse până la ușă, scoase capul, afară luna, tot galbenă ca adineauri, liniște în ogradă, ca adineauri. Pe unde intraseră? Cine știe? Trânti bine ușa și-o închise cu clanța. N-avea cheie. Se întoarse.</p>
               <p>Boul găsise în sfârșit de cuviință să se ridice în picioare, și răsufla acum greu de efort. Se apucă să-și lingă burtoiul, lăsând urme linse suprapuse pe blană. Se opri apoi din lins, și-l privea tâmp pe Bogomir. În lumina lunii, Bogomir îl privi în ochi: erau ochi mari și frumoși, de bou. Se întinse apoi pe paiele lui, puse capul jos și dormi liniștit până la dimineață și dac-ar fi fost să-l întrebi pe el, nimic rău nu se mai petrecu în noaptea aceea.</p>
            </div>
            <div type="div2" rend="P1043">
               <head>V</head>
               <p>Dimineața se trezise toată casa lui Ioniță; ieșiseră cu toții în ogradă. Stana se auzea țipând și căinându-se; Bogomir se trezi și el, auzi vaierele, căscă, privi cerul prin ochiul de geam, se întoarse pe partea cealaltă și vru să mai doarmă puțin. Vaietele cotinuau, ce s-o fi întâmplat? Se ridică atunci în cot, dete pătura la o parte, se sculă cu greu, ieși pe ușă; dădu să se spele pe ochi la puț; în spatele grădinii, dincolo de vie și de stupii lui Chifor, Stana se văita de mama focului:</p>
               <p>— Ia uite mă, necurata, ia uite mă! </p>
               <p>Bogomir lăsă atunci spălatul speriat, se duse repede și el pe lângă  rândurile  de vie până în spatele grădinii. Peste noapte căzuse brumă pe pământ. De-a lungul gardului, ca în orice curte, erau urme de câini, de ghiare de orătănii dar  mai ales,  la marginea ogrăzii, înspre fundul curții,  urme mari  de copite.</p>
               <p>— Sunt urme de câini, țață, s-au mărit că se lasă pământul, se topește bruma și se umple cu apă, încerca Chifor să explice. Dar Stana părea că nu aude:</p>
               <p>— Ia uite-le, mă, cum sunt, despicate și mari, de vacă! Vai de noi! Nu e în tot satul vacă așa mare, doar taurele lui Pavăl și doar n-a sărit taurele lui Pavăl la noi în ogradă și-a plecat! Ai trecut boul pe-aici, Chifore? N-are copita așa mare!</p>
               <p>Stana se văita ciudat, ea își punea întrebările și tot ea răspundea și tânguirea ei avea certitudinea unui constat a ceva teribil care putea rezista oricărei încercări de liniștire din jur; îl împingea deci pe Ioniță care îi pusese mâna cam fixă pe umăr, cum ar veni să o aline cumva dar se vedea el însuși că era tulburat; ținea capul plecat în pământ și cu cealaltă se freca la ochii închiși. Iar Stana nu se lăsa:</p>
               <p>— Când om merge la biserică, ai să te lămurești! Acolo locuiește, îți spun eu!</p>
               <p>Ce-i drept, umplute cu apă, se distingeau bine urmele de copită despicată, mari cât palma și care înaintau spre fundul curții, unde începeau să facă cercuri-cercuri, în jurul unui ciot de trunchi și nu se mai distingea în ce direcție mersese acela care lăsase urmele. Acolo rămăsese pomul care fusese în ajun tăiat de jos de la rădăcină. Cireș fusese. Bogomir auzea și el țipetele Stanei; dusese mâna la cap și se cam clătina; întrebă:</p>
               <p>— Ce să facă Iea cu pomul?</p>
               <p>Îl priviră toți pe Bogomir atunci ca și cum întrebarea lui i-ar fi preocupat pe toți fără să fie în stare să o formuleze precis; nu răspunse nimeni nimic. Bogomir părea cam amețit, Chifor chiar îl întrebă:</p>
               <p>— Ce-ai?</p>
               <p>— Ce să am?</p>
               <p>— Ai fruntea umflată!</p>
               <p>Chifor se ridică pe vârfuri și inspectă cu atenție comănacul lui Bogomir, zice:</p>
               <p>— Te strânge?</p>
               <p>Bogomir se încruntă și duse mâna la cap:</p>
               <p>— Mă cam strânge, mereu a fost mic.</p>
               <p>— S-a înroșit.</p>
               <p>Striga cineva la poartă, întoarseră capetele: vecinul lui Ioniță, care de obicei stătea cu săptămânile închis la el în ogradă, adăpostit după gardul înalt, se oprise din fugă și striga la ei peste poartă; de sub căciula îndesată pe cap nu i se vedeau nici ochii:</p>
               <p>— Jitnicerul!</p>
               <p>Stana se oprise din aolit și rămăsese descumpănită ca un copil căruia o întâmplare neașteptată i-ar fi oprit deodată plânsul; vecina însă continua să se jeluiască. Stana îi puse mâna pe braț cuprinsă de un interes brusc și uitând deodată vaietele dinainte:</p>
               <p>— Hai și noi.</p>
               <p>Vecina, ce să mai zică. Mai hohoti și ea de două ori și gata. Și ieșiră amândouă hotărâte pe poartă și odată cu Stana plecă parcă și primejdia ascunsă care plutea prin aer; Ioniță și cu ceilalți descumpăniți se mai uitară odată înspre ciotul tăiat și li se părea acum puțin lucru, adică un ciot tăiat, n-o să faci un capăt de țară din atâta lucru, e unul care taie pomii oamenilor, când om pune mâna pe el, vedem noi. Asta e tot. Stana asta. Dar Stana plecând, plecase odată cu ea și însemnătatea locului și a faptului și se lăsase un gol și o liniște nesuferită totodată; Ioniță se uită atunci neliniștit: încotro o luase? Că ce era să facă toți strânși ca proștii lângă un ciot fără însemnătate? Ioniță o luă după Stana, pe portiță. Ascultă cu atenție: bătăile în gard se liniștiseră, doar dacă le știai că sunt acolo le mai auzeai încă.</p>
               <p>Trei călăreți trecură atunci prin dreptul porții, drepți și fercheși cum nu erau sătenii, un boier îmbrăcat bine, turcește, un tovarăș drept și slab îi urma și încă cineva în spate, o slugă să fi fost. Treceau înspre fundul satului, după vecinul care-i anunțase și pe el și care-i conducea la Pavăl. Jupânul ieșea și el din curtea lui își trăsese pe spate anteriul îmblănit și cusut frumos la piept cu suvaia pe care-l ținea de zile mari; se îndreptase de spate și-i aștepta pe oaspeți ieșit în mijlocul uliței. Vecinul se apropiase cu răsuflarea tăiată:</p>
               <p>— Vino Pavăle, a venit gospodin jitnicer, e călare pe uliță, întreabă unde stă subașa...</p>
               <p>— E turc? se neliniști Pavăl.</p>
               <p>— Se înțelege ce zice, nu-i chiar turc.</p>
               <p>Rădenii se strânseseră înșirați pe uliță. Se vede că oamenii nu erau obișnuiți cu oaspeți. Își descoperiră capetele și stăteau umiliți cu căciulile în mână ca și cum în fața străinului sus-pus i-ar fi fost năpădit deodată o vină seculară și doar acum se vedea aceasta, acum când se prezenta trimisul stăpânirii care trebuia neapărat să fie cineva grozav de puternic, trimisul Împăratului sau chiar al lui Dumnezeu; nu știa nimeni de unde venea boierul acesta, auziseră numai de la bulgari că-l trimite Vodă la hotar și numai acum, că-l vedeau călare și îmbrăcat cu dichis turcește, de unde până atunci se câineau unii pe alții, oamenii se descopereau deodată prinși de sfială în fața noului venit ca și când doar prin acest fapt mărunt, că era străin, avea puterea și îndreptățirea să-i judece pe ei, pământeni, și să le dea poate de rușine păcate vechi nespuse, din moși strămoși, moștenite la capătul unui lung șir de morți fără slavă. Așa se vedeau Rădenii, răsfirați pe marginea drumului, primind cu capete plecate pe boierul cel falnic și pe însoțitorii săi, dar cu privire strâmbă pe sub sprâncene și gata să-și pună căciulile înapoi și să dea cu străinul de pământ de nu s-o dovedi așa puternic cum îl arată înfățișarea.</p>
               <p>Dar nu și Pavăl, că Pavăl era om la locul lui și el îi știa pe Rădenii ceilalți ca oameni slabi. </p>
               <p>Musafirii se apropiară; primul dintre ei, boierul, rotunjor și roz la față; tovarășul negru, slab, drept în șa și-și ținea și fața ascunsă venea în urma lui la un picior de cal. Vecinul lui Ioniță, de sub căciulă, îi arătă boierului cu degetul:</p>
               <p>— Dumnealui e jupân Pavăl.</p>
               <p>Jitnicerul grăsuliu era transpirat și  avea caftan de camhă cusut cu sârmă aurie, condurași colorați  și șalvari albaștri de tafta. Privea împrejur dezorientat:</p>
               <p>— Ce fel de sat e acesta, vă rog? întrebă el nehotărât de parcă l-ar fi aruncat trăsura pe marginea drumului și nu știa unde se găsea. Și se uita în jur să vadă cine i-o răspunde la întrebare, dacă i-o răspunde cineva că sătenii îi păreau cam bănuitori.</p>
               <p>— Sat ohabnic! </p>
               <p>Pavăl răspunsese scurt și cam răstit și atunci tovarășul negru din spatele boierului pufni și răspunse și mai scurt, arătând cu un gest disprețuitor către carele acoperite și lăsate-n drum:</p>
               <p>— Văd.</p>
               <p>Adică ce sat așezat își pune carele așa în drum, al dracului negrul ăsta. Pavăl se încruntase, mic cum era, mai ales față de străinul care ședea drept în șa. Se îndreptă de spate dar tot mic față de omul călare, dar măcar drept. Stătea  cu mâna la ochi să-i pătrundă trăsăturile feței și nu zicea nimic.</p>
               <p>— Ce bate așa? mai vru să știe boierul neliniștit privind încolo înspre parmalâc. Dar Pavăl întrebă fără să răspundă:</p>
               <p>— Cine ești, gospodin?</p>
               <p>Iar tovarășul cel negru iar luă vorba din gură grăsuliului:</p>
               <p>— Jupâne, dacă nu ați sta așa tăiați de lume ați fi știut până acum!</p>
               <p>Și drept e că lucruri se petreceau la scaun, boieri plecau și veneau, și voievozi la fel, aici însă în Craina Glavamârcei timpul cam stătea pe loc.</p>
               <p>— Gospodin jitnicer e boier sfetnic al lui Vodă cel nou.</p>
               <p>Avea cuvântul apăsat acest însoțitor, cine să fi fost? Că nu știm, până una-alta, că nu s-a zis, decât numai dac-o fi zis careva și n-am fost atenți dar nu cred. Și fața îi era neagră; vocea mai groasă decât ai fi zis privindu-i statura cu hățurile în mână, slab și drept.</p>
               <p>— S-a schimbat Vodă! punctă el.</p>
               <p>De sus cum era, din șaua calului, mă, înalți erau, față de Pavăl, săracul. Dădu din umeri Pavăl. S-o fi schimbat, foarte bine, și ce.</p>
               <p>— Dar coborâți din șa, veți fi obosiți... îi pofti jupâneasa.</p>
               <p>Jitnicerul nu știa ce să facă; să coboare sau nu, îi plăcea cum se uitau toți Rădenii la el în sus; deocamdată se întoarse către tovarășul său și-l întrebă:</p>
               <p>— Dar, mă rog, Golemane, nu ziceau că sunt tătari schismatici? </p>
               <p>Goleman, deci, tovarășul cel negru, nu era foarte vorbăreț; ori nu știa, că rămase tăcut și-întunecat cum era.</p>
               <p>— Cine zicea, gospodin? vru să știe Pavăl.</p>
               <p>Însă Goleman se trezi de răspunse jitnicerului peste capul lui Pavăl, cu vocea lui groasă:</p>
               <p>— Eretici.</p>
               <p>Pavăl întrebase degeaba și se uita de jos când la unul când la altul. Zise totuși liniștit:</p>
               <p>— Ba nu suntem eretici; suntem creștini.  Dincolo de parmalâc și dincolo de smârcuri umblă ciunguvăii cei cu obiceiuri tătărești;  asta e altceva. Dar noi nu...  noi nu...</p>
               <p>Și-aici Pavăl se înecă și-l apucă tusea, ce-o fi înghițit; jupâneasa îl bătea pe spate încetișor să-i treacă tusea. Când își reveni, se șterse cu mâneca la gură, își mângâie barba și continuă, să nu lase vorba nesfârșită:</p>
               <p>— ... suntem ca ei...</p>
               <p>— Păgâni! aruncă iarăși Goleman.</p>
               <p>— Cine ești domnia ta de ne batjocorești așa?</p>
               <p>— Goleman e trimisul lui Vodă la Ghirai Han.</p>
               <p>— Ce treabă are Carahan cu Glavamârcea? se miră Pavăl.</p>
               <p>— Ar trebui să știi jupâne ce treabă are Ghirai Han în Glavamârcea, corectă numitul Goleman.</p>
               <p>Pavăl se gândea și se socotea și nu prea părea să vadă ce treabă acel crai tătar cu nume greu de rostit.</p>
               <p>— ...după cum veți vedea, reluă jitnicerul. Ăă, dar să stăm mai întâi, un pic să ne odihnim, of, și să... de ce atâta gâlceavă? gâfâi jitnicerul. Dumneata jupân, spui creștin! dumneata Goleman... de ce le cauți pricină acum? se adresă jitnicerul tovarășului său cel negru la față, și toată lumea îi căuta să vadă cine era omul acesta arțăgos, țigan să fi fost, drept și mândru cum se ținea.</p>
               <p>— Mai bine, să stăm puțin să ne cunoaștem, continuă el transpirat și pacificator, fii bun, Golemane, și-ajută-mă să cobor; și coboară și tu din șa c-oi fi obosit săracul, îi zise tovarășului cel negru.</p>
               <p>Pavăl se bucură atunci. Goleman nu se supuse și rămăsese țâr cum era în șa iar gospodin, gras, deși dăduse comanda celuilalt, dădu el să descalece primul, și cerceta în zadar cu vârful piciorului loc sigur de sprijin; trupul lui grăsuliu urma chemarea pământului mai degrabă decât cea a voinței, și uite că alunecase și tot căuta sprijin cu piciorul scos din scară și era mai-mai să-și sucească piciorul dacă nu se repezea unul dintre săteni să-l ajute. Coborî cu greu din șa, în sfârșit. Ajuns cu bine la pământ, își trăgea răsuflarea și-și scutura mâinile, zice:</p>
               <p>— Să-l aduceți și pe părintele să le scrie, avem de întocmit cărți de dări...</p>
               <p>— N-avem. Părintele a murit... răspunse Pavăl.</p>
               <p>— Cum așa? Sat fără popă?</p>
               <p>— O să aducem altul...</p>
               <p>—Pravoslavnic?</p>
               <p>— Altul de-al nostru.</p>
               <p>— De-al vostru! Păi vezi? Jupâne, să nu te superi: dar zi-mi și mie! La ce bun credința asta? Uite, bulgarilor din deal cum le-a venit acum mintea la cap și s-au făcut acum dreptmăritori creștini și ce bine o duc! Nici nu vă cumpără bunurile pentru credința murdară ce-o aveți! Ce-aveți de câștigat cu atâta rătăcire?</p>
               <p>Pavăl se tulburase și dădu să se sprijine de gard.</p>
               <p>— Nu suntem rătăciți, gospodin.</p>
               <p>Tovarășul negru așteptase răbdător. Jupânul tăcu și el. Dar jitnicerul dădea din degetul grăsuliu: </p>
               <p>— Jupân Pavăl, fără supărare, Vodă a poruncit ca tot hotarul să fie adus la visterie; Glavamârcea va trebui să plătească dijmă cum plătește țara toată, jupân Pavăl, așa e lăsat! Îmi pare rău! Voi singuri rămăseserăți nedijmuiți în tot hotarul și nu-i frumos; aici văd că vinzi băutură la oameni, trebuie pusă camănă; și să faci bine să ne asculți, avem de lămurit și alte lucruri.</p>
               <p>— Avem carte de ohabnici.</p>
               <p>— Carte? De la cine?</p>
               <p>— De la părinții noștri. Nu avem nimic de ascuns domniei.</p>
               <p>— Ohabnici? Să binevoiești să ni le arăți și vom vedea.</p>
               <p>Pavăl își privi jupâneasa. Se tăcu puțin.</p>
               <p>— Cu căruțele astea în drum ce e? vru să știe jitnicerul, pe care nu-l îmbia nimeni să intre înăuntru.</p>
               <p>— Sunt cu grâu. Le scosesem să le vindem în deal. Dar uite că acum au venit ciunguvăii și bat parmalâcul.</p>
               <p>— Și dacă bat?</p>
               <p>— Bulgarii nu mai trec când vin ciunguvăii. Zic că iese Iea. Le e frică și nu mai trec... Și-am rămas cu căruțele în drum și le plouă degeaba.</p>
               <p>— Jupâne, jupâne, prin multe sate am trecut și mulți oameni mi-a fost dat să strâng la jitnița domnească dar așa fricoși n-am văzut încă. Auzi, se întoarse el spre Goleman, să-mi spună subașa satului că ies Ielele să-i fure grâul!</p>
               <p>Goleman pufni privind într-altă parte.</p>
               <p>— Dar nu mi-e frică, se justifică Pavăl. </p>
               <p>Pavăl se uita împrejur încurcat. Așa e. Acuma ce vrei să spun. Spun ce e, dacă se plâng bulgarii. Uite copacii, cum sunt roși, și nu cad mereu, cad doar când se apropie ciunguvăii și iese Iea. Dacă nu crezi, pune mâna și întreabă, nu sînt năluciri.</p>
               <p>— Vino și să-i vezi la față, îi răspunse Pavăl.</p>
               <p>Veni atunci jupâneasa urmată de niște slugi cu tăvi cu plăcinte frumos mirositoare; slugile coborâră jos în culă. </p>
               <p>— Gospodin, binevoiți și odihniți-vă puțin, haidem să mâncăm ceva, îl îmbie ea.</p>
               <p>— Nu de mâncare ne arde, zise Goleman.</p>
               <p>Gospodin jitnicer încuviință, așa este, sigur, nu de mâncare ne arde că nu de-aia am venit aici, dar nu se cade, uite, hai, dă-te jos din șa că să nu necăjim gazda;  și-l trăgea pe țigan de pulpa hainei cu ochii la plăcintele de brânză pe care le-adusese femeia lui Pavăl: oameni suntem, uite ce gazde primitoare! Se poate? Iar Pavăl din urmă asista gânditor la bâlci; la un moment dat întoarse capul, Ioniță și Bogomir pe unde umblau? </p>
               <p>Jitnicerul intrase în curte și mormăia ceva ca pentru sine, pășind cu atenție prin noroi; papuceii i se murdăreau prin iarba rară a ogrăzii și parcă vrând să pară nemulțumit. Îi mai repetă lui Pavăl odată cum nu se poate așa ceva, că ereticii nu sunt lăsați de capul lor în Țara Moldovei și că dijmă plătește toată lumea; ochii îi fugeau între timp după felurile pe care le și aduseseră slugile trimise de femeia lui Pavăl. Pavăl își frământa barba și se făcea și el că ascultă și privea din când în când după tovarășul cel negru. Acesta se îngrijea de caii pe care veniseră, îi dusese pe-amândoi de dârlogi, îi împiedicase; îl puse pe unul din argații lui Pavăl din fața grajdului să scoată apă să bea animalele, îi scărpină și bătu pe piept și nu se mișcă până argatul nu le puse fân în față; se spălă apoi pe mâini la puț aplecându-se deasupra căldării; avea spatele drept și subțire cu nodurile șirei spinării reliefate sub pielea neagră și lucioasă. Femeia lui Pavăl, de, numai gazdă să nu fii! Lăsase slugile cu tăvile și se preumbla săraca primprejurul lui Goleman să nu se simtă omul rău primit în casă de creștin; îi aduse un ștergar pe care-l ăgăță în cui la puț să aibă cu ce să se usuce când o termina de spălat; își ridică cu greu ochii de pe spatele său dezgolit, se uită apoi să găsească ceva de treabă, că acuma se chema că își făcuse datoria de gazdă, și-i dăduse omului ștergar, și foarte bine, și nu mai avea ce să-i mai dea, și gata. I se păru apoi că ștergarul nu era bine atârnat în cui deci se întoarse fuguța și-l aranjă mai bine dar Goleman care se spăla aplecat peste găleată părea că scăpase din vedere vrednicia femeii; jupâneasa oftă atunci și îl lăsă în pace și se întoarse pe călcâi, plecă spre jitnicer care cobora cu greu cele câteva trepte în cula care se găsea jumătate sub pământ, jumătate afară. Ferestrele largi și rotunde lăsau să intre lumina zilei în încăperea care rămânea întunecată. Cula lui Pavăl era o adevărată cetate.</p>
               <p>Jitnicerul încăpu, cu greu, pe scaun și se sprijini de masă lipindu-și palma de lemnul tare:</p>
               <p>— Unde sunt înscrisurile, cu scutirile de dări?</p>
               <p>— Pavăle! îl chemă jupâneasa. Uite, gospodin cere înscrisuri, apoi întorcându-se către jitnicer:</p>
               <p>— Ia gospodin mai bine ceva de mâncare și ținea tava cu plăcintele grase în brațe. Jitnicerul nu se lăsă rugat dar miorlăi: </p>
               <p>— Dar ne-ar trebui popă, să ne înțelegem, ca între oameni cu carte! zise el. Să nu se supere draga jupâneasă, zise el luând o bucată de plăcintă și cântărind în mână plăcinta grasă și bine mirositoare înainte s-o înfulece. Pavăl venise și el, se așeză pe scaun în fața jitnicerului:</p>
               <p>— Păi n-avem popă.</p>
               <p>Calm cum ar veni, asta este, dar se vedea cum așteaptă reacția jitnicerului, el ce-o să zică? Răspunsul nu veni imediat însă, căci gospodin avea mai întâi să termine bucata de plăcintă și mesteca de zor gemând, el ar fi vrut să răspundă dar se nimerise că plăcinta ardea și nu-i spusese nimeni că arde și-și plimba atunci bucata de brânză fierbinte dintr-un colț în altul al gurii arzându-se și mai tare și căutând cana cu apă ca o salvare pentru ca numai într-un sfârșit, când totul fu înghițit, cu cei dimprejur atârnați de vorba sa care întârzia să apară, să bea din cană, și, răcorindu-se și ștergându-se la gură, să zică, așa, într-o doară:</p>
               <p>— Păi cum, nici popă n-aveți? Se poate?... Sat fără popă?...</p>
               <p>Alese apoi o altă bucată, mai de la marginea tăvii. Oamenii stăteau toți cu ochii pe bucata de plăcintă aleasă; se vede că era tot fierbinte dar acum gospodin se fripsese o dată și știa deci, și nu o mai băgă numaidecât în gură. Suflă în ea o dată, de două ori, și o plimbă dintr-o mână în alta. Apoi, dându-și seama că toată lumea stă cu ochii pe el, lăsă bucata înapoi pe tavă și se prefăcu atent. Jupânul zicea ceva, de fapt, zicea că popa cel vechi nu se îngrijea cu nimic de oameni, că nu mai știu ce. Că fiecare se nevoia să-i aducă-n bătătură câte-o găină sau câte-o rață șchioapă. Jitnicerul dădea din cap și ochii îi fugeau iarăși către plăcinta aburindă și ochii celorlalți la fel fugeau și ei către tavă; și nimeni nu asculta ce se zicea, și nici nu se zicea mare lucru și toți priveau plăcinta, ce mai. Pavăl continuă totuși: că cei mai avuți mai aduceau și câte-un sfert de porc bolnav de sărbători. Că popa îi stropea cu apă sfințită iar când se-mbăta, și se îmbăta des, îi înjura și-i scuipa pe săteni cu înjurături nemaiauzite, de te treceau fiorii. Că l-au alungat, că ce era să facă? Gata, nu mai aburea. Jitnicerului i se păru atunci că oamenii într-adevăr au și ei dreptatea lor, că când n-ai cu cine să te înțelegi, n-ai ce-i face. Avea stafide la mijloc plăcinta și era zemoasă. E greu cu popa, cu ciunguvăi, cu astea, într-adevăr... Ce să-i faci?... În tot târgul Bârladului nu fac așa plăcinte, doar gogoși, le tăvălesc prin făină și le vând la târg soioase de untdelemn să se umple locul cu miros. E greu. Mănâncă ciobanii ce coboară muți de la munte după o iarnă de stat acolo, ei cu oile și cu Dumnezeu, închiși în bordei de scânduri, de mănâncă mai omenește și țăranul de istov întors acasă decât dumnealui boier căftănit jitnicer al lui Vodă cel nou; ar trebui să-și ia o bucătăreasă slugă în casă că cucoana lui jitniceroaia, nu știe de niciunele, fir-ar să fie, își zdrăngăne doar cobza leșească și umblă prin casă uscată și cu cearcăne ca o stafie și rămâne cu ochii în gol cu zilele pe fereastră să vadă cum crește iarba și cum cad frunzele și oftează și însemnează însemnări cu pana pe hârtie; Dumnezeu bunul știe numai că dacă n-ar fi tată-său Bălșeanul de mult ar fi trimis-o el să se holbeze pe fereastra altuia dar n-are cum, că-i om crunt vornicul care multe nu știe și căruțele pe care le-au trimis împreună la Liov el le are în grijă; jitnicerul numără pe degetele grăsulii și unse zilele: luni, marți, joi, trebuie să fi trecut de Camenița de-acum. Pavăl se oprise din vorbă, aștepta răspuns se vede, iar jitnicerul răspunse la întâmplare:</p>
               <p>— Ați alungat totuși... preot numit de preasfințitul! Nu-i frumos!</p>
               <p>Și molfăia bucata care estimase el că se răcise îndeajuns între timp, și așa și era, se răcise îndeajuns, într-adevăr. Pavăl se ridicase în picioare de pe scaun.</p>
               <p>— A murit, gospodin, ce să-i faci? Mai mor oamenii. La bătrânețe... zise și Ioniță de alături.</p>
               <p>Jitnicerul dădea din cap cu gura plină și părea să fie de acord. Într-adevăr, oamenii la bătrânețe mai și mor. Goleman intrase și se puse la masă lângă jitnicer, liniștit, cu coatele pe masă și ascultase ultimele cuvinte.</p>
               <p>— N-a murit de moarte bună.</p>
               <p>Toți întoarseră capul și chiar și jitnicerul întoarse capul, care avea gura plină și care se și se oprise din mestecat pentru împrejurare.</p>
               <p>— S-a sihăstrit el singur în smârcuri, explică Ioniță; dacă nu se mai înțelegea cu oamenii? Și ne ocăra?</p>
               <p>Dar jitnicerul terminase de înghițit și luă și el cuvântul și-i certă:</p>
               <p>— Păi bine vă și prinde că uite, fără preot, ați rămas la coada lumii. Cine vă mai învață acum?</p>
               <p>Gospodin părea bucuros de părerea sa. Bine le-am zis-o. Goleman, văzându-l cum își scobește brânza dintre dinți cu unghia, întoarse capul. Jitnicerul, văzu aceasta și scoase cuminte mâna din gură și încerca să se scobească acum pe ascuns, cu limba, de partea cealaltă a dinților.</p>
               <p>— Ne învățăm singuri din cărți că avem aici cărți sfinte toate, evangheliile,zise Pavăl, din picioare.</p>
               <p>— Vă învățați singuri! se răsti Goleman nevenindu-i parcă să creadă ce aude și ducând cumva mâna la ochi să nu-l mai vadă nici pe jitnicer hăpăind dar acesta văzuse cred și tocmai întinsese degetul către cu Goleman, cu brânză scobită din dinți încă prinsă sub unghie, să-l atenționeze, adică taci, și zise apoi, devenind serios, așa cum îl văzuse pe Goleman mai devreme:</p>
               <p>— Așa e! Jupâne, zi mai bine că nici nu știi nici să citești cărțile pe care mi le arăți! Zi mai bine așa, de ce să ne ascundem! Apoi se întoarse, deodată supărat:</p>
               <p>— Dar mai lasă, jupâneasă dragă, tava pe masă ce-o tot ții în brațe! Oi fi și obosită săraca!...</p>
               <p>Jupâneasa se supuse și tăvile se lăfăiau acum descoperite pe masă. Jupânul spunea iarăși ceva, ce-o fi spunând el, că Chifor învață serile la lumânare slovele toate că poate de pe-acum să ne citească și nouă și că povestește serile la tot satul și oamenii îl ascultă. Dar li se părea tuturor că parcă nimic nu mai merită spus, de parcă în fața plăcintei cuvintele își pierdeau cumva rostul. Pavăl se opri și el. Se îndepărtă înspre cămăruța din fundul culei și zise, cu spatele, arătând cu degetul pe Ioniță:</p>
               <p>— Și ne mai aducem și aminte. Uite, eu știu să scriu. Și Ioniță știe.</p>
               <p>Dar ce numea Pavăl scris, și ce nu știa nici jitnicerul, nici tovarășul său nici alți străini, era un sistem de semne pe care le înșira pe lemnul ușii de la pivnița de vinuri și cu care-și însemna în secret negustoriile. Îl știa și Ioniță care de-atâta scris își scrijelise de tot pereții beciului de-abia mai stătea stâlpii porții să nu se prăvale peste butoaiele de vin, mâncați cum erau de carii că era lemnul vechi. La Pavăl însă și nevastă-sa știa sistemul scrijeliturilor și învățase cu vremea și ce însemnau și după ce se umplea tocul ușii și negustoriile se terminaseră ea le umplea la loc răbdătoare cu ceară neagră de la stupii lui Chifor și le ungea cu grăsime să se întărească să nu se strice lemnul borții. Dar nimeni altcineva nu știa și nu prea se putea spune că Pavăl sau Ioniță chiar știau să scrie doar pentru că știau scrijeli pereții pivniței. Unii-și făceau treaba cu ele, punând laolaltă linii și semnele, dar cum să te duci cu lemnul scrijelit la jitnicerul lui Vodă și să-i arăți că ai născocit scriere nouă? Nu se poate.</p>
               <p>Ioniță îl urmărea din ochi pe Pavăl care nu știu unde se ducea. Zise către Goleman:</p>
               <p>— Pavăl mai știe și el din ce i-a spus tată-său. Noi avem altele mai importante, aici la hotar trebuie omul să se îngrijească de viața lui mai întâi, aici cuvântul are greutate și vorba e vorbă; apoi găsește timp de buchisit litănii și condace și de înscris hârțoage.</p>
               <p>— Nu-i așa, zise tovarășul cel negru. Cu gospodin jitnicer înțelegerea trebuie să se facă în scris, tocmai pe hârțoage și tocmai după limba grămăticilor lui Vodă; și altfel nu va fi.</p>
               <p>— Păi n-auzi că n-au popă, făcu jitnicerul naiv și scobindu-se cu degetul în dinți.</p>
               <p>Tovarășul cel negru se înnegri și mai tare și dacă cineva s-ar fi uitat în ochii lui, mai bine nu zic ce-ar fi găsit.</p>
               <p>— Din piatră seacă, să scoată popă, zise. Să scriem ce e de scris să rămână, apoi n-aveți decât să vă munciți pământurile după cum veți ști și după vorbele voastre și să vă născociți și limbă nouă dacă veți vrea. </p>
               <p>— De unde păcatele, se aoli și Ioniță prefăcut înspre Goleman, — ai văzut doar ce-a zis gospodin!</p>
               <p>Dar țiganul nici nu-l privi, îl fixă doar pe jupân care se întorsese cu o ladă în brațe, zice:</p>
               <p>— Pavăle, uită-te la mine. Ce zi e azi? Ca de Preobrajenie, te trezești cu potera lui Vodă cu zapciul în cap. Și-așa satul ăsta îi dă bătăi de cap cu Carahan...</p>
               <p>— Ce bătăi de cap? vru să știe Pavăl.</p>
               <p>Lăsase lada grea din brațe Jitnicerul transpirat încercă să intervină, mijlocitor, cu ochii la ladă, ce-o fi cu lada:</p>
               <p>— Are dreptate, jupân Pavăl. Nu se cade...</p>
               <p>— Ascultă ce-ți spun: îi tăie vorba Goleman, fixându-l tot pe Pavăl: nu mai rămâne piatră pe piatră din Glavamârcea!  </p>
               <p>Jitnicerul dădu din umeri ca și când el ar fi încercat să rezolve cu binișorul problema dar prea era încăpățânat Pavăl și uite ce-a pățit. Goleman continuă:</p>
               <p>— Trebuie să înțelegi că nu e de joacă cu stăpânirea. Nu pentru că ai ridicat parmalâc aici la hotar, are să te cruțe Vodă. Vodă vrea dijmă pusă, atât. De-asta s-a și ostenit gospodin să vină aici, în fundul lumii.</p>
               <p>Pavăl îi arătă lada:</p>
               <p>— Avem înscrisă scutirea de dări!</p>
               <p>— Păi scoate-o, jupâne, s-o vedem, zise jitnicerul.</p>
               <p>— Luați din mâncare, mai întâi, toarnă-le în pahar, îi îmbie jupâneasa.</p>
               <p>Obrajii jitnicerului deveniseră roz de plăcere, Goleman tăcu  întunecat, făcu semn din cap că nu. Pavăl continuă, așezat și ținând mâna pe capacul lăzii și clătinând din cap:</p>
               <p>— În ce privește legea, nu se poate: legea nu și-o face omul. Pribegii fără loc numai își fac singuri lege și pe-acelea nimeni nu le cunoaște. Legea noastră ne-a lăsat-o părintele nostru, boierul Rădean cel vechi. Nunta lui s-a făcut în legea pe care ne-a lăsat-o nouă, din legea lui este locul nostru și fără loc nu mai suntem oameni ci calici rătăcitori; ai să ne înțelegi atunci, gospodin, că nu din nesupunere nu putem ci pentru că viața noastră, pământurile noastre și legea noastră sunt toate una. Ia-ne una dintre ele și ne iei tot. Nu.</p>
               <p>Jitnicerul rămăsese uimit de atâta dârzenie.</p>
               <p>— Aici e pământ al lui Vodă și Vodă hotărăște credința! făcu jitnicerul.</p>
               <p>— Nu e pământ al lui Vodă! strigă Pavăl.</p>
               <p>Jitnicerul se încruntă. Privi în jur. Se încruntă din nou:</p>
               <p>— Cum?</p>
               <p>Se lăsă tăcere.</p>
               <p>— Cum ai auzit, gospodin.</p>
               <p>— Nu primiți îndreptarea lui Vodă?</p>
               <p>Pavăl tăcea.</p>
               <p>— Și cine e stăpânul pământului ăstuia mă rog? insista jitnicerul cu degetul grăsuliu întins și acuzator ca o statuie de ghips a justiției lui Vodă. Dar vezi că Pavăl tot tăcea.</p>
               <p>— Taci Pavăle? Răspunde la întrebare: ale cui ținuturi sunt, atunci, dacă ale lui Vodă nu?</p>
               <p>— Sunt ale... noastre, zise Pavăl în sfârșit.</p>
               <p>— Cum așa, dar ce, v-ați făcut singuri țară la hotar?</p>
               <p>Se lăsă tăcere că Pavăl nu răspundea nimic.</p>
               <p>— Astea nu sunt lucruri de glumă, Pavăle. De unde ai tu cuvânt să spui așa ceva? împunse mai departe jitnicerul.</p>
               <p>După un timp Pavăl spuse, neobișnuit de încet pentru firea lui, ezitând:</p>
               <p>— Așa... așa mi-a spus tata.</p>
               <p>Jitnicerul pufni în râs, i-auzi ce prostie și aștepta să pufnească și ceilalți în râs dar degeaba se uita gospodin în jur încurajând un chichot cât de mic că nu pufni nimeni. Pavăl doar ținea pumnii strânși și oamenii nu-l scăpau din ochi. Jitnicerul se întoarse către oameni ca și când n-ar fi văzut că nu păreau amuzați:</p>
               <p>— Așa i-a spus tată-său. Auzi! Păi jupâne, ne faci să râdem! </p>
               <p>Și jitnicerul rânjea, cu brațele îndepărtate și arătându-și palmele largi ca într-un gest de împăcare, sau nu știu  cum vedea el situația. </p>
               <p>— Iartă-mă...  și pe noi, dar uite oamenii tăi râd de așa ceva, hă...</p>
               <p>Chiar nu râdea nimeni  niciun piculeț, numai gospodin, nu știu de ce,  se tot străduia să rânjească.</p>
               <p>Se auzi hărmălaie dinspre parmalâc. Oamenii tăcură și ascultau, se întețeau bătăile, se auziră parcă împușcături. Pavăl se ridică de la masă și ieși repede urmat, unul câte unuil, de ceilalți Rădeni. Bogomir numai rămăsese în colț, în întuneric, se gândea la ale lui. Jitnicerul de-abia aștepta și când văzu că au ieșit toți din culă pe scări în sus, se întoarse către Goleman:</p>
               <p>— Măi Golemane! Ia zi-mi tu mie, cine e jitnicer aicea, mă, eu sau tu?</p>
               <p>Goleman îl privea fix fără să spună nimic, ceea ce-l înfurie și mai tare pe gospodin:</p>
               <p>— Nu uita că ești slugă! Chiar dacă te-a cules Vodă din sălaș și te-a pus în sfat că-i place cum te ții în șa! Dar vezi că n-a îndrăznit să te căftănească măcar sluger sau vătaf la vreo angara; până și copiii de curte au câte-o dregătorie, de ochii lumii; nu uita că ești țigan și n-ai caftan!</p>
               <p>Golemanplecă capul. </p>
               <p>— Vodă singur te vrea ținător de sabie în spatele lui, continua gospodin. Nimeni altcineva nu te cunoaște și nici nu vrea să te cunoască. Boierii cinstiți se dau la o parte din calea ta, de obrazul lui Vodă; dar unde ești tu, ei nu sunt și când te apropii tu, ei se depărtează!</p>
               <p>Rămăseseră singuri, credea  jitnicerul, dar Bogomir drumețul tăcea  nevăzut în colțul întunecat și auzind și el cele spuse dădu  să zică ceva, dar se opri. Nimeni dintre Rădeni nu auzise amenințarea că ieșiseră toți după Pavăl să vadă ce se întâmplă afară. În fine, Bogomir își drese vocea și zise puțin indignat, arătând cu degetul în sus:</p>
               <p>— Gospodin  jitnicer, zice, să știi că în fața lui Dumnezeu suntem toți laolaltă și Dumnezeu nu se uită că ești moșnean sau boier.</p>
               <p>Jitnicerul fu surprins să audă o voce ieșind din întuneric, de unde el se credea singur. Încruntă deci din  sprâncene și cercetă  înspre colțul întunecos de unde se auzise Bogomir. Se lămuri. Auzi vorbe frumoase ce spunea  din gură, auzi, popă trebuie  să fie, și după straiele  sumbre.</p>
               <p>— Tekerlenen tas yosun tutmaz, părinte, zise jitnicerul, dar cine stă cu Dumnezeu laolaltă să-i  cunoască gândurile? Dumneata ești popa satului?</p>
               <p>Bogomir și el capul, tăcut. Jitnicerul se desprinse atunci, scoase capul pe ușă. Unde plecaseră toți? Ce se-auzea? Bătăi în gard? Acum, ziua în amiaza mare? Bătăile nu încetaseră toată noaptea deși dimineața se mai domoliseră. Acum o luaseră din nou. Afară, lumina zilei, strălucitoare și supărătoare la ochi, Pavăl dădea porunci oamenilor înarmați, intrau unii, ieșeau alții. Unii aveau încinse arcuri din cele tătărești, alții potriveau sânețe.</p>
               <p>— Ce se-aude jupâne cu hărmălaia asta?</p>
               <p>— Să ne iertați, trebuie să mergem să vedem.</p>
               <p>Pavăl se ridicase și se sfătuia cu oamenii. Jitnicerul protesta, dar nu-l asculta nimeni:</p>
               <p>— Nu, nu! Mie să-mi spuneți dacă-i răspund lui Vodă că Glavamârcea a rămas rătăcită sau, dimpotrivă, dacă e sat cu popă așa cum e un sat așezat; și dacă plătește dijma măriei sale sau nu!</p>
               <p>Glasul i se subția de atâta lipsă de atenție din jur. Pavăl însă, deși preocupat, se întoarse:</p>
               <p>— La parmalâc e buricul neajunsurilor.</p>
               <p>Și privindu-l pe Goleman care se vedea în spatele jitnicerului puțin adus de spate, poate de unde își ferea capul căci era mai înalt decât tocul porții cramei:</p>
               <p>— Veniți!</p>
            </div>
            <div type="div2" rend="P1044">
               <head>
                  <anchor type="bookmark-start" xml:id="id___RefHeading__64814_1427395755"/>VI<ptr type="bookmark-end" target="#id___RefHeading__64814_1427395755"/>
               </head>
               <p>Se auzise o împușcătură. Pavăl alergă spre parmalâc, sui treptele care duceau sus la cerdacul pe care umblau paznicii, urlă la un grup de copilandri adunați în jurul unei puști:</p>
               <p>— În cine trageți?</p>
               <p>— S-a descărcat... Nu noi! A tras singură, jupâne, zău!</p>
               <p>Pavăl își puse mâinile în șolduri, se uită pe rând la băieții care fuseseră puși de pază.</p>
               <p>— Vezi Ioane ce-i cu pușca aia!</p>
               <p>Ioniță venise și el în fugă, urca scara de lemn. Flăcăul care le venise în întâmpinare spunea cu răsuflarea tăiată ca și când un mare pericol se anunța:</p>
               <p>— Au început să tragă, să ne amenințe!</p>
               <p>Pavăl privi dincolo, sprijinindu-se de marginea gardului.</p>
               <p>— Cine vă amenință mă bezmeticilor?</p>
               <p>Băiatul arăta pe jos câteva săgeți cu vârf roșu de aramă, venite de la ciunguvăi. Pavăl aruncă o privire peste gard, în jos: un șir de ciunguvăi înșirați de-a lungul parmalâcului băteau în gard, bătăile se întețiseră. De sus se vedeau doar turbanele albastre înșirate ca de-a lungul unui zid al plângerii pe care ar fi vrut să-l culce la pământ. Dar dacă trăseseră vreodată, acum nu mai trăgea nimeni, băteau numai în gard.</p>
               <p>— Pune pușca jos! îi porunci Pavăl.</p>
               <p>Flăcăii potriviră repede pușca pe lemn.</p>
               <p>— Trageți-le, toate, să nu mai văd niciuna îndreptată spre Glavamârcea!</p>
               <p>Flăcăii se repeziră să împlinească porunca lui Pavăl. Ioniță era ocupat să cerceteze puștile, Pavăl îl auzi nemulțumit:</p>
               <p>— Că dacă ar fi după tine, Pavăle, ar trebui să punem flori la parmalâc!</p>
               <p>Luase pușca grea în mână Ioniță și îi cerceta zimberecul; trăgea de ea căci țeava i se înțepenise în gura de foc; țipa nemulțumit la băieții puși de pază alături sau le poruncea ceva, nu știu, dar ei se făceau că nu bagă de seamă, Ioniță țipa cam des și la toată lumea. Se găseau acolo sus, cocoțați, mai mulți paznici puși dintre Rădeni, aplecați peste puștile așezate pentru tragere, una lângă alta, cu capetele potrivite în gurile de foc și care dădeau spre mlaștină. Ioniță scutura de zori pușca și îi umplea cu praf încărcătoarea. Se ridică brusc și din neatenție dărâmă câteva din arcurile care se găseau sprijinite de gard; vru să le pună la loc, nu le mai puse, le împinse doar mai încolo cu piciorul; Chifor trecând în urmă, le luă el și le sprijini de perete, să nu calce careva pe ele din greșeală.</p>
               <p>Și într-adevăr, părea că Pavăl avea dreptate: până să îi ajungă din urmă, jitnicerul, Goleman și Bogomir, bătăile se domoliră mai întâi, apoi se opriră de-a dreptul. Se mai aplecă odată peste gard, ciunguvăii care băteau se depărtaseră. Trimișii lui Vodă urcau și ei acum scara de lemn; scârțâia lemnul sub greutatea lor. Gospodin se opri la jumătate, obosit, își șterse fruntea, oftă sieși:</p>
               <p>— Rău sufăr de zaiflic.</p>
               <p>Ajunși sus pe punte, vedeau întinderea mlaștinii și jos, ciunguvăii adunați, colorați, parcă fiecare în altă culoare, cu veșmintele lor păgânești, turbane verzi și de un albastru închis, ca ceața care se lăsa uneori deasupra mlaștinii, mai ales când se întrețesea lumina slabă a serii cu focurile pe care le aprindeau ici și colo, așa cum văzurăm în prima seară de v-am povestit mai înainte, dacă mai țineți minte, pe unde v-o umba mintea, în loc să citiți cu atenție. Bogomir la urmă, urca și el, bucuros și speriat în același timp, ca un copil care poate avea să descopere ceva. </p>
               <p>— Ne-am trezit alaltăieri cu ei așezați lângă gard, îl informă Pavăl pe jitnicer, urmărindu-l cum își ștergea sudoarea care-i lăsa o dungă largă și umedă pe borangicul mânecii. Uite-i, și-au întins corturile. Împing în gard, se sperie lumea.</p>
               <p>Pribegii ciunguvăi se arătau din când în când dincolo de parmalâc și se uitau printre bârne, loveau surd cu pumnul gardul de lemn și parcă murmurau ceva în limba lor mută pe care nimeni nu o înțelegea. Căci cine stătea să-i asculte căci erau agareni fără de lege. La drept vorbind nimeni nu știa să spună cât de fără de lege erau sau ce lege era aceea pe care o călcaseră ei, dar Rădenii în general erau de acord să le fie frică de pribegii aceștia care se arătau înfrigurați, înarmați cu hangere frumoase bătute cu iamanduri și purtând câte unii lănțug scump cu lefturi și zafire dar altfel mizerabili și slabi. Se arătau la bulumaci slabi pe caii lor roibi, prăfuiți și bătuți de vânturile uscate dinspre câmpurile Ucrainei. Pâlcurile de călăreți țineau câteodată sus spânzurat țimir cu  semilună și purtând alături țesut un chip necunoscut iar când se așezau în corturi în cerc în jurul unui foc, se auzeau cântări ascuțite, ca un fel de jeluiri și  tropăiau cu picioarele în pământ ca sălbaticii. </p>
               <p>— Nu se mai aude nimic, zise jitnicerul.</p>
               <p>— S-au așezat să fumeze, zise și Ioniță trebăluind printre sinețe. Au nărav să fumeze! Mai bine, așa: se mai liniștesc și nu mai bat...</p>
               <p>Cei așezați să fumeze din pipe lungi purtau veșminte tătărești; unul dintre ei scăpăra din amnar foc celorlalți; altul îi întindea felegeanul fierbinte, turbanul i se desfăcuse, fâlfâia o fâșie străvezie într-o parte. În mijloc, între călăreți, dansa parcă o fetiță sau zburda de colo-colo pe lângă foc. Mai încolo, pe sub gard altul ținea zăbala calului, ducea în șa doi copii care se luptau care să tragă frâiele. Alături, o femeie trăgea și ea de un măgăruș care se poticnise se vede în pământul moale; ținea un copilaș sub braț cu singură îmbrăcăminte o fâșie de nezghep cărămiziu care-i acoperea pieptuțul; femeia se oprise obosită și se uita înspre înaltul parmlâcului unde se găsesc oamenii noștri. Căci satul pusese paznici la gard și cu împușcăturile care se auziseră adineauri muntenii așteptau încordați și nesiguri, gata să sară la împușcături. Pavăl îi tot liniștea să stea locului să nu tragă. Arăta Pavăl lemnul gros al parmalâcului să-i liniștească:</p>
               <p>— Bulumaci groși, aduși plută de la munte; lemn bun muntenesc.</p>
               <p>Văzând cum jitnicerul stătea uimit privind așezarea de nomazi fumători și colorați Ioniță îi explica și el:</p>
               <p>— Înainte, când am înălțat parmalâcul, ciunguvăii erau războinici! S-au uscat de tot acum; slabi sunt și uscați, abia niște cerșetori... Dacă ne-am pune mintea, i-am  prinde și i-am pune în  lanț să-i plimbăm  pe ulițe ca pe urși. De mormăit poate ar  mormăi dar nici blană n-au și sânt slabi ca niște țâri, n-ai ce arăta la bâlci. Au hangere încovoiate  și nu drepte de nici brânză nu poți să tai cu ele...</p>
               <p>— Aceștia sunt deci, murmură Goleman.</p>
               <p>Murmura pentru el mai mult, nu părea prea atent la vorbele lui Ioniță.</p>
               <p>— Parcă s-au mai înzdrăvenit acum, spuse și Ioniță.</p>
               <p>Spusese cu părere de rău, cumva. Ciunguvăii parcă îi confirmară spusa, ca și cum ar fi auzit de departe de acolo, căci izbucniră deodată în râs, poate la vreo șotie a fetiței  din mijlocul adunării, poate la vreo prostie ce-o spuse careva, cine știe, sunt departe.</p>
               <p>— Sunt  păgâni, se băgă și Chifor, dar sunt pământeni locului, știu tainele mlaștinii cum noi nu le știm, și asta de pe vremuri, dinainte să se așeze munteni în Craină. Ei știu unde e pământul tare, unde-s cărările ce se pot umbla! Rătăcesc prin mlaștină de  pe vremea bătrânilor, de când au înălțat parmalâc cu puști.</p>
               <p>— Țară de șerpi și de pământuri mlăștinoase, de n-ai  unde să te odihnești, bombăni  Goleman tot pentru sine.</p>
               <p>— ...au  ochii negru-albaștri, continua  Chifor povestea,  și  locuiesc în corturi păzite de câinii lor cu două  capete... </p>
               <p>Bogomir se ridicase  și el pe  vârful picioarelor, să vadă peste gard, poate-poate o  vedea  vreun câine din acesta grozav. Dar nu se vedea neam, nici cu două capete, nici cu trei, nici măcar cu unul singur; doar dintre călăreți se așezaseră pe lângă  foc, puseseră să frigă ceva într-o tigaie și uite că fumau.</p>
               <p>— Acum sunt niște jerpelituri de cerșetori, încheie Ioniță, doar ce merg drepți pe cai, slabi de tot și colorați că așa se poartă la Carahan acasă, sus în Ucraină. </p>
               <p>— Ba nene, să știi că ciunguvăii nu sunt  neam oarecare! se supără Chifor bondocul, căruia se vede că nu-i plăcea ce auzea. Sunt neam vrednic de cinste;  sunt neam de lege împărătească!  Și, așa cum îi vedeți de slabi, și se țin drepți în scări și nemiloși! Și nu se murdăresc să mănânce  animale josnice precum ca pământenii noștri! Nu cunosc porcul, care umblă cu râtul prin gunoaie și molfăie ce-aruncă alții; nu-l țin pe lângă ei și nici carnea nu i-o mănâncă; cu țuică nu se îmbată, vinului nu-i știu  gustul!</p>
               <p>— De-aia or și fi slabi, zise Ioniță în bătaie de joc și meșterind la zimberecul lui.</p>
               <p>— Drept e, zise Goleman, drept e că au trecere la Carahan; dar și mai mare trecere au la Împăratul însuși! Căci Împăratul îi știe de sfinți ostași rătăcitori și de  s-ar atinge cineva de vreun fir de păr din capul lor, vai și-amar ar fi, tătarii lui Carahan îi primesc cu daruri și îi știu de frică și nu le calcă pământurile.</p>
               <p>Ioniță nu răspunse, se uită numai. </p>
               <p>— Dar nu-i primesc printre ei.</p>
               <p>— Cunoști pe ciunguvăi? se întoarse Ioniță către Goleman, cu teamă, cumva.</p>
               <p>— Acestea o să le vedem mai pe urmă, se băgă jitnicerul.</p>
               <p>— Nu prea îi primesc printre ei, întări Chifor, căci tătarii s-au așezat și ei, deși cântă  din vârful buzelor stihuri păgânești din cartea lor sfântă, când nu se uită nimeni, se-așeză împrejur cu nărav căpătat de la stăpânii lor turci și-aduc în taină poloboace cu  vin dulce din Țara de Sus și-și pun tătăroaicele grămadă să le joace cu pântecele  dezvelite. De-aceea  îi tem și tătarii pe ciunguvăi și îi știu de oameni drepți. Toți tremură de frica lor. Așa slăbiți cum îi vezi și încă au cuvânt la han!</p>
               <p>— O fi fost pe vremuri, clătină Ioniță capul a îndoială. Câți ciunguvăi n-am omorât noi de-atuncea! Acuma s-au blegit, nici nu mai e nevoie, bat la poartă ca niște cerșetori.</p>
               <p>— Nu sunt, insistă Chifor. Numai ce-i mai bun țin pentru ei, și nu sunt jumătăți de oameni ca pământenii noștri să zacă sub vremuri. Ai  noștri  lenevesc lăsând cu pâinea urme prin untură;  e bună, dulce și grasă, nu zic, miroase carnea pusă pe jar și friptă, cine mai știe că înainte să-l tai, râmătorului îi puțea copita și umbla prin  murdării? Și mațele, chiar curățate în trei ape? Dar  carnea și slănina tot murdare rămân dacă animalul e murdar!  Da uite că ei țin seama de toate astea. Asta e  legea lor, dădea din cap. Sunt oameni  fără ascunzișuri!...</p>
               <p>Pavăl cam ofta și oamenii nu pricepeau de ce lua el așa apărarea păgânilor, cum se afla  el și cu casa lângă gard și care începea să-i fie cuprinsă de mocirlă. Și mocirla creștea din cauza parmalâcului și parmalâcul din cauza ciunguvăilor îl înălțaseră.</p>
               <p>— Vezi Pavăle, cu astfel de vorbe cum să nu vă țină oamenii așezați de păgâni? îl mustră jitnicerul și se uită la Goleman, dar aceasta avea așa, ca un zâmbet ascuns și nedesenat pe față și atunci nici gospodin nu consideră necesar să mai continue.</p>
               <p>— De ce se poartă  așa slabi?</p>
               <p>— Încolo nu curge apă, zise Pavăl:  de răul Glavamârcei. Pe cât mustește aici pământul de apă, pe atât întinderile  tătarilor se fac pustii și se împietresc  de secetă și soare.  Și când nu mai pot de însetați, vin și ne lovesc gardul. Pe vremuri aruncau săgeți, în zilele astea, de-abia mai bat gardul, urgisiți și goi.  Nu pe săteni, pe săteni eu nu știu niciunul să fi murit de mâna lor. Așa-i mă? întrebă el pe Ioniță. Deși au arcuri tari, niciodată nu răpun de-ai noștri. Dar ai noștri, cu puștile, altă socoteală! Eu îi văd când vin, de când am zidit foișorul. Uneori stau noaptea și-i urmăresc din ochi. Paznicii adorm rezemați de sulițe iar  eu stau treaz până la ziuă și-i aud cântând.</p>
               <p>— Da, chiar așa e! confirmă și Chifor bucuros.</p>
               <p>— Ce limbă vorbesc ciunguvăii? vru Bogomir să știe.</p>
               <p>Nimeni nu răspunse, poate pentru că nimeni nu știa. Ce limbă vorbesc auzi. Întrebările lui Bogomir parcă picau din lună, n-aveau legătură cu nimic niciodată.</p>
               <p>După un timp de liniște Ioniță terminând de meșterit la pușcă se aplecă peste parmalâc:</p>
               <p>— Ce-i drept, pare că s-au mai înzdrăvenit nițel. </p>
               <p>Bogomir ascultase și el cele ce se spuseseră și părea neliniștit cumva, cum întrebarea lui rămăsese fără răspuns. Se aplecă la un moment dat peste întăritură, ce-l apucă nu știu, dădea din mână înspre ciunguvăi:</p>
               <p>— Oameni buni!</p>
               <p>Era cam nebun Bogomir ăsta, oamenii văzuseră bine, sau dăduse în mintea copiilor, cum să facă așa ceva? Câțiva ciunguvăi se opriseră din ce făceau și priveau și ei fără să le vină să creadă la cel care striga la ei de sus de pe întăritură, că nu mai văzuseră copil pe metereze.</p>
               <p>— Unde vă duceți? strigă Bogomir de sus de pe metereze înspre ei.</p>
               <p>Ciunguvăii, nimic.</p>
               <p>— Dă-te jos, Bogomire, să nu te vadă Pavăl! Oricum nu te înțeleg ce zici, îl trase de crac Chifor.</p>
               <p>— Parc-ar fi muți, zise și jitnicerul.</p>
               <p>— Or fi de altă limbă, opină Bogomir de sus de unde era. Voia se vede să afle ce limbă vorbesc ciunguvăii, ce i-o fi trebuit lui să știe limba ciunguvăilor când sunt de făcut atâtea altele.</p>
               <p>— Nici de altă limbă, se împotrivi Ioniță — dă-te jos de-colo! Doar că nu prea vorbesc ei, ce mai!</p>
               <p>Bogomir îl ascultă și făcu un pas să coboare, de gura lui Ioniță.</p>
               <p>— Păi nu ziceai că-s tătari? Nu vorbesc vorba tătarilor? întrebă el.</p>
               <p>— Uneori se-aud câteva vorbe pe înțeles, puține, zise Chifor. Se-așează, la foc, cântă. Alaltăseară îi ascultam cum se perindă pe lângă gard...</p>
               <p>— Și ce zic? vru să știe Bogomir.</p>
               <p>— Nu mai știu, am uitat. Sunt foarte ciudate...</p>
               <p>— Stai și tu Chifore să te uiți în gura lor, îl repezi Ioniță.</p>
               <p>Ioniță se întorsese și Bogomir îl văzuse că se întorsese; se întoarse către gard și făcu semn cu mâna semn înspre ciunguvăi, strigând:</p>
               <p>— Nu vorbiți mă? Sunteți muți, ce-aveți?</p>
               <p>Atunci unul dintre ciunguvăi, o căpetenie poate, împunse deodată aerul în direcția lui Bogomir cu brațul nervos și palma împreunată ca o lopată și scoase un strigăt scurt în direcția muntenilor de pe întăritură. Căpetenia rămăsese cu mâna întinsă, nu ca un cerșetor ci îndreptată din înaltul calului înspre Rădenii de sus de pe parmalâc și pe măsură ce șirul de oameni se îndepărta, mâna îi urma înspre ei.</p>
               <p>— Vezi ce-ai făcut? îl împinse Ioniță nemulțumit. I-ai stârnit!</p>
               <p>Liniște se lăsă căci nimeni nu știa ce poate să însemne acel gest și ce-o fi vrut să spună călărețul cu mâna lui. Paznicii se uitară neliniștiți la puști dacă sunt bine așezate. Atât, căci ciunguvăii se întorseseră apoi, se așezaseră la loc, tăcuți.</p>
               <p>— Ce-a făcut? vru să știe Pavăl, care venea cu Goleman de pe partea cealaltă a parmalâcului și pierduse bâlciul cu Bogomir pe metereze.</p>
               <p>— Îi stârnește! îl pârî Ioniță.</p>
               <p>— Au zis ceva! spuse Bogomir.</p>
               <p>— „Giu” a zis, parcă... încercă Chifor.</p>
               <p>— Ce să-nsemne asta? Giu? îl privea Bogomir pe Pavăl ca și cum în cuvințelul ăsta se găsea taina tainelor. </p>
               <p>Ce să-nsemne? Pavăl dădu din umeri. Parcă n-ai fost de față. Giu. Înseamnă ce-ai auzit.</p>
               <p>— Ha, își bătu joc și Ioniță, i-auzi! Învață-le limba!</p>
               <p>Pavăl se prefăcu și el mirat:</p>
               <p>— Nu știi limba ciunguvăilor? Măcar atâta te-ai aștepta de la un popă pribeag și fără loc.</p>
               <p>Și nici nu mai zic cu ce privire îl țintui Pavăl pe Bogomir. Apăsase pe cuvântul loc, cum apăsase și înainte. Bogomir era cât se poate de serios și începu să se smiorcăie:</p>
               <p>— E o limbă ascunsă, de la capătul lumii, de unde s-o știu, se justifică el cu vocea subțiată a plânge și cei doi pufniră în râs; dar îl priviră și cu puțină înduioșare căci nu se așteptau chiar să-i dea lacrimile lui popa cel zănatic.</p>
               <p>Și Bogomir era într-adevăr tulburat. Poate că aveau dreptate, poate că ciunguvăii aveau o limbă mai deosebită pe care el n-o știa, n-o învățase, că nu putea să le știe pe toate, poate că ar trebui s-o cerceteze, poate să găsească într-o zi un ciunguvău mai vorbăreț care să-l învețe dacă s-o putea sări gardul ăsta. Al dracului Pavăl ăsta. Dacă s-ar găsi el la mâna mea... Nu scapă niciun prilej. Al dracului. Și Ioniță îi cântă în strună. „Giu”, auzi. Întoarse spatele și plecă supărat mai încolo, dar nu prea departe, că unde era să se ducă, că era strâmtă puntea suspendată a parmalâcului.</p>
               <p>Cum ciunguvăii acum se agitau de colo-colo și Pavăl se neliniștea și Bogomir își făcea sânge rău într-un colț, jitnicerul simți deodată că situația necesită intervenția unui dregător mare ca el.</p>
               <p>— Sioileiesem soiz olur, sioilemeisem dert olur, zise el către ceilalți dar cei din jur se mirară, ce?</p>
               <p>Jitnicerul părea mândru de spusa lui însă văzând că oamenii nu înțelegeau, dădu din mână, lasă, stânjenit cumva.  Jitnicerul se supără și parcă i se păruse brusc că nu mai e o vorbă de duh așa de mare precum o știa el, căci învățase multe altele când fusese trimis capuchehaie la Împărat. Of, țăranii ăștia. Îi făcu semn cu mâna pe umăr lui Pavăl că gata, are să intervină el să liniștească situația; Pavăl nu pricepu și rămase spectator; gospodin făcu atunci câțiva pași, cât putea el de demn, mai întâi în stânga apoi în dreapta, ridicând mâinile ca pentru a cere atenție. El era reprezentant al domniei aici și execută deci o prezentare maiestuoasă în fața mulțimii de ciunguvăi și ridică bărbia cu un gest nobil. Vru să ia cuvântul în fața adunării de ciunguvăi care, iată, li se adresaseră printr-un semn, și își căuta putere pentru o cuvântare. </p>
               <p>— Dragi, ăăă, ciunguvăi... începu el. </p>
               <p>Mă și când zbârnâi o săgeată, până să-și găsească gospodin cuvintele, o săgeată veni și zbârnâi și se înfipse în tolba pe care o purta gospodin la gât, că purta o tolbă și mare noroc a avut, că dacă nu ar fi fost tolba, eu zic că drept în inimă s-ar fi oprit. Jitnicerul se aplecă brusc scheunând de parcă ar fi văzut moartea cu ochii, și drept e că o cam văzuse, de unde el avea de fapt intenții bune.</p>
               <p>— Ce fac mă, trag? se auzi Pavăl panicat.</p>
               <p>Se auzi o împușcătură. Ioniță își descărcase sâneața. Pavăl se repezi la ei și-l lovi peste braț. Le făcu semn și celorlalți să înceteze, se uită apoi peste gard. Nu căzuse nimeni. Ciunguvăii se retrăseseră câțiva pași în spate și se strânseseră cumva, ca o armată colorată și învălurită.  Jitnicerul nu se dezmeticise încă de rezultatul încercării lui de a lua cuvântul și Ioniță sări să-l ajute, dar era bine înfiptă săgeata în tolbă și Ioniță trase degeaba de coada de lemn; trase mai cu putere și coada de lemn a săgeții se desprinse la un moment dat de vârful săgeții, o gheară ascuțită de metal care intrase adânc în tolbă. Introduse apoi degetul lui cel ciung în locul rămas gol al vârfului unde fusese îmbucată coada. Jumătatea lui de deget intră, trase și iar trase cu încăpățânare, până când vârful se desprinse în sfârșit. Rămăsese mirat privindu-și degetul ciung așa, împodobit.</p>
               <p>— Ce faci nebunule, vrei să ni-i pui pe toți în cap? șuieră Pavăl printre dinți.</p>
               <p>Se liniștiră cu toții puțin, gospodin se aolea stând pe vine, de frică să nu i se mai vadă capul peste marginea parmalâcului, plecându-și capul chiar mai mult decât era nevoie, de parcă acum toți ciunguvăii ar fi stat cu arcurile încordate asupra lui așteptându-l să se ivească să-l săgeteze și să-l lovească și să-l omoare. Dar de dincolo nu se mai auzea nimic, se liniștiseră. Răsuflară toți. Of.</p>
               <p>Pavăl ridică atunci de jos coada de lemn pe care o aruncase Ioniță și o cerceta.</p>
               <p>— Ce lemn e ăsta mă? vru el să știe.</p>
               <p>Se uita la coada săgeții, din lemn alb, ud, aproape verde, tăiat de curând. Îl duse la nas să miroasă. Lemn verde. De unde lemn verde în mlaștină? Nu crește urmă de pom sau copac prin smârcuri, doar tufe, stufăriș și broscării, și mai încolo se face pustiu și iarbă uscată. Pavăl se mira cu coada săgeții în mână iar Ioniță fără să-i dea atenție rămase prostit cu degetul lui drept și ciung cu vârful săgeții în vârf; degetul nu mai părea ciung căci era prelungit cu vârful strălucitor de aramă al săgeții de la ciunguvăi și parcă o luminiță îi strălucea și lui în ochi. </p>
               <p>—  Ioniță, n-auzi. Ce lemn să fie  ăsta mă?</p>
               <p>Doar că  Ioniță avea treaba lui, se uita încântat ca un copil la degetul său ascuțit cu ghiară; realiză apoi că ceilalți se uitau toți la el, cum își admira degetul ridicat cu ghiara potrivită în vârf de la săgeata tătară și, ca și cum ar fi vrut să acopere repede o taină, își desprinse vârful săgeții cu mâna cealaltă din degetul ciung și-l vârî repede în buzunar; dar se înțepă prin pânza nădragilor  și  strângea din dinți să nu țipe „au!”; se prefăcu însă că se duce încolo fluierând, apoi își aduse brusc aminte că-l întrebase Pavăl ceva, se întoarse, și-și dădu  cu părerea asupra cozii de lemn a săgeții pe care i-o întindea Pavăl, zice:</p>
               <p>— Ce să fie, e  lemn, zice, e  verde, uite, încă mai are clei pe el.</p>
               <p>Și Ioniță îi arătă cleiul roșu de pom tânăr, care se prindea pe degete; dădu din umeri; Pavăl mirosea lemnul și întorcea coada săgeții pe toate părțile.</p>
               <p>— Cireș să fie? mai întrebă  el dar Ioniță se și îndepărtase cu mâna în buzunar.</p>
               <p>Se dusese  mai încolo, unde credea el că nu-l vede nimeni, dar vă spun eu ce făcea că m-am uitat: își scosese  vârful săgeții și-l potrivea iarăși pe deget și se minuna. Mișca degetul împodobit cu metal; nu mai părea acum deget ciung ci deget întreg ba chiar mai lung decât unul obișnuit și cumva vârful săgeții îndoit arăta a gheară. Iar Ioniță își privea prostit degetul cum se mișcă, încoace și încolo, așa și așa, drept și încârligat, și parcă-și vedea mâna întreagă pentru prima dată și avea o luminiță în ochi ca și cum o minune s-ar fi petrecut, de unde el se credea ciung pentru veșnicie. Din spate însă veni deodată Chifor care îi smulse vârful săgeții și-l aruncă cât colo:</p>
               <p>— Dă-o dracului de săgeată, nene; dă-o dracului!</p>
               <p>— Ce-ai mă?</p>
               <p>— E otrăvită! Las-o!</p>
               <p>Ioniță atunci se schimbă la față și-l împinse pe Chifor cât colo și se aplecă să-și găsească pe jos vârful căzut al săgeții. Chifor se străduia să calce pe vârful săgeții să-l strâmbe și se iscase o adevărată luptă între ei. Chifor se cățărase pe el din spate iar el căuta să-l dea la o parte dar nu putea nicicum căci Chifor îl apucase bine de gât și se ținea cu toată puterea; Ioniță nu știa cum să se dezbare de el, lovit cu pumnii în spate și în umeri de parcă era sfârșitul lumii:</p>
               <p>— Las-o nene, las-o focului că zgârie!</p>
               <p>Ce s-o fi supărat așa Chifor, ce-avea el cu ce găsise el, că lui i se părea că-i venea bine gheara aceea și se bucura cum se bucură un copil care a găsit un nasture vopsit în drum fără să știe prea bine de ce. Și se mira că bucuria lui pe care o crezuse numai a lui nu trecuse neobservată, ba chiar fusese în centrul atenției prostului ăstuia de Chifor, și nu înțelegea să-i stârnească așa grozavă supărare. I se păru atunci o răutate nemotivată, așa cum îi mai vine lui Chifor din când în când, când i se mai întâmpla să se bucure de ceva nevinovat, orice-ar fi fost acel ceva, și-un mugure care nici nu știa prea bine ce-ar fi putut însemna; și deodată se trezea cu celălalt smulgându-i din mână bucuria, lăsându-l trist ca înainte și fără să înțeleagă nici cu ce greșise și nici ce era cu acel lucru sau ce i-ar fi putut aduce bun; fără să înțeleagă nici ce-a pierdut și nici ce-ar fi putut dobândi.</p>
               <p>Dar de data asta Ioniță nu se lăsă, îl împinse cât colo și se desprinse și culese de jos vârful drag al săgeții, ferindu-l. Săgețile ciunguvăilor nu erau fier prost ci foaie groasă și roșie de aramă strălucitoare adusă binișor și îndoită meșteșugit ca să poată cuprinde coada de lemn.  Cu vârful încârligatca să se înfigă și să nu mai iasă din platoșă, să atârne și să-l împiedice pe cel țintit și dacă nu l-a străpuns. Iar fără platoșă, cu atât mai rău, ar fi sfâșiat carnea. Privi de aproape vârful ascuțit, tăiat la mijloc, cum nu mai văzuse săgeți și mai avea și ceva înscris în scrierea lor împărătească pe care pământenii nu o știau citi; cu atât mai puțin Ioniță care nu știa citi nici ce știau alții.</p>
               <p>Jitnicerul era și el încă zăpăcit de cele ce se întâmplaseră; coborând speriat, călcase strâmb și-și înfundase piciorul în noroi, lângă gard; acum încerca să se curețe, ștergându-se  cu greutate de lemnul gardului și oprindu-se din când în când să se închine că a scăpat cu viață. Se făcea acolo ca un pârâiaș care venea printre bulumacii parmalâcului și se scurgea apoi într-o viroagă care dădea în gardul lui Pavăl și continua mai încolo înspre sat.</p>
               <p>— Vai, câtă mocirlă, zicea  el scârbit. Uite cum curge apa, peste tot.</p>
               <p>Împins de Ioniță, Chifor se apropie și el, dându-i pace lui frate-său; lasă-l să se minuneze cât o vrea de săgeata ciunguvăilor.</p>
               <p>— Zilele trecute, oftă el, pe locul ăsta nu curgea apă. Sunt schimbătoare de tot. Uneori curg, alteori nu, alteori se trezește omul dimineața cu șuvoiul de apă curgând pe lângă peretele casei, de trebuie să-i facă repede șanț cu cazmaua să nu se înmoaie zidul, să se prăvale casa.</p>
               <p>Jitnicerul tăcea privindu-și papuceii mozoliți.</p>
               <p>— E mlaștina care vine... crește, mușcă din pământ!... puțin câte puțin; apar gropaneaici, în marginea Glavamârcei, se-întind apoi înspre grădina omului, se umplu încet cu apă; apoi pământul ascuns sub iarbă zemuiește în fiecare an mai mult până când o clisă groasă îi ia locul. Și unde calci sar broaște, se zvârcolesc șerpi de casă orfani căci casele lor s-au dărâmat unde erau și s-au mutat încoace! Cum să muncești un astfel de pământ?Parmalâcul era departe înainte; l-am mutat încoace, acum trei ani! Tot satul! Am scos frumușel bulumacii, unul după altul, că se lăsaseră toți, care într-o parte care într-alta, i-am desfăcut, am săpat șanț și i-am mutat mai încoace unde era pământul tare. Ne-am murdărit până la gât. Degeaba! Ne-a ajuns apa din urmă. Și tot așa, nu e scăpare. N-a mai rămas loc în sat, s-au micșorat locurile, oamenii și-au luat gospodăriile și le-au împinse spre deal. Acum e rândul lui Pavăl! Pavăl îl împinse atunci cu cotul pe Chifor, destul de tare, de chiar își pierdu echilibrul și se freca la coaste unde-l lovise.</p>
               <p>— Treci  încoace, gospodin.</p>
               <p>Unde arăta Pavăl era mai în dreptul porții, tăiată în scânduri groase și prinsă în vreo zece țâțâni de fier; pământul era mai reavăn în dreptul porții, nu mai intra așa piciorul în buretele zemos acoperit de iarbă și de mușchi, cum intra dincolo unde stăteau bulumacii bine înfipți în pământ. Ținea mai bine.</p>
               <p>— Dă-te mai încoace, e mai tare pământul aici, aici e poarta, aici se trece.</p>
               <p>Jitnicerul era amețit de tot; își pipăia vârful capului, apoi privi în partea în care arăta Pavăl:</p>
               <p>—Încotro?</p>
               <p>— Înspre biserică... mai intră, mai ies oamenii, mai vin, de sărbători, s-a mai bătătorit.Curăță-te și să ne întoarcem, încheie Pavăl; Ioniță zise în șoaptă:</p>
               <p>— E loc lăsat de tat-său și nu știe de glumă lui Pavăl... I-a răscolit pe toți și pe toate să facă cumva să usuce mocirla că el de-acolo nu se mută.</p>
               <p>Dar jitnicerul tot privea ceva înspre poartă, zice:</p>
               <p>— Poarta stă mereu dechisă?</p>
               <p>— Cum să stea? Când mai trec oamenii la biserică, altfel, popă nu mai e...</p>
               <p>Jitnicerul mai întoarse o dată capul înspre poartă să se asigure de ceva. Privi iar la Ioniță care își păstrase gheara săgeții în deget și se juca cu ea și răspundea în doi peri tuturori, încântat numai de sclipirea vârfului de aramă. Goleman coborâse și el de sus și auzise ce se zicea:</p>
               <p>— E poarta deschisă!</p>
               <p>Vocea groasă a lui Goleman îl făcu în sfârșit pe Ioniță să întoarcă capul. Văzu poarta care era întredeschisă, într-adevăr. Câtă vreme se petrecuse toate întâmplările de adineauri, poarta rămăsese deschisă.</p>
               <p>— Închideți poarta, nebunilor! Închideți poarta!</p>
               <p>Flăcăii se repeziră să închidă poarta dar tot Pavăl îi dădu la o parte și se apropie să bage el capul. Trase de poartă, să vadă, ce e dincolo? Poarta, înaltă, scârțâi și se deschise. Se adunaseră și ceilalți, în spate, și se uitau toți prin deschizătură.</p>
               <p>Era o fetiță, jucându-se, stând ghemuită cumva, dintre copiii care se îndepărtase poate de grupul de ciunguvăi care fumau. Întoarse capul, un căpșor cu doi ochi mari se văzură lucind: o copiliță cu veșmânt lung și colorat tătăresc, copilă a ciunguvăilor să fi fost. Pavăl ieși pe poartă brusc, ce i-o fi venit. Ținea sâneața în mână și mergea cu pași precauți de hoț și când se apropie de ea, îi făcu un gest, s-o gonească, cum ar veni, cum ușuiești găinile; dar fata rămăsese nemișcată, cu spatele; mai făcu odată, tot degeaba; când din tufișuri, de nicăieri se iviră deodată o mână de ciunguvăi înveșmântați până în ochi cu mâna pe mânerul hangerului. Pavăl, care altfel era viteaz, văzu bărbații apărând și dădu imediat înapoi câțiva pași, apoi se întoarse de-a dreptul și o luă la fugă cei câțiva stânjeni câți îl separau de parmalâc și trecu de poartă, gata. O trânti apoi și trase zăvoarele ruginite opintindu-se, primul, al doilea, al treilea, uf!</p>
               <p>— Ați văzut? făcu el, speriat către ceilalți, care urmăriseră și ei din spate întâmplarea.</p>
               <p>Păi cam văzuseră, da.</p>
               <p>Jitnicerul voia să știe ce s-a întâmplat, că el nu văzuse și Pavăl îi răspunse că nu s-a întâmplat nimic, că e totul bine că nu știu ce. O  luară înapoi. Gospodin pășea și el șontâc-șontâc cu mâna la inimă pe poteca zemuindă ce  ducea înapoi  spre casa lui Pavăl.</p>
               <p>În spate rămăseseră Ioniță și cu sluga jitnicerului:</p>
               <p>— E omul lui vodă, Goleman? întrebă Ioniță.</p>
               <p>— Căftănit de vodă și nici un boier n-a îndrăznit să sufle, răspunse sluga jitnicerului.</p>
               <p>— Aud că-i vodă nou?</p>
               <p>— Nou și cu cercel în ureche!</p>
               <p>Pufniră în râs.</p>
               <p>— Bogomire, haide! strigă Ioniță, dar Bogomir cred că nu îl auzise că rămăsese sus în cerdac printre sinețași și se uita peste gard, cine știe ce mai studia. Îl lăsară în pace și îi urmară lui Pavăl cu celorlalți.</p>
               <p>—A fost numit de Paști, contină sluga. De Împăratul chiar! Îl știe os de Bogdan de Cara Iflak, dar îl știe că-i fecior de pripas, rătăcitor pe la curțile din apus; ajuns la Țarigrad prin prietenii leșești, de nevoie mai mult, l-a căftănit Împăratul însuși, împins și de trimiși ai craiului frânc la Poartă; l-au trimis aici cu alai de călăreți cazâlbași ca să-l vegheze și să-l țină legat; e treabă încurcată... Dar el își aduce oameni...</p>
               <p>— Și zi are cercel? îl întrerupse Ioniță.</p>
               <p>— Are.</p>
               <p>— În ureche?</p>
               <p>— În urechea stângă! Zice c-așa se poartă pe-acolo pe unde-a umblat el. Și mai are și alte năravuri, de se îngrozesc boierii cumsecade. Zic c-a făcut capelă despărțită unde primește papistași ungureni; cheamă la el curteni grăitori de limbi neauzite de la marginea pământului, de nu-nțelege nimeni; îmbracă veșminte vopsite ca la bâlci, izmene vărgate și pestrițe; aduce măscărici și muzicanți să-și treacă timpul cu vorbe ticluite de mireni nebuni și lasă la o parte curate stihurile sfinte. Boierii noștri, strânși la adunare, se scarpină asudați pe sub ișlice și se cam clatină și le pleznesc de prin paftale, că nu-s cinstiții învățați cu-atâta străinătate; își mângâie atunci bărbile sfătoși, se strâng deoparte și-și rod unghiile în taină și pun să dea molifte la preacurată Sfânta Paraschivă, doar i-o veni mintea domnișorului la cap...</p>
               <p rend="center">*</p>
               <p>După ce ajunseră înapoi la casa lui Pavăl, coborâră și ei în cramă jos. Ceilalți se așezaseră deja în jurul mesei și vorbeau. Se rânduiră în tăcere de-a lungul peretelui căci jitnicerul vorbea tare acum; era închis și plutea în aer ceva grozav; jitnicerul trecuse prin spaima morții, vorbea acum grav, din burtă iar Pavăl asculta cu luare-aminte, zice:</p>
               <p>— ...eu îți spun domniei tale ce se-aude; căci părinții noștrii l-au cunoscut pe Rădeanul cel bătrân și moșia noastră a fost cruțată de năvălirile tătarilor așa cum e și satul vostru, singuri în toată Moldova pentru cuvântul lui. În sus pe hotar ard sate în fiecare an, la voi niciodată. Dar să știi domnia ta că nici prietenia asta nu se-ntinde peste măsură. Se spune că voi Rădenii și cu ciunguvăii sunteți înțeleși ca sub Hâniță să stați de partea voastră, nici cu Vodă și nici cu Carahanul. Uniți de rătăcire că și voi și ei sunteți rătăciți, voi de la cea pravoslavnică, iar ei de la  proorocul drept al Porții, al Împăratului și-al lui Carahan. În credința voastră rătăcită și-n țara voastră rătăcită v-ați găsit prieteni peste gard să faceți țară singură voi. Nu se poate așa: Vodă vrea să vă vadă oameni așezați cu popă și cu buchiseală la cap, așa cu se face în satele toate dimprejur în tot ținutul, se poate? Cât despre ciunguvăi să-i lăsați să-și ia Hânița și să se închine la ea dacă vor vrea; iar pe noi să ne lase-n pace să tragem hotar cinstit Țarii Moldovei pe care oamenii noștri să-l știe, pe care Carahanul să-l primească și lucrurile să fie limpezi! Nu mlaștină, nu parmalâc; nu asta ne trebuie!</p>
               <p>— Cum păcatele să fim înțeleși cu ciunguvăii? Domnia ta nu vezi câtamai gardul de bulumaci am zidit, și tocmai ca să-i ținem deoparte?</p>
               <p>— Trebuie popă! Trebuie plătită dijmă!</p>
               <p>— Vodă are să plece la Paști, zise Pavăl. Împăratul are să numească altul, cum face în fiecare an. Când o să aibă măria sa grijă de smârcurile noastre de la hotar uitate de lume ?</p>
               <p>— Vodă n-are să plece jupâne, nu-ți face socoteli greșite. Și-acum ar face orice ca să se ferească de vreo năvală a lui Carahan, chiar dac-ar însemna să bată el cu focul lui domnesc Craina Glavamârcei, fără să mai aștepte să o ardă tătarii.</p>
               <p>— Gospodin, suntem ohabnici pe pământul nostru și-avem rânduielile noastre pe care nu le putem călca pentru un cuvânt, fie el și cuvântul lui Vodă!</p>
               <p>Mă, și-atunci se întâmplă nenorocirea: Goleman scoase cu hârșâit hangerul. Dar sabie lată, știi întoarsă și lată, fier turcesc lucitor, cu vârful lat și șanț săpat adânc în fier de-a lungul tăișului să aibă pe unde să se scurgă sângele. Lovi cu sete alături marginea mesei de lemn de intră sabia în lemnul gros al mesei; sări o lingură învârtindu-se și străchinile se ciocniră; luă apoi mâna de pe sabia înfiptă în lemn și sabia rămase așa înțepenită ca și cum pecetluia ceva. Pavăl și Rădenii care erau de față se dădură un pas înapoi, se lăsă tăcere și uite că jitnicerul de data asta nu-l mai certă pe țigan, se uita doar fix la Pavăl.</p>
               <p>— Păi dacă scoți fierul? spuse Pavăl fără să-și piardă cumpătul că Pavăl era, vezi, om la locul lui și el, dar clătina totuși din cap și privea în jos. Fier avem și noi să știți domniile voastre, gospodin, dacă e așa, doar că nu-l arătăm numaidecât.</p>
               <p>— Nu mai mult decât Vodă. E nevoie de popă, cum a spus cinstit gospodin de față! Să sfințească locul, să pună oamenii la treabă să tragă smârcurile înapoi ca Vodă să poată atunci ști dacă-i albă sau neagră. Ne trebuie om cu carte, să le știe pe cele ale domniei, să scriem învoiala și să pecetluim zapisca.</p>
               <p>Pavăl se-nnegri la față dar uite că îi veni gândul bun:</p>
               <p>— Dar avem popă, gospodin.</p>
               <p>I-auzi. Avea acum popă Pavăl. Continuă:</p>
               <p>— O să ți-l arăt. Dar mai întâi binevoiește să ne odihnim puțin, să stăm odată la masă ca oamenii; și să vorbim, să vedem ce-i de făcut. Și o să găsim o cale.</p>
               <p>— Așa vreau să te-aud jupâne, să te audă Dumnezeu! încuviință jitnicerul bucuros.</p>
               <p>Hârșâitul hangerului lui Goleman care intra înapoi în teacă pecetluia înțelegerea că nici nu prea se putea altfel, asta li se părea tuturor destul de limpede. Doar Pavăl se vedea neliniștit și parcă stăpânit de ceva și îi pofti pe toți la masă dar el numaidecât apoi îl luă pe Ioniță și-l întrebă în șoaptă: „Unde-i Bogomir?”; ieșiră pe poartă; sus la parmalâc Bogomir se plimba încă pe-acolo încântat ca un fluture admirând la ciunguvăi sau ce-o fi fost făcând el. Pavăl îi făcu semn, vino, și Bogomir coborî cuminte și veni.</p>
               <p>Jitnicerul se văzu părăsit de jupân; scoase capul pe ușă și strigă: hei, unde-ați plecat, ce se întâmplă? Uitase parcă siguranța de adineauri pe care i-o dăduse sabia țiganului. Ce obiceiuri, dragă Golemane, în capătul ăsta de lume!  Pavăl, văzu și îi făcu semn, vesel, venim, gospodin, așteaptă numai.</p>
               <p>— Părinte Bogomir, zi-ne cum s-a făcut lumea! îl luă jupânul deoparte.</p>
               <p>Bogomir tăcu o clipă apoi figura i se însenină și zise, dar privind într-o parte, așa:</p>
               <p>— Păi mă gândeam că așa oameni cu loc cum sunteți toți, nu se poate să nu știți și cum s-a făcut lumea lui Dumnezeu pe care, uite, v-a lăsat tuturor câte-un loc.</p>
               <p>— Părințele, știm  să ne muncim locurile cu prietenii de lângă loc  și neprietenii să-i ținem de departe de loc; neprietenii care nu ne-ajută când ar putea, de. E  destul pentru o viață de om. Uite poftește, că avem și noi carte sfântă, de la bătrâni, ia poftește te rog și citește din ea!</p>
               <p>Bogomir inspectă cărțulia, neagră, fără cruce pe ea. O deschise.</p>
               <p>— Dar nu credeți în credința cea adevărată?</p>
               <p>— Cum să nu. Credința cea adevărată.</p>
               <p>După un moment de gândire, Bogomir întrebă suspicios:</p>
               <p>— Nu credeți în Hristos?</p>
               <p>— Ba chiar în Hristos credem.</p>
               <p>— Și-atunci? întrebă el.</p>
               <p>— Tu zi-ne cum s-a făcut lumea și-atât, i-o reteză jupânul. Dar vezi numai să nu vii cu povești că noi avem nevoie de adevăr.</p>
               <p>— Jupâne, unde găsești mai mult adevăr decât într-o poveste?</p>
               <p>— Lasă că noi nu suntem bălmăjitori, aici suntem la hotar și ne trebuie adevărul și altfel nu se poate. La noi binele și răul sunt despărțite și-un gard trece printre cele două și nu de basne avem noi nevoie.</p>
               <p>Bogomir tăcu din gură și se uită în jur. Spuse, precaut: </p>
               <p>— Jupâne, la cartea facerii așa scrie: șapte zile.</p>
               <p>Dar Pavăl era calm și-l privea ca pisica pe șoarece cu capul înclinat și-i zise cu voce prefăcut liniștită:</p>
               <p>— Dar vezi că eu nu te-ntreb ce scrie la cartea facerii, părinte Bogomir, eu te întreb cum s-a făcut lumea.</p>
               <p>Îi arătă cu degetul către carte. Subțirică, nu cât Scriptura preotului din deal de trebuiau s-o ridice doi oameni zdraveni și trosnea cotorul din piele bătrână când o deschideau duminica. N-avea cruce.</p>
               <p>— Uite, să căutăm: ce-i aici? Evanghelia după Marco, Luca, faptele și celelalte.</p>
               <p>Bogomir răsfoi cartea înapoi:</p>
               <p>— Și cărțile cele vechi, psalmii nu sunt ?</p>
               <p>Pavăl nu răspunse dar Bogomir tot răsfoia cartea înapoi și băga degetul în gură și răsfoia din nou; și nu erau:</p>
               <p>— Nici Iov, nici cartea regilor?</p>
               <p>Tăcere.</p>
               <p>— Nici facerea! conchise el mirat. Și-atunci chiar nu știi cum s-a făcut lumea, jupâne?</p>
               <p>— Păi mă gândeam că o să-mi spui sfinția ta, învățat cum te arăți.</p>
               <p>Sfinția ta. Bogomir se gândi puțin.</p>
               <p>— Ce treabă aveți să știți cum s-a făcut lumea?</p>
               <p>— Ne trebuie popă, părinte, în sat, zise Stana iar Pavăl preciză:</p>
               <p>— Ne trebuie un popă anume, părinte... Cartea pe care o ții bunătatea ta în mână nu știe povestea facerii pământului, de-aia, vrem să știm, că asta nu s-a scris, de-aia, zi-ne, sfinția ta știi cum s-a făcut lumea?</p>
               <p>Drumețul nu prea părea în apele lui. Jupânul îl țintuia acum cu privirea lui neagră:</p>
               <p>— Noi suntem cu locurile noastre. De-aia poate un om fără loc ca sfinția ta poate să ne lumineze și poate s-o găsi vreun capăt de loc atunci și pentru așa un pribeag. De-aia, zi-ne, să vedem.</p>
               <p>„Sfinția ta”, auzi! Bogomir nu mai știa ce să creadă. Când îl disprețuiau și-l luau în râs, când îl mângâiau cu vorbe din astea. Dar poate că... de ce nu? Poate că în sfâșit aici oamenii ăștia își dădeau seama cine este el și aveau nevoie de el! În sfârșit! Era și cazul! S-ar putea, de ce nu, trebuia să se întâmple odată și odată! Îi plăcea „sfinția ta”, adevărul e că îi cam plăcea, mult îi plăcea și se străduia să-și strângă la loc pe față un fel de rânjet care i se lărgea singur pe față, mai puternic decât voința lui. Titlul era puțin pretențios dar Bogomir era conștient că Rădenii erau oameni simpli. Se strânseseră toți la fel, fixându-l. După încordarea care plutea în jur se vedea ușor că întrebarea asta nu era oarecare. Bogomir înclină atunci capul înțelepțește; văzuse și el că pe niciunul din obiecte nu era vreo cruce dar jupânul ținea Biblia subțirică deschisă la începutul evangheliei.</p>
               <p>— Jupâne, credința voastră v-ați uitat-o, și o țineți  de la părinți și n-ar fi trebuit s-o uitați. Uite, eu, căruia nimeni nu mi-a lăsat-o, am să v-o spun. </p>
               <p>— Spune, deci.</p>
               <p>Bogomir se uită împrejur să nu audă careva; oamenii lui Vodă rămăseseră în cramă, dincolo de zidurile groase ale culei. Sătenii ciuliră urechile, strânși în jurul lui.</p>
               <p>— Când tot pământul era numai întindere de apă, Dumnezeu și Nefârtate umblau la fața apelor. Și-au vrut să se odihnească. Dumnezeu l-a trimis atunci pe Nefârtate să coboare pe fundul mării zicând: să aduci turta pământului, să fac eu din ea pat peste noapte. Și i-a mai zis: dar vezi să cobori în numele Meu! Dar Nefârtate, vicleanul, a coborât în numele lui singur și nu a dat de fund. Din nou l-a trimis Sfântul atunci. Și-a doua oară a coborât și iar a pus numele lui mic înaintea numelui celui mare al Tatălui, și iar fără folos. A treia oară l-a trimis Dumnezeu, și l-a certat zicându-i să coboare în sfânt numele lui și numai atunci a atins Nefârtate fundul mării de-a apucat un pumn de mâl și-a urcat repede înapoi cu el ca să-l arate. Și urcând el atâta întindere de apă, pământul strâns în pumn s-a scurs în mare, iar sus, când s-a uitat, găsit-a Dumnezeu numai puțin, atâta doar cât rămăsese între unghii. Și din puținul ăsta a făcut Dumnezeu turtă în care a suflat și a crescut și s-a uscat și s-a făcut piatră și pământ, tare, nemișcător, să se poată odihni sfinții peste noapte. Deci venind noaptea, și Nefârtate neputând să doarmă, uitat-a bun cuvântul de la Dumnezeu și-a căutat să-l piardă. A așteptat ca Sfântul să adoarmă și-a dat atunci să îl rostogolească în apă. Și unde împingea el, creștea pământ văzând cu ochii sub Dumnezeu să-l țină pe uscat. Așa s-a întins pământul cât este el acum de mare. Și-așa s-a făcut lumea!</p>
               <p>Oamenii rămăseseră tăcuți, ascultau.</p>
               <p>— Parcă așa zicea și popa ăl vechi... observă Stana după un timp.</p>
               <p>— Nu cred... zise Pavăl.</p>
               <p>— Ba... încercă Stana.</p>
               <p>— Ba nu, Stano! strigă Pavăl cu ochi aprinși iar Stana se dădu la o parte speriată bolborosind ceva.</p>
               <p>Se auziră din spate niște mormăitori, noooo, n-are cum, niște țâruri de oameni care stăteau în spatele lui Pavăl.</p>
               <p>— Dar cum se face că o știi?</p>
               <p>— O știu, răspunse Bogomir încurcat.</p>
               <p>— Și de ce nu înveți oamenii, de ce nu arăți că o știi?</p>
               <p>Bogomir nu era pe deplin lămurit ce era cu întrebările astea, după ce tocmai le spusese povestea pe care ei o ceruseră.</p>
               <p>— Jupâne, un frate de la școală a murit anul trecut...</p>
               <p>— I-auzi! se prefăcu Pavăl mirat.</p>
               <p>— Tocmai pentru că a tipărit povestea asta...</p>
               <p>— Ce-a făcut?</p>
               <p>— A... înșirat-o pe hârtie, cu cerneală de plumb, ca să știe toți. </p>
               <p>— Aha! Primejdioasă poveste!</p>
               <p>Bogomir tăcu.</p>
               <p>— Că de, lumea știe cartea facerii! E proastă lumea, ce să-i faci! mai zise jupânul rânjind și-l urmărea cu ochii îngustați, să vadă, ce-o să zică. Jupânul începuse apoi să-și râdă sieși, îl înveselea ceva, se vede, își arăta dinții, mărunți și albi. Stana mormăia singură în colț și dădea din mâini vorbind cu peretele. </p>
               <p>— Păi jupâne, nu mi-ai zis tu să-ți spun adevărul așa cum este?</p>
               <p>— Deci nu a făcut-o Dumnezeu în șapte zile? îl iscodi jupânul.</p>
               <p>Bogomir nu mai înțelegea nimic.</p>
               <p>— Cine știe în câte zile o fi făcut-o Sfântul, făcu el precaut.</p>
               <p>— Nu așa scrie, șapte zile, la carte?</p>
               <p>— Domnia ta nu cartea Facerii o ții în mână, rânji Bogomir isteț.</p>
               <p>Jupânul însă îi smulse cartea din mână, Bogomir se sperie.</p>
               <p>— Bogomire, auzi aici: jitnicerul lui Vodă a venit, vrea să ne pună camănă și se îngrijește că n-avem popă. Dar uite că blagocestia ta știe multe și mai ales lucruri pentru care oamenii mai și mor prin târgurile ungurești; și cum noi aici suntem primitori, nu-i așa, hă, hă; un sat nu poate să nu aibă popă căci Vodă se îngrijește ca oamenii să fie dreptmăritori. Așa că să ții slujbă la biserică și te arăți popă al satului în fața jitnicerului.</p>
               <p>Bogomir scutură repede din cap, da, e de acord, sigur, nici o problemă.</p>
               <p>— Așa, făcu Pavăl mulțumit. Apoi se întoarse deodată, fulgerat de o idee: Dar ia zi părințele, așadar lumea-i rea, urmă jupânul, de vreme ce Nefârtate a făcut-o...</p>
               <p>Bogomir se sperie, stătu pe gânduri cu fața întoarsă pe jumătate și țintuit de privirea jupânului și răspunse ca și când ar fi repetat răspunsul ăsta de multe ori:</p>
               <p>— Nu e rea lumea, nu e rea lumea...</p>
               <p>— Cum așa?</p>
               <p>— Lumea a crescut să-l țină pe Dumnezeu!</p>
               <p>Pavăl și-și mângâie barba și scuipă printre dinți, fără să-l scape din ochi pe Ioniță. </p>
               <p>— E bine, jupâne?</p>
               <p>— Ce să fie?</p>
               <p>— Povestea de v-am povestit-o?</p>
               <p>— Tu știi, părinte, făcu Pavăl.</p>
               <p>— E cea pe care o știați?</p>
               <p>— Părinte,  tu știi care e adevărul. Ce știm noi?</p>
               <p>Pavăl îl împinse și-i făcu semn:</p>
               <p>— Așa... du-te acum părințele și lasă-ne puțin. Du-te, coboară în culă să te vadă gospodin jitnicer.</p>
               <p>Bogomir ezită puțin, se supuse. O luă înainte. Când se îndepărtă îndeajuns, Pavăl zise celorlalți:</p>
               <p>— Al dracului venetic, ăsta, mă, zise Pavăl în urmă. Ăsta chiar e rătăcit.</p>
               <p>— Cum adică rătăcit?</p>
               <p>— Ăsta chiar crede!</p>
               <p>— Cum așa?</p>
               <p>— Ăsta zice că credința noastră e cea mai adevărată din lume!</p>
               <p>— Păi Pavăle, plângea Stana, și nu e bine atunci? Câtă vreme am căutat un popă de-al nostru?</p>
               <p>— Uite: noi avem credința noastră, da?</p>
               <p>— Da, făcu femeia prostită.</p>
               <p>— O avem de la tații noștri și de la bunici și de la părinții lor: de-aia o ținem!</p>
               <p>Stana îl privea cu ochii mari și cu mâna la gură și nu mai zicea nimic iar Pavăl continua:</p>
               <p>— Ăsta chiar crede! Dar nu că i-a lăsat-o tat-su cu cuvânt de moarte că tat-său nu i-a lăsat nimic. Al dracului venetic!</p>
               <p>Lui Pavăl îi venea greu să explice ce se întâmplase. Rădenii se obișnuiseră să trăiască în dușmănie și se obișnuiseră ca lumea să-i arate cu degetul. Când venise popa ăsta zdrențăros care le arăta că credința lor e bună, credința dragă lui Pavăl ca țeasta lui tată-său. Dar și nedragă, că-l ținea departe de vecinii bulgari.</p>
               <p>— Nu-i a bună, nu-i a bună, dădea Pavăl din cap. Nu se poate.</p>
               <p>Porni și el și-l prinse pe Bogomir din urmă, care nu știa dacă s-o ia înainte de tot, sau să mai stea să aștepte, nu prea știa, ce mai.</p>
               <p>— Deci, cine a făcut lumea, părinte, mai întrebă odată Pavăl râzând, aproape cu hohote și luându-l după umeri pe noul popă.</p>
               <p>— După cum ai auzit povestea, jupâne.</p>
               <p>— Sigur așa e povestea?</p>
               <p>— Păi nu? întreba Bogomir împleticindu-se.</p>
               <p>— Tu zici, răspunse Pavăl binedispus.</p>
               <p>Uite că Pavăl învățase să vorbească ca în cărțile sfinte. Când se apropie de jitnicer îi zise:</p>
               <p>— Gospodin, uite pe popa Bogomir care are să ne slujească mâine la nunta lui Ioniță și a Stanei, unde  să veniți neapărat musafiri și domniile voastre.</p>
               <p>Și așa râzând, Pavăl îi împinse pe cei doi în culă, unde se găsea și Goleman; intră după ei și ușile se închiseră după ei.</p>
               <p>Ușurarea pe care o simțea Bogomir adineauri trecuse și coborând treptele în cramă își retrecea prin minte rânjetul lui Pavăl, ochii lui înguști aproape închiși, țintindu-i când spre jitnicer, când spre Bogomir. Bogomir citea în ei grozăvie și ar fi vrut parcă să-i închidă rânjetul  la loc peste dinți dacă ar fi putut, să nu i se mai vadă dinții aceia ascuțiți și albi ca de câine; se frământa Bogomir căci  Pavăl râdea rar cu toți dinții dar nu prea știa de ce râsese așa  că nu i se părea nimic de râs în cele ce spusese  jupânul, ba chiar dimpotrivă. Căci și drumețul și sătenii știau că nu așa scrie la cartea facerii.</p>
            </div>
            <div type="div2" rend="P1045">
               <head>
                  <anchor type="bookmark-start" xml:id="id___RefHeading__64830_1427395755"/>VII<ptr type="bookmark-end" target="#id___RefHeading__64830_1427395755"/>
               </head>
               <p>Azi era ziua nunții. Se pregătiseră deci pentru nuntă, Ioniță scosese încălțările de zile mari, Stana era și ea împopoțonată și roșie în obraji cum rar o vedeau oamenii; nervoasă foc, mergea țeapănă, urmată de Ioniță. Pavăl și ai lui erau adunați în curte, chiar  în locul în care deunăzi Bogomir se sprijinise de cireșul tăiat; veni deci cu mâinile în șolduri, să vadă ce fac Rădenii; se răzgândi apoi și se întoarse supărată, plecă, se răzgândi din nou, iarăși veni înspre ei. Lăsă mâinile să cadă pe lângă corp cu un fel de deznădejde, apoi propti un picior în pământ. Marama îi stătea în cap câș și colțuroasă căci pânza nu fusese  bine clătită de scrobeală și arăta de parcă ar fi uitat-o  cineva la soare atârnată pe gard o săptămână. Pavăl și cu ceilalți inspectau ciotul de cireș speriați și nu-i dădeau atenție, Stana se înfipse pe picioare țeapănă, supărată mai ales că nimeni nu se supără de supărarea ei.</p>
               <p>— Hai să amânăm nunta, spuse ea deodată și-apoi repede și atentă să audă ce-au să zică.</p>
               <p>Dar Pavăl cu ai lui nu auziseră căci erau strânși în jurul cireșului din care astăzi nu mai rămăsese decât ciotul, jos, mic, ca și la ceilalți pomi din livadă și ca la Ioniță în ajun. Îl cercetau și-și dădeau cu părerea, de-o parte și de alta:</p>
               <p>— Cum naiba le-a ros, așa la rădăcină? Ce să fie?</p>
               <p>— Șoareci, cârtițe?</p>
               <p>— Cârtiță să roadă ditamai copacul?</p>
               <p>Stana se uita la ei și înțepenise de frică.</p>
               <p>— Nu e șoarece Pavăle... începu Stana.</p>
               <p>— E careva care taie pomii oamenilor, zise repede Pavăl, înainte să se pornească Stana vaietele obișnuite. Să pun eu mâna pe el! Dacă îl văd Goleman și cu jitnicerul, iar au să ne zică păgâni și rătăciți. Să nu vadă! Azi  e nuntă, e veselie. Azi mergem la biserică!</p>
               <p>— Să lăsăm nunta! repetă Stana, mai-mai să plângă.</p>
               <p>— Ce-ți veni?</p>
               <p>— O să dăm de Iea.</p>
               <p>— Unde să dăm măi Stano?</p>
               <p>— În mlaștină... N-a mai deschis nimeni biserica de când a murit popa! N-a mai intrat nimeni înăuntru de ani de zile!...</p>
               <p>— N-are nimic, căută s-o liniștească Pavăl. Să fie  veselie, o să cânte, o să se bucure oaspeții.</p>
               <p>— Să nu ne lași singuri în biserică! !</p>
               <p>Ce era să mai zică Pavăl să o liniștească? Nunta se face după lege, singuri, Stana cu Ioniță, și popa cel nou, cu Bogomir, uite, de veghe. Stana rămăsese cu ochii plânși și ficși. Căuta să-l convingă pe mire, pe Ioniță, căuta  să-l lămurească pe Pavăl:</p>
               <p>— Zi-i măi Ioniță...</p>
               <p>Ioniță tăcea. Stana dârdâia nebunește cu privirea fixată înspre parmalâc:</p>
               <p>— ... noi tocmai la biserică mergem! </p>
               <p>Izbucni în lacrimi. Parcă Stana  dădea glas grijilor lor, dar cumva prea ascuțit, prea de tot parcă prea înlăturând orice speranță. </p>
               <p>— Ce se întâmplă? vru să știe și Goleman care se apropia  auzind gălăgie.</p>
               <p>Oamenii îl priviră cu suspiciune. Ionițăzise și el în șoaptă, privind cu coada ochiului spre Goleman:</p>
               <p>— Pavăle, hai mă să amânăm nunta, uite cum face Stana, or pleca și ciunguvăii...</p>
               <p>— Nicidecum. Nunta se face astăzi. Mărturisește și Goleman, aici de față, și mai ales gospodin jitnicer al lui Vodă, oaspetele nostru. N-au ce să ne facă ciunguvăii.</p>
               <p>Jitnicerul ieșise în curte, amețit, trezit prea devreme de atâta hărmălaie. Călca cu atenție pe condurașii lui de mătase colorați, cu pinteni moi din ciucure la călcâi; veni lângă săteni tocmai la timp ca să o audă pe Stana văitându-se de zor.</p>
               <p>— Ce se întâmplă jupâne? insista și jitnicerul care auzise vorba grea a lui Goleman și se prefăcea mirat de-atâta hărmălaie de unde-o auzise de fapt toată dimineața dar nu-i venise să se scoale. Pavăl tresări și-i dădu un cot lui Bogomir:</p>
               <p>— Uite-l pe jitnicer. Bogomire, zi ceva, repede... Zi, măre Bogomir, să vadă gospodin că avem popă.</p>
               <p>Mă, și când se apucă Bogomir, bucuros de funcție, să îndruge din cele bisericești, cum învățase el la școală; ridicase sus cartea pe care-o ținea în mână și ținea și arătătorul drept ridicat spre ceru, poate ca să acopere hărmălaia și să liniștească pe cei de față și cânta pe nas:</p>
               <p>— În pace să sălășluim căci nu după noi este ce după harul celui diathesis dumnezeiesc, carea răutate a lumii fără de margini fiind, ce te poți aștepta, muritoare, de la atâta puținătate de făptură... Omenirea toată e păcătoasă, însă numai la noi urzeala-i se arată pe deplin... Iartă-ne Doamne vina, vezi-ne ce suntem, locuitori nemernici ai ținutului tău de năstav alcătuitor al osebirilor toate, adu-ne, bunule, cuvântul tău făcător de ceruri și pământuri și roagă pe blagutrobnă maica ta să ne aducă mângâiere nouă, oropsiți...</p>
               <p>În tot acest timp Pavăl se făcea că asculta cu băgare de seamă și clătina capul într-o parte și-n alta, așa cum văzuse el că fac oamenii înțelepți când se arată cântăritori de vorbe grele și pline de înțeles și-i făcu semn din cap jitnicerului, ce zici, gospodin, ce gură de aur avem aici, așa-i? Apoi, parcă deodată sătul de bâlci, tăie aerul cu mâna și cu aceasta și vorba noului popă:</p>
               <p>— Trebuie să se poată face ceva.</p>
               <p>Apoi, măsurând pe Bogomir cu anteriul lui prăfuit și întors pe dos:</p>
               <p>— Și mai îmbracă-te măi popo și tu ca oamenii.</p>
               <p>Bogomir rămase descumpănit. Stana și cu ceilalți agitați se potoliseră, mai puțin de trecerea spaimei cât uimiți de vorbele dichisite și neașteptate ale lui Bogomir; sau poate mai degrabă uimiți de gestul tăios  al lui Pavăl; sau poate de amândouă la un loc, sau poate de niciuna;  într-adevăr, poate doar se nimerise să tacă toți așa, din senin; acestea nu avem cum să le știm.</p>
               <p>— Ăsta-i preot? pufni Goleman.</p>
               <p>Pavăl parcă dădu să se înfurie dar Goleman cu mâna pe măciulia hangerului, se vede, nu părea prea tulburat. Pavăl se domoli, îl trase de mânecă deoparte:</p>
               <p>— Ce te tot legi de preoție?</p>
               <p>— Păi ăsta-i popă?</p>
               <p>— Golemane, să-ți spun drept: noi putem mult și bine să ne tocmim cum e legea, care-i mai bună, cât suntem noi de răzlețiți și câte altele. Eu nu mă mut cu un fir de păr de la legea ce mi-a lăsat tata, și cu mine toată Craina Glavamârcei. Zic ca să știi.</p>
               <p>Și Pavăl își deschisese brațele cu gestul că îi spune drept cum stă treaba. Iar Goleman înclinase capul și asculta cu luare-aminte.</p>
               <p>— Înțelegi ce zic? Dacă gospodin ne mai bate mult la cap, stăm la tocmeală o săptămână că e sfetnic al lui Vodă și eu la poartă nu pot să-l pun. Și mai bem și mai mâncăm și ne mai facem că ne înțelegem cât poftiți și încă o săptămân după aia dar jitnicerul e om slab și Rădenii mei sunt oameni slabi și ei; cei slabi fac ce le arată cei puternici, așa a fost lăsat. Eu nu sunt slab: eu sunt om cu frică de Dumnezeu iar părintele meu Rădean a fost om puternic și legea în care s-a nuntit el e legea mea și legea Glavamârcei și-n legea aceasta am să rămân; ascultă-mă! Are să moară tăiat ultimul Rădean și eu și copiii mei nu o să lăsăm legea aceasta! Îți zic pentru că poate mai vine și ziua de mâine și iar ne punem la tocmeală la masă jos la cramă și ne mai socotim că la domnie văd că n-aveți altă treabă decât să puneți popă în Craina Glavamârcei...</p>
               <p>— Jupâne, tuși atunci Goleman cel negru, eu n-am să-ți vorbesc împotrivă, zice. Află doar că jitnicerul e trimisul lui Vodă; ca și tine, Vodă îți ține și el legea de la părintele său; părintele lui Vodă a fost om și mai puternic decât cinstit părintele tău jupân Rădean. Socotește atunci tu singur din nou și vezi care lege-i mai bună: a lui Vodă sau a ta.</p>
               <p>Avea vorba dreaptă Goleman,  îi plăcea lui Pavăl. Deși prea i se împotrivea. Să vezi că ăsta-l sprijină pe gospodin cel molâu să i se-mpotrivească și Pavăl își răcește gura degeaba.</p>
               <p>— Să aducem preot de la bulgari, haideți, vă rog! Să trimitem în deal, da ? interveni și jitnicerul care se apropie gâfâind de sfatul strâns al celor doi, și curios nițel să audă, ce vorbește Pavăl cu Goleman, ce au ei să-și spună?</p>
               <p>— Nu, gospodin, că avem preot! sări Pavăl.</p>
               <p>Și-l căuta pe Bogomir febril printre cei adunați, unde ești, îl trase de mânecă, îl scoase la iveală:</p>
               <p>— Uite-l!  Ele omul nostru.</p>
               <p>— Aha. Așa da! se bucură jitnicerul arătându-i lui Goleman că uite, au pus popă, vezi? și Goleman dădu ochii peste cap și jitnicerul își rodea unghia moale de la degetul mic și grăsuliu; o scuipă pe jos apoi.</p>
               <p>— Ăsta nu e popă, o ținea pe-a lui Goleman la care jitnicerul se uită neajutorat înspre Pavăl, apoi înspre Goleman, apoi își umflă pieptul și zise tare înspre Goleman:</p>
               <p>— Să vedem, Golemane dragă, să vedem.</p>
               <p>— Ba nu e nicidecum, insistă Goleman.</p>
               <p>Goleman atunci își pierdu cumpătul și îl lovi peste cot cu un gest scurt iar jitnicerul se făcu roșu de furie și se uită repede împrejur să vadă dacă a văzut careva dar cu alaiul nunții oamenii se uitau la miri, la cântăreți, mâncau. Nu văzuse nimeni deci și furia îi trecu. Atunci se întoarse către Goleman și-i zise ceva împungându-l cu degețelul, iar Goleman rămânea drept și uscat, cu un cap mai înalt decât jitnicerul, privindu-l cu capul aplecat. Cine știe ce-i spunea, că nu se auzea, fiind ei și departe. Și bătea și vântul în partea cealaltă. Pavăl se întoarse apoi înspre Bogomir, solemn:</p>
               <p>— Bogomire, tu ai să slujești la nuntă. Uite, gospodin te știe de popă de-acum!</p>
               <p>Lui Bogomir îi străluceau ochii de bucuros ce era.</p>
               <p>Ioniță însă, dincoace, întreba pe Pavăl: ce caută Pavăle jitnicerul la nuntă?  Pavăl îi făcu doar semn cu dosul mâinii, mai lasă-mă și tu în pace. Ioniță se întoarse atunci înspre Chifor: ce s-a întâmplat ieri? De când e Bogomir popă? Ce-au zis Chifore, ai fost de față?</p>
               <p>— Aa, zice, să fi văzut, nene, ieri: războiul înscrisurilor!</p>
               <p>— Cum război?</p>
               <p>— Să vezi: după ce s-au așezat la vorbă jos în culă, întâi, a scos gospodin răvaș de la Vodă și-a început a-l citi pe nas, vî hrista boga blagokârnâi voievod și toate celelalte până te ia amețeala; dar să-l vezi și pe Bogomir cu capul lui mare și  cu urechile ciulite, că el înțelege limba diecilor lui Vodă;  mai înțelege și omul prost câte o vorbuliță pe ici pe colo mai ales dac-ai cărat la bulgari în deal. Pe Pavăl îl luase durerea de cap căci nu înțelegea nimic dar tăcea mâlc, doar ochii i se mișcau, când înspre unul, când înspre altul... Bogomir i-a  șoptit  la ureche ce zicea gospodin, pe înțeles. Apoi a citit jitnicerul ceva care venea cam așa, zice,  cu blestem, zice, milostij bojiej gospodin care va ține înscrisul pe acela să-l  întărească Dumnezeu în gospodăria lui. Dacă însă strică, pe unul ca acela să-l nimicească Dumnezeu şi să-l  ucidă aci cu trupul şi în veacul viitor sufletul lui să aibă parte cu Iuda şi cu Arie şi cu acei iudei care  au spus blestem greu: sângele lui asupra lor şi asupra copiilor lor! Și când a auzit aceasta, Bogomir i-a zis la ureche ceva  lui Pavăl; și ce i-a zis am aflat mai pe urmă căci Pavăl a spus chiar cu glas tare: că era dovadă că înscrisurile nu se țin de la un voievod la celălalt; iar când au  auzit aceasta s-a domolit jupânul și Goleman nici el n-a mai găsit ceva  să spună. Apoi a trimis Pavăl pe jupâneasă să scoată înscrisurile vechi pecetluite din ladă; și l-a scos și Pavăl l-a întins jitnicerului care s-a uitat și n-a știut  să citească că nu era nici în limba pământenilor, nici a grămăticilor lui Vodă ci limbă împărătească...</p>
               <p>— Ce limbă?</p>
               <p>— Limba Împăratului de la Țarigrad, cu scrierea lui pe care dracul numai o înțelege, dracul  și cu Bogomir, adică; și legată cu pecete era, de la Carahan... Și a citit Bogomir înscrisul înscris în limba aceea și zice înscrisul că pământul pe care ne găsim aici, Craina Glavamârcei e pământ al ciunguvăilor, lăsat de Împărat și de Carahan cel vechi și nătâng.</p>
               <p>— Așa-i Pavăle? întoarse Ioniță capul.</p>
               <p>Pavăl care auzise ce se povestea se îndepărtase de jitnicer și de omul lui  și se apropiase de Ioniță și de Chifor și de povestirea lor, supărat că stau la pălăvrăgeli și  întârzie alaiul dar când auzi ce se vorbește se îmblânzi:</p>
               <p>— Chiar așa, Ioniță, măi Ioniță! Mi-am adus și aminte! Așa mi-a spus și tăticu, mă! După înscris, aici unde stăm noi, e pământul... e cum ai auzit!</p>
               <p>Pavăl era bucuros și chicotea.</p>
               <p>— Ce te bucuri? întrebă Ioniță.</p>
               <p>— Uitasem mă, vezi, uitasem, dar așa e! zicea el cuprins de veselie în dreapta și-n stânga. Așa mi-a zis tăticu, dar vezi că uitasem dacă nu era scris nicăieri? Așa e mă, îl zgudui pe Ioniță lângă el care-ar fi vrut să râdă și el dar nu pricepea unde e pricina unei așa mari veselii.</p>
               <p>Se vede că amintirea lui îl bucurase.</p>
               <p>— Înseamnă că nu-i al nostru, zise Ioniță.</p>
               <p>Pavăl se liniști. Se uita la Bogomir cu ochii strânși și neluminoși de îl măsura cu alți ochi. Se apropie apoi de jitnicer, îl luă de braț și spuse să audă toți:</p>
               <p>— Gospodin are să vină cu noi la nuntă, să ne mai și veselim, să nu o ținem numai în certuri. A binevoit să mărturisească alături de nași la nunta lui Ioniță și a Stanei. De când n-a mai fost nuntă la Glavamârcea, cu taină adevărată, cu veselie?</p>
               <p>Nu răspunse nimeni căci știau cu toții că cam demultișor nu mai fusese nuntă în Glavamârcea. Dar uite acum era, să o vadă pe asta; se uită la nași: aveau cununi și ei pe cap, dar  fără soare și lună doar chingile de fier vopsit, și el, și ea. Dar gospodin aruncă o privire peste umăr lui Goleman, cum era așa prins de jupân de braț; avea un rol important de  jucat  în viața acestui sătuleț. Îi măsură maiestuos pe cei doi miri, o mângâie pe cap pe mireasă; Stana se plecă puțin umilă și tot puțin o lovi și Ioniță peste mână fără să vadă nimeni, apoi, când se îndreptă Stana, se plecă el și rânji ca și cum aveau de treacut  o probă. Jitnicerul era mulțumit de supunerea mirilor, așa se face în fața trimisului voievodului. Goleman numai rămăsese în spate:</p>
               <p>— Taină mânjită...</p>
               <p>Cred că așa a spus, de-abia s-a auzit, căci Goleman era om scump la vorbă și oamenii băgaseră de seamă gravitatea lui și dădeau multă atenție oricărui gest, cât de mic, și trăgeau cu urchea la orice murmur.  Poate de unde avea statura lui așa înaltă și posacă, sau poate de la fața înnegrită de singurătate, oamenii erau porniți să acorde greutate spuselor lui. Uneori trebuie totuși spus că Goleman se scărpina și el la nas ca toți oamenii și nu cred că acest gest avea o semnificație deosebită decât numai că-l mânca nasul în acel moment, cum se mai întâmplă și la oameni obișnuiți și nu-i un capăt de lume.</p>
               <p>Porniră deci cu toții înspre poartă. Popa Bogomir, să-l fi văzut, lumina de bucurie. „Să mergem dar”, arăta el calea grav și popește. Alaiul de nuntași aștepta pe uliță, ieșiseră Rădenii toți; iar jupân Pavăl stătea în poartă cu trimisul lui Vodă. </p>
               <p>— La biserică, la biserică, tot arăta Bogomir înainte, și chiar că avea un aer nou, de popă adevărat.</p>
               <p>Stana, văzând acestea, se liniștise puțin deși ochii tot bulbucați de spaimă îi avea în cap. Pavăl admiră și el o clipă pe noul popă și îi arătă jitnicerului calea pe care o indicase Bogomir înainte; oamenii porniră soborul înspre parmalâc ca să treacă de partea cealaltă, prin mlaștină, înspre biserică.</p>
               <p>— Deci? S-o găsi poate un loc și pentru un drumeț pribeag? întrebă Bogomir pe Pavăl, mai îndrăzneț acum.</p>
               <p>— E apa sălcie, părinte... zise Pavăl trăgând cu urechea să nu audă jitnicerul care era și el prin apropiere.</p>
               <p>— Și pământul moale... adăugă Bogomir care nu era nici el prost și cam simțea de unde i se trăgea lui promovarea neașteptată.</p>
               <p>— Și-ai să mai vezi, conchise Pavăl. Părințele, dar nu te întinde prea tare; să nu se înmoaie pământul sub tine.</p>
               <p>Dar degeaba îl amenința Pavăl că Bogomir era bine luminat  la chip și se străduia din când în când să-și ascundă un râs  care-i inunda fața.</p>
               <p>— Cununile, cununile! se-auzea Bogomir intonând, înconjurat cum era de mulțime.</p>
               <p>Copiii se adunară și nașa aduse pirostriile care erau pirostrii de fier; și una din cununi avea soarele auriu așezat drept în frunte iar cealaltă avea luna argintie. Jitnicerul ceru să vadă și el cununile acestea neobișnuite și le arătă și lui Goleman poate s-o mai îmbuna țiganul ăsta încruntat. Goleman se suise în șa și dădu din cap că a văzut și rămase tăcut. </p>
               <p>Pavăl chemase patru lăutari din sălaș să le cânte. </p>
               <p>Nici îmbrăcămintea Stanei nu era ca a mireselor muntence de prin satele de-alături ci erau țoale colorate și semănau mai degrabă cu straiele femeilor ciunguvăilor pe care le văzuseră peste gard în ajun. Femeile îi prinseseră pe deasupra ca niște pernoaie de puf care atârnau în chip de sâni enormi, cu pata sânului  figurată cu pânză și cusut pe deasupra. Și la spate, atârnate, erau bucile fundului măscărite, mari, tot așa, perne umplute cu scamă care umflau nefiresc fundul Stanei. Mai și purta în mână un fel de băț.</p>
               <p>— Ce obiceiuri! se sperie jitnicerul.</p>
               <p>Ioniță era cam sperios și se mulțumea să dea din cap tot timpul și nu știa unde să mai privească și ce să mai facă, de vreme ce nu știa cum se face la nunți, că el nu mai fusese niciodată la o nuntă înainte pe post de mire și nu știa deci cum se procedează. Lăutarii cântau; jucau niște săteni mascați cu măști urâte, Doamne, cu obrajii buhăiți, nasuri roșii cusute cu nasturi în chip de bube și păr zburlit din cânepă; câțiva dintre Rădeni jucau încoace și încolo, îi veni și lui Ioniță o idee, își luă cam cu de-a sila de mânecă mireasa și hai la joc. Stanei era să-i cadă marama dar se bucură că i se întâmplă și ei ceva în tot bâlciul ăsta unde ea, mireasa, trebuia să fie la mijloc. Ioniță o învârti de câteva ori, și ea se lăsă învârtită fără convingere dar cum avea atârnate pernele mari care se ridicau rotindu-se, cei doi miri se împiedicau unul pe altul și Ioniță căuta să o repornească cam cu de-a sila; efectul nu fu cel așteptat. Ioniță juca de parcă ar fi avut fiare în loc de picioare și parcă arcurile neunse de archebuzele lui nemțești îi țineau lui loc de genunchi acum și de șolduri.</p>
               <p>— Joacă ciungu! șușotea careva.</p>
               <p>Biata Stana se frângea în mâinile lui. Jitnicerul se apropiase de masa întinsă cu bucate să vadă ce se află pe-acolo și se uita cu jind la pernele miresei învârtite și-și închipuia, cum își închipuiau mai mulți, că o vede goală, cu ditamai țâțele, ca pe o boadză din acelea grase și fără cap din vechime; iar când Stana se opri din învârtit și se uită rușinată în jur, el întoarse repede privirea și se făcea că se uită la lăutari și că vorbește cu cineva dar uite că nu era nimeni alături, chiar Goleman ăsta nu știu pe unde umbla că mereu are altceva de făcut decât să se găsească în dreapta lui. Ba uite că mai era cineva, era chiar mirele lângă el, Ioniță. Pentru că văzând că nu merge și sătul de chin, mirele își abandonase brusc mireasa și venise să ia niște chiftele de pe masă pe care le apucase greu cu degetele retezate ale mâinii sale drepte; scosese din buzunar un fel de briceag de aramă, ba nu! era chiar vârful săgeții culese deunăzi la parmalâc și tăiase cu el chifteaua în două; dar cum rămăseseră frimituri de chiftea pe marginea vârfului ascuțit de aramă, îl vârîse în gură și se tăiase; mușcă apoi dintr-o pâiniță și lăsă urme roșii însângerate pe pâinea albă; inspectă prostit bucata de pâine înroșită; o mai tamponă de câteva ori de buza rănită și pâinea se păta de fiecare dată; i se păru că nimic nu-i merge azi, privi apoi deznădăjduit către jitnicer care molfăia și el un copan dat prin mujdei și se priviră unul pe altul o vreme, fiecare cu gura plină, mestecând. Jitnicerul se pătase pe gulerașul de cămașă fină și nu știa acum unde să găsească un loc să pună cotoiul pe masă ca să nu murdărească și pe ce să se șteargă el și-n același timp își întorcea capul într-o figură nefirească poate-poate și-ar fi putut vedea pata cât de mare se făcuse dar era chiar sub bărbie și nu se putea, nu. Însă nimeni nu-i văzuse necazul și jitnicerul își strâmba gâtul neajutorat ca un copil mare și burdhuhănos, cu mâinile unse și cu gulerul stropit. Cât despre Stana, rămăsese singură părăsită în mijloc lângă dansatori și-și dusese mâna la cap și-și pipăia pirostria să vadă dacă-i tot acolo; tot acolo era.</p>
               <p>Se opriseră și scripcarii din cântat.</p>
               <p>Goleman încrucișase mâinile și se uita cu dezgust la podoabele atârnate în față și în spatele miresei. Stăpână-su îl văzu în sfârșit; se uită la ce se întâmpla, se uită mai ales la Goleman, apoi la fundul Stanei și i se păru și lui că într-adevăr, nu e frumos; își șterse repede mâinile pe fața de masă și veni spre Pavăl, arătând fundul Stanei și ștergându-se la gură:</p>
               <p>— Vai, jupâne, nu se poate așa ceva, e rușine!</p>
               <p>Și termina de înghițit.</p>
               <p>— Așa e obiceiul, se înnegură Pavăl și-l repezi pe noul popă: Bogomire, fă-ți treaba! Cunună-i! Cântați mă!</p>
               <p>Bogomir nu se lăsă rugat atunci și arătă iarăși înspre poarta parmalâcului: haidem! Alaiul se puse în mișcare, Rădenii ciuliră urechile din nou: oare se mai auzeau bătăile în gard? Ce se întâmpla dincolo? Dintre sinețașii de pe parmalâc coborâseră câțiva, și se suiseră pe cai înarmați și alcătuind un fel de gardă călare; se puseră în formație instruiți de Pavăl, înconjurând alaiul, dintr-o parte și din alta. Trebuiau să treacă prin mlaștină și în mlaștină erau ciunguvăii. Nuntașii se bucurară când se văzură înconjurați de călăreți înarmați. Un semn al lui Pavăl; poarta se deschise. </p>
               <p>— Să nu intre careva! strigă.</p>
               <p>Ajunseseră la poarta parmalâcului. Pavăl strigă la unul din paznici de sus. Cel de sus strigă și el ceva la altul și făcu semn din mână că se poate trece; Pavăl arătă atunci să se tragă zăvoarele porții, zăvoare de fier, ruginite. Deschiseră poarta și atunci bătăile în gard încetară o clipă; se lăsă liniște și numai poarta care se ținea în țâțâni scârțâi, nehotărâtă parcă și ea dacă să stea sau nu deschisă în vânticelul care adia.</p>
               <p>Diminețile miroseau frumos în Craina Glavamârcei; și chiar fiecare dimineață mirosea altfel, ca un caleidoscop de miresme de pământ ud care se răsturna în fiecare noapte într-o formulă nouă și pentru câteva clipe totul devenea firesc și parcă mlaștina nu mai era locul năpăstuit pe care îl știm; nădejdea se putea înfiripa când se înziua, înainte chiar să răsară soarele și când se auzeau ciripelile păsărilor prin stufăriș; acest dar al naturii trebuia să fie prevestitor de ceva bun; ca și cum viețile grele ale Rădenilor ar fi fost numai o iluzie sau o plată târzie pentru vreun păcat greu al lor sau al părinților sau părinților părinților până la începutul lumii, căci mult e de plătit și unul dintre ei trebuie să fi greșit ceva, totuși, prea erau toate pe dos; măcar unul dintre ei trebuie să fi pus primul cărămida mlaștinii ăsteia și vezi că la capul locului, acolo unde se terminau și cuvintele limbii lor văgăunoase și a celei înfumurate și de neînțeles a lui Vodă și a celei tainice și mute a ciunguvăilor, acolo unde zvonurile Iei îi țineau legați pe pământeni într-un cerc al neputinței și departe de bulgari, de lume și de tot, chiar atunci tot le rămânea o scânteie de nădejde, adică mireasma aceasta unică a fiecărei dimineți, ca o promisiune. Uneori dacă priveai de sus deasupra mlaștinii, plutea o ceață albastră care ascundea picioarele bisericuței spre care se îndreptau ei acum. Și plutea biserica deasupra cerului, pe norul de ceață înmiresmat, coborât și murdar, și nu găseau în limba lor găunoasă cuvintele potrivite să o știe și deci nu vorbeau niciodată despre ea. Nici bulgarii care se îngrășau cu halva turcească nu știau să spună asta, deși se vedea și de la ei din deal, iar ciunguvăii cei uscați și muți nici atât; se petrecea minunea lui Dumnezeu în fiecare zi și oamenii n-o spuneau și poate nici nu-și aduceau aminte de la o zi la alta, vezi, cum e și omul făcut că poate trăi învelit în minuni că lui tot degeaba, i se pare că totul e în zadar și că viața n-are sens și de-astea.</p>
               <p>Dar eu să spun. Călăreții ieșiră primii formând un culoar, ceilalți, în urmă, printre ei.</p>
               <p>— Călcați cu grijă, le strigă Ioniță musafirilor. Sunt nisipuri în mlaștină. Cine-a lăsat vita peste noapte n-o mai găsește. Se lasă pământul sub ea. Îi găsesc ciolanele nepoții peste jumătate de veac, când o vrea fundul pământului să le arunce iarăși la lumină, încărnate că să știi că lutul mlaștinii ține carnea pe os și nu putrezeaște cu anii!</p>
               <p>Ioniță arăta cu piciorul cum pune la marginea gropanului și nisipul se lăsa și se lăsa și uite că talpa se înfunda până la jumătate, apoi de tot, botul întreg. Muzica lăutarilor se stinsese iarăși. Sătenii așteptau să se întâmple ceva privind prin poartă afară, se vedea doar stufărișul mlaștinii. Stana cel puțin, era albă la față. Din lături, de sub turbanele colorate, pe sub sprâncenele rare, ciunguvăii petreceau din priviri mulțimea trecând. Câțiva erau înșirați lângă parmalâc, lipiți cu piepturile de bulumaci loveau cu palmele, și ascultau cu capul întors și cu urechile lipite de lemn ca și cum așteptau un răspuns. Văzând că iese alaiul, se opriră din bătaie. Muntenii trăgeau cu coada ochiului, nu strălucește vreun hanger? Dar săbiile ciunguvăiilor rămâneau în teacă, arcurile lor întoarse rămâneau neîntinse, tolbele nedeschise.</p>
               <p>Și iarăși strigă Pavăl la lăutari să continue și iarăși se apucară să-și scârțâie scripcile, dar cam fără convingere și aruncând mai mult ochii împrejur cu spaimă, când înspre șirul de Rădeni călări ținând frâiele strâns, când înspre păgânii înșirați și ei în jur în straiele lor vopsite.</p>
               <p>— Dar eu n-am mai văzut așa obicei, cu cununi cu soare și cu lună și femeia rușinată așa? reluă jitnicerul privind mirele și mireasa.  Nașa inteveni și ea și lămuri:</p>
               <p>— Așa e obiceiul la noi în sat, mamă. Ca să fie laptele gras al Hâniței să țină copilul gras și sănătos.</p>
               <p>— Hânița?</p>
               <p>— Nevasta bătrânului Rădean!</p>
               <p>— Ce obicei e ăsta? Și bățul ăla?</p>
               <p>— Toiagul? Că de, e și ea femeie măritată de-acum, femeie la casa ei, gospodină cum s-ar zice. Așa e obiceiul! De la nunta Rădeanului! Nunta nouă se face iar după cea veche, după cum au fost. Așa e obiceiul, mamă.</p>
               <p>— De ce nu faceți nuntă ca toată lumea? vru să știe Goleman.</p>
               <p>— Așa face toată lumea, ptiu, păcatele mele! se aoli nașa.</p>
               <p>— Ba nu face nimeni așa, zise Goleman.</p>
               <p>— Îmi pare rău! reluă și gospodin. Cum să facă așa toată lumea? Atâtea neamuri împrejur și nimeni nu face așa! Așa nu face nimeni!</p>
               <p>Nașa se arăta neîncrezătoare.</p>
               <p>— Dar cum fac?</p>
               <p>— Fără perne, fără toiag. Mirii numai, cum i-a lăsat Dumnezeu.</p>
               <p>— Goi? — duse mâna la gură.</p>
               <p>— Nu goi. Îmbrăcați, frumos, de sărbătoare. Fără sulimeneală, fără măscări.</p>
               <p>Nașa rămăsese pe gânduri.</p>
               <p>— Păi de unde să știu, mamă? Dacă ei nu vin încoace niciodată?</p>
               <p>— În lume se face ca lumea! La caihana la Ibrail nu credința o cântărește mortasipul ci chita de cânepă și chiupul de brânză și colacii de ceară. La fel, veșmintele mirilor, zilele de lucru și de sărbătoare, podoabele trebuie să fie deopotrivă. Ăsta nu e obicei de ținut!</p>
               <p>— Nu-i așa de rău, opină Ioniță după un timp, privindu-și hainele și pe ale miresei lui. Mai se întâmplă ceva, mai râdem. E bâlci.</p>
               <p>— Și nașii de ce au cununi cu soare și lună?</p>
               <p>— Că nu suntem cununați, măre, răspundea prompt nașa.</p>
               <p>— Și deci, necununați, ei au doar chingi goale în jurul capului.</p>
               <p>— Așa-i legea.</p>
               <p>— Legea stricată din Glavamârcea.</p>
               <p>— Toată lumea face așa. Nu e cununie, nu e soare, nu e lună, e cunună împărătească după cum au lăsat Sfinții Împărați. Așa e obiceiul.</p>
               <p>— Ba nu face lumea așa! pufni Goleman.</p>
               <p>— Chiar așa e nașă dragă: nu face așa lumea, întări jitnicerul.</p>
               <p>— Păcatele mele, dar cum face?</p>
               <p>Uite așa și-așa, îi explică cu bunătate jitnicerul cum se petreceau nunțile în satele pravoslavnice din ținut, după cum știau cu toții și că nu erau închipuiri cum nici nu se cade, așa cum făceau ei aici.</p>
               <p>— Nu știu, mamă, eu credeam că toți sunt ca noi, zicea ea prostită, cu mâna la gură. Eu așa ziceam, zău că nu mint. Și zi nu fac? I-auzi, țațo, ce zice, zice că nu fac, în deal nu fac cu chingi și nici cu soare... Dar de ce nu fac? mai întreba ea.</p>
               <p>Pavăl trăgea cu urechea la ce se zicea și plecă și el capul, de rușine sau de ce, el știa și bodogăni și el:</p>
               <p>— Om fi rătăciți, dar noi ținem hotarul. Noi ținem hotarul, mă! Să-i spui asta lui Vodă!</p>
               <p>— Parcă hotarul începe și se termină în Glavamârcea, zise Goleman liniștit. E pace în sus pe hotar! Trăiesc oamenii în înțelegere unii cu alții și nu se vaită atât; numai la Glavamârcea lucrurile-s pe dos, credința-i rătăcită și obiceiurile-s măscări.</p>
               <p>Pavăl tăcu supărat. Zise încet și gânditor, după un timp, numai înspre Ioniță ca să nu se audă:</p>
               <p>— Ce, parcă poți să-ți schimbi credința...</p>
               <p>Apoi când se depărtară ceilalți, Pavăl îl trase pe Ioniță aproape:</p>
               <p>— Auzi, Ioane, îi zise. E pământul ciunguvăilor ăsta pe care stăm noi aicea mă. E scris.</p>
               <p>— E pământul nostru...</p>
               <p>— La zapiscă zice că e pământul ciunguvăilor.</p>
               <p>— Păi și noi ce suntem, ciunguvăi sălbatici? Nu suntem și noi oameni?</p>
               <p>— Dacă ar fi să îndreptățim zapisca, zic.</p>
               <p>Ioniță ridica din sprâncene și Pavăl adăuga:</p>
               <p>— Adică să-l ținem de înțelegere între noi,ca ce zic eu, ca ce zici tu. Adevărată, înțelegi? Nu doar o hârțoagă uitată. Ca ce zicea tata, cum ar veni.</p>
               <p>Ioniță nu zicea nimic sau poate nu înțelegea nimic.</p>
               <p>— Ca și cum ar fi adevărat. Pricepi?</p>
               <p>Ca să spun drept, ce pricepea Ioniță era că vorba e vie și hârtia e moartă și că cum  să te supui unei hârtii că n-are par să te lovească dacă te răzgândești.</p>
               <p>— Că vezi că și hârtiile înseamnă ceva, continuă Pavăl. Cu hârțoaga asta... </p>
               <p>Aici Pavăl se opri și întoarse capul îngrijit să nu asculte careva, apoi continuă:</p>
               <p>— Cu hârțoaga asta veche i-a dat Bogomir peste nas jitnicerului.</p>
               <p>Aha. Așa da. Tăcură un timp.</p>
               <p>— Păi și ce să facem? Dăm gardul jos să le dăm drumul ciunguvăilor? Să ne siluiască femeile?</p>
               <p>Pavăl mergea pe lângă cal, îl ținea de hăț și cu ochii în pământ:</p>
               <p>— Zic și eu, mă.</p>
            </div>
            <div type="div2" rend="P1046">
               <head>VIII</head>
               <p>Nuntașii înaintau cu pas moale pe potecile necălcate ale Glavamârcei și nici nu observaseră că după ce lăsaseră parmalâcul în spate unii dintre ciunguvăi se urcaseră și ei în șa și porniseră după ei; îi însoțeau acum, în pasul rar al cailor, la distanță, în lateral, pierzându-se după stufăriș, apărând din nou. Se vede că urmau poteci neștiute de Rădeni căci mergeau în voia cailor, cu frâiele lăsate, încinși cu arcuri. Călării Rădeni care păzeau alaiul înaintau și ei din ce în ce mai neliniștiți, în pas cu ciunguvăii, îi văzuseră apropiindu-se dar nu întorceau capul ci priveau înainte, drept și fix, poate ca să nu arate că au văzut. Pavăl întorcea capul încruntat din când în când după siluetele colorate însoțitoare și nu zicea nimic nici el; nuntașii mai sporovăiau. Ce ușor mergeau ei pe alături! Cunoșteau bine mlaștina ciunguvăii, știau pe unde se putea călca și pe unde nu, în timp ce Rădenilor li se cam scufundau picioarele în noroi, se sprijineau unul pe altul și mergeau în șir, cu ochii în pământ să nu lase pământul sub ei.</p>
               <p>Bătea vântul, ușor bătea, se înfiorau oamenii, șirul înainta.</p>
               <p>— Când or vedea biserica!... oftă Pavăl.</p>
               <p>Într-adevăr, dincolo de desișuri și de stufărișul mai înalt ca omul, drept în mijlocul smârcurilor, se vedea acumbiserica. Trebuia să se apropie ca să o vadă în întregime, biserică mică muntenească; se trecea peste un șanț plin de apă și de broscărie; podul, din scânduri, cam putrede. Oamenii se uitau de două ori ca să calce o dată pe scândura de lemn; odată trecuți de poartă se ridica bisericuța, veche ca un dinte stricat, tăiată de o crăpătură care-i traversa peretele galben pe diagonală, până la temelie. De cutremur, cine știe.</p>
               <p>— Mare mirare că se mai ține în picioare, zise Goleman.</p>
               <p>— S-a surpat de tot, jupâne, confirmă repede și jitnicerul.</p>
               <p>De parcă ar fi așteptat o infirmare că i se pare. Lui Pavăl nu-i plăcea discuția, îi arăta lui gospodin jitnicer și lui Goleman altceva, îi arăta ceva cu degetul pe jos. </p>
               <p>— Aici să nu călcați, zise Pavăl către jitnicer, unde-i înfipt bățul. Aici se lasă pământul, aici dau vinele pământului pe-afară. Glavamârcea crește și satul s-a retras încolo, biserica doar ce-a mai rămas pe loc și e  crăpată cum o vedeți. Popă n-a mai fost să aibă grijă de ea.</p>
               <p>— Trebuia stricată și făcută alta nouă, la loc uscat! zise Goleman.</p>
               <p>— Cum o să stricăm biserica părinților noștri? Mlăștinoasă cum e, asta e biserica și legea noastră, de când tocmai de când au coborât muntenii aici.</p>
               <p>— Cum o să strice biserica, măi ? îl mustră jitnicerul pe Goleman și se scărpina în cap.</p>
               <p>— Și-apoi mlaștina ne-ar  prinde din urmă și dacă am face biserică nouă, preciză Pavăl.</p>
               <p>— Oricum i-ar prinde mlaștina din urmă, repetă jitnicerul.</p>
               <p>Goleman nici nu asculta, își îmboldi doar calul. Pavăl îl urmă și el, oftă:</p>
               <p>— Prea mult nu putem că-n sus e pământul bulgarilor și ne împing înapoi în mocirlă. </p>
               <p>Dar gospodin și omul lui, Goleman, se uitau mai ales că  lângă bisericuță se ridica un turn subțire. Ca un minaret era, da,  înalt, ca un minaret din geamie. Stăteau cu ochii holbați la biserica-geamie, așa cum ei nu mai văzuseră. </p>
               <p>— Ce-i cu turnul ăsta? întrebă Goleman.</p>
               <p>— Așa e biserica noastră.</p>
               <p>Știau și ei că biserica are minaret cum n-avea biserica bulgarilor în deal și cum n-avea nicio biserică pravoslavnică în jur; dar a lor așa era, așa rămăsese de la bătrâni, nu știa nimeni de ce, dar lor Rădenilor le plăcea, chiar așa crăpată. Era frumoasă bisericuța cu turnul ei înalt și țuguiat de pază cu soarele pe acoperiș și cu luna jumătate în vârful turnului alături și puteau să zică ăștia ce-or vrea, nu trecea prin capul nimănui să o dărâme să facă alta deși știau că tocmai de aceea îi și luau de rătăciți.</p>
               <p>— Are lună la vârf, jupâne. Ca meceturile păgânilor. Lună!</p>
               <p>— Vezi că și biserica are în vârf soare de aramă, iar nu sfânta cruce, cum s-ar cădea, arătă jitnicerul mustrător cu degetul.</p>
               <p>— Are, și ce? bombăni Chifor.</p>
               <p>Pavăl tăcea mâlc, tăcea și privea în jos.</p>
               <p>— E turn de geamie! acuză Goleman.</p>
               <p>Cam așa ar fi fost. Acolo unde alte biserici așezate aveau sfânta cruce, în vârf bisericuța lor avea un soare strălucitor din aramă, sau așa se vedea, iar turnul într-adevăr, o jumătate de lună cu coarnele în sus, așa cum avea minaretul la moscheea din Chilia și la cea din Akkerman și puteai să cobori și-n jos pe apă la Ibrail că tot așa aveau, și-așa era în toate orașurile Împăratului, ce mai încoace și încolo.</p>
               <p>— Minarea în curtea sfintei biserici? întrebă și Bogomir descumpănit. Nu se poate! Nu scrie...</p>
               <p>— Nu se poate, jupâne, e păcat! zise și jitnicerul</p>
               <p>Stăteau toți trei înșirați în fața lui Pavăl, cerându-i socoteală.</p>
               <p>— Ce dracu le arătăm ăstora ale noastre? Să-și bată joc de ele?</p>
               <p>Bombănea jupânul. Că era un secret al lor, ca și cum știau și ei pe undeva că nu era așa la toți, dar așa era la ei și lor le plăcea și foarte bine. Goleman sta întunecat în șa și se închina de parcă ar fi zis, doamne, câtă rătăcire. Bogomir observă că nu aduna pentru închinare degetele trei laolaltă ca pravoslavnicii din deal; dar multe erau nelalocul lor aici așa că nu mai stătu să întrebe de ce. Când deodată simți că se lasă ușurel nisipul sub el. Căută să se sprijine într-un picior și să-l scoată pe celălalt dar piciorul cu pricina se înfundase și mai mult și pe celălalt tot nu putuse să-l scoată.</p>
               <p>— Păi era însemnat! râdea Ioniță de pe margine.</p>
               <p>Dar lui Bogomir nu prea-i mai ardea de glumă. Încălțările i se cufundaseră acum până la gleznă și nu părea că reușește să găsească punct de sprijin să iasă. Și Ioniță nu părea să-și facă prea mari probleme și Bogomir se scufunda, încet, dar orice efort pe care l-ar fi făcut ca să iasă pe o parte îl înfunda mai rău pe  cealaltă. Pavăl îi întinse atunci un mănunchi de trestii:</p>
               <p>— Ține-te!</p>
               <p>Bogomir se apucă de stuf cu disperare și cu mare frică să nu rupă acele unice legături ale lui cu pământul uscat din jur. Ieși pe iarbă și-și bătu cizmele de pământ să se desprindă nisipul.</p>
               <p>Tencuiala bisericii se desprinsese pe alocuri. Și pe tavanul pridvorului se desprinsese zugrăveala și se vedeau pe ici pe colo scândurile subțiri și curbate de vreme ale acoperișului; printre ele se mai vedea încă zugrăvit Dumnezeu cu barbă albă, ținând soarele într-o mână și luna în cealaltă. Poarta era închisă și Pavăl scoase o cheie mare și ruginită și o potrivi în încuietoarea ușii; intrară înăuntru. Lumina intra pe ușă până în fundul bisericii unde se vedeau două icoane grele, îmbrăcate în argint. Icoane îmbrăcate ale ale lui Hristos și ale Bogorodiței, băgă de seamă jitnicerul satisfăcut. Asta e bine, odoare  grele de argint, asta e bine. Zugrăvite se vedeau numai fețele, în rest, îmbrăcămintea scumpă de metal  fusese aplicată pe perete. Jitnicerul le cântări din ochi: icoane bune,  icoane pravoslavnice,așa  cum se vedeau în orice biserică așezată. </p>
               <p>— Aferim! arătă el mulțumit înspre icoane.</p>
               <p>Pavăl era și el mulțumit de mulțumirea jitnicerului și-i mai arătă odată cu mâna, uite, icoane îmbrăcate cu argint, ca la toată lumea, ai văzut?</p>
               <p>— Argintul nu-l fură nimeni? întrebă Goleman.</p>
               <p>— E închis cu lacăt.</p>
               <p>Jupânul arăta cheia, Goleman pufni. O fi închis cu lacăt, dar când se așează împrejur călăreți înarmați, se mai deschid porțile, și zece lacăte să aibă.</p>
               <p>— Altın kılıç her kapıyı açar, zise jitnicerul, care vedem că știa turcește mai bine decât pământenii care nu știau deloc. După încântarea care i se citea pe față, trebuie să fi fost tot vreo vorbă de duh învățată la curtea Împăratului unde fusese el.</p>
               <p>— Ciunguvăii nu fură, îl asigură Pavăl. Dacă nu deschidem noi, ei nu deschid cu de-a sila.</p>
               <p>— E și biserica lor, pe partea cealaltă, preciză Chifor imediat. Și altcineva n-are cine, numai dinspre noi sau dinspre ei.</p>
               <p>— E și biserica lor? se miră Goleman.</p>
               <p>— E a noastră. Dar e și a lor... se încurcă Pavăl și până să-l împingă pe Chifor, taci din gură, acesta sări cu explicații:</p>
               <p>— Ei au dezlegare de la prooroc să se poată ruga în orice biserică a lui Dumnezeu; și la jidovi au voie, și la noi. La pravoslavnici nu, că au trei dumnezei.</p>
               <p>Goleman clătina din cap și se închina iarăși tăcut, în felul lui străin, anatema. Jitnicerul făcu la fel, el cu degetele adunate cum trebuie. Dintre Rădeni nu se crucea nimeni.</p>
               <p>— Dar vedeți că în biserica noastră ei intră, explică Chifor.</p>
               <p>Gură-spartă Chifor ăsta, se supăra Pavăl, dar se vede că nu-și putea da pe față nemulțumirea. Ca să aibă cu ce să-i pârască Goleman și cu jitnicerul. Chifor continuă:</p>
               <p>— De partea lor, unde-i minareaua. Acolo au găsit loc de rugăciune.</p>
               <p>— Vin doar și lasă murdării pe-acolo, îl contrazise Pavăl.</p>
               <p>— Petrec și nopțile uneori, întări Ioniță. Lasă spoiala râcâită cu săbiile lor ca sălbatici ce sunt și noi uite că n-am mai spoit-o demult și-a și început să se vadă peretele vechi și murdar.</p>
               <p>— Are să afle Vodă de acestea toate, jupâne, preveni Goleman.</p>
               <p>— Dacă află Vodă... întări și jitnicerul.</p>
               <p>Pavăl nu răspunse decât cu o privire neagră. Bogomir arătă un loc al zidului unde spoiala căzuse:</p>
               <p>— Era zugrăvit înainte.</p>
               <p>Unde căzuse tencuiala galbenă se vedea vopsit, scorojit, cu figuri, aripi și cununi și arătări goale. Deschiseră ușile la biserică și popa înaintă în interiorul întunecat și mirosind a mucegai și igrasie plutind în aerul negru închis între pereții crăpați și dezlipiți. Jărtăvnicul rămăsese prăfuit în mijloc, cu un macat cu cusătură cine știe de când nu mai intraseră. Bogomir îl scutură, se ridică un nor de praf.</p>
               <p>— Hai Bogomire, pune pirostriile mirilor, să nu întârziem.</p>
               <p>Pentru nuntă erau ei aici. Stana rămăsese afară din biserică, uitaseră toți de ea. Ioniță, mirele, se învârtea și el pe lângă Pavăl și pe lângă Goleman și o lăsase și el afară. Când se văzu deodată căutată de toți Stana începu iar să țipe că ea nu intră în biserică. Cum să nu intre, păi nu pentru nuntă veniseră aici? Ioniță fugi după ea să o prindă dar Stana țipa, nu și nu, lasă-mă.</p>
               <p>— Nu intra nici tu, Ioane, striga Stana. Pavăle, oprește-l!</p>
               <p>— Să lăsăm atunci, zise Ioniță împăciuitor. Cum facem?</p>
               <p>Bogomir propuse atunci rezonabil să se procedeze la punerea cununilor afară, în fața bisericii, și nu înăuntru. Stana se mai liniști și Ioniță reuși să pună mâna pe ea și o aduse ca pe-o prizonieră, ținând-o strâns de braț, ciufulită și cu marama strâmbă. Găsiseră înăuntru odăjdii cu rucaviță, omofor și epitrafil, prăfuite toate și Bogomir le îmbrăcase în locul anteriului ud și murdar. O cădelniță argintată găsită în colț i-o dădu lui Chifor care o bălăngănea acum și se distra auzind clinchetul lanțului. Încercă să o aprindă.</p>
               <p>Afară ciunguvăii se adunaseră și ei în pâlcuri. Aceia dintre Rădeni care îi urmăreau îi auzeau vorbind între ei și se întrebau cu frică nemărturisită, ce-or vrea? Și uneori li se părea că le făceau semne cu mâna și-arătând înspre biserică dar nimeni nu înțelegea ce voiau căci limba lor le era străină. Rădenii duceau mâna la șerpar, junghiul era la locul lui, apoi priveau pe sub sprâncene, cu capetele întoarse spre sine.</p>
               <p>Bogomir își vedea de treabă. Mirelui i se cuvenea cununa care în frunte avea o semilună. Mireasa și ea avea pe chinga ei un soare aurit.</p>
               <p>Bogomir ținea cununile în cele două mâini gata să le pună pe capetele mirilor.</p>
               <p>— Cum așa? Luna bărbatului și soarele femeii? întrebă jitnicerul, nedumerit.</p>
               <p>— Așa-i obiceiul.</p>
               <p>Jitnicerul se gândi puțin apoi hotărî el că are ceva de zis și ridică mânuța grăsulie să ia cuvântul dacă se poate.</p>
               <p>— Nu se poate, îi luă Goleman vorba din gură.</p>
               <p>— Așa e lăsată rânduială, explică Bogomir cu însuflețire: luna e însemnul împărătesc, și se cuvine bărbatului iar soarele rămâne femeii.</p>
               <p>Gospodin se scărpina la ceafă. Cum o întorcea Bogomir ăsta. Drept că jumătatea de lună era semn al Împăratului cocoțat în vârful tuturor geamiilor și chiar în vârful tuiului lui Vodă.</p>
               <p>— Cum arată îndreptarea Ieremiei, preciză Bogomir.</p>
               <p>— Cum arată îndreptarea tatei, mă, îndreptă Pavăl cam printre dinți.</p>
               <p>— Împărătesc? se dezmetici Goleman. Vă închinați la semnul lunii cu păgânii la un loc.</p>
               <p>— Nu-i așa... se apără Pavăl.</p>
               <p>— Nu-i bun obiceiul, anunță Goleman.</p>
               <p>— Nu-i bun obiceiul, repetă gospodin.</p>
               <p>— De ce să nu fie bun obiceiul? îi repezi Pavăl pe amândoi.</p>
               <p>— Chiar, ce-are obiceiul? întrebă jitnicerul și se și dezechilibră, transpirat; număra apoi ceva pe degețelele grăsune, ce-o fi fost socotind el acolo.</p>
               <p>Goleman tăcea, dar întorsese capul și-l fixa pe Pavăl. Trecu un timp în tăcere, se trezi gospodin edificat:</p>
               <p>— Așa e! Dimpotrivă! zise el, apoi văzând că nimeni nu înțelege: Nu, nu! După cum s-a spus: ăă... da, în sfârșit, vreau să zic: soarele se cuvine bărbatului!</p>
               <p>Și se mai uită o dată la degete. Nu se înțelegeau ușor vorbele jitnicerului.</p>
               <p>— Jupâne dragă, reluă jitnicerul, să ne ierți dar am venit crezând că e nuntă de creștini; iar tu ne chemi la nuntă de păgâni și nu de creștini. Ce obiceiuri sunt acestea, așa e, Goleman dragă, zi și tu? Așa-i că nu se poate? Nu se poate. Să ne ierți că nu putem sta să mărturisim căci noi suntem de legea lui Vodă.</p>
               <p>— Gospodin... îl reținu Pavăl.</p>
               <p>Unde era să plece, în mlaștina plină cu ciunguvăi? Pavăl se gândi, se răzgândi; să se certe cu omul lui Vodă?</p>
               <p>— Soarele bărbatului și luna femeii, insistă jitnicerul îmbufnat care acum era hotărât cu mâna dreaptă  ținându-și degetele în poziția în care își terminase socoteala de parcă tocmai ar fi fost fericit sfânt de vlădica și i s-ar fi zugrăvit chip la mânăstire.</p>
               <p>— Bogomire, pune-le dimpotrivă! ordonă Pavăl. </p>
               <p>Ce? </p>
               <p>— E zi de nuntă, explică Pavăl, hai să fie, gospodin, Glavamârcea se supune lui Vodă. Fie!</p>
               <p>Dar nu, că stai, că se băgă Bogomir acum, că-i veni lui o idee:</p>
               <p>— Nu, nu! Gospodin, acestea sunt exighisis metafizic al prohorisirii dumnezeieștii evsevii iar nu mateologhie deșartă!</p>
               <p>Pavăl îl strânse de mână deoparte pe popă și-i zise încet și printre dinți cu ochii fixați pe Goleman și pe jitnicer:</p>
               <p>— Lasă, părinte...</p>
               <p>— Eu sunt popa!</p>
               <p>— Lasă părinte.... repetă Pavăl printre dinți, să nu audă și ceilalți.</p>
               <p>Bogomir, nu și nu. Jitnicerul auzise totul, la fel și Goleman.</p>
               <p>— Popă numit de tine, jupâne, zise acesta.</p>
               <p>— Așa e! se apără atunci Bogomir cu convingere. Eu, eu sunt popa! Soarele usucă pământul cu foc, femeia usucă patul bărbatului și-l zidește trainic pe tărâmul cununiei. Iar unde bărbatul e însemnat cu jumătatea de lună împărăteasă a pământului purtătoare de soare e mireasa. Cum spune la corintheni, treisprezece capete stih...</p>
               <p>— Noi avem credința aceasta de când nu se născuse tat-tu, mă! îl repezi Pavăl. Apoi îl strânse tare de mânecă, îl trase înspre el: Lasă pe corinteni, părinte,vezi mai bine de cununile mirilor!</p>
               <p>Avea Pavăl ochii aprinși de furie. Popă mi-a trebuit. Bogomir se sperie, se dădu un pas înapoi.</p>
               <p>— Nu, nu!... făcu el încurcat, apoi cu un efort își adună toată ființa și decretă: Legea e lege!</p>
               <p>Pavăl se stăpâni, se apropie și-i spuse la ureche:</p>
               <p>— Mai lasă, părinte, învățătura... S-a speriat gospodin, vezi, trebuie să intrăm și noi în rândul lumii...</p>
               <p>— Nicidecum! răspunse Bogomir cu voce tare. Popa sunt eu iar legea e una! Dacă nu le punem după lege, eu nu le pun!</p>
               <p>— Dă-le dracului de cununi! scuipă Pavăl printre dinți.</p>
               <p>Ioniță îl luă și el cu binișorul pe Bogomir:</p>
               <p>— Sfinția ta, dacă nu le pui tu, cine să le pună?</p>
               <p>Dar Bogomir în mijlocul acțiunii și văzând că el e în poziția din care hotărăște cum se face nunta își pierdu iarăși darul vorbirii și bolborosi aproape cu lacrimi:</p>
               <p>— Da... șpunălemneștine!</p>
               <p>— Vezi să nu pierzi locul...</p>
               <p>Locul lui. Al dracului. Pavăl cu locul.</p>
               <p>— Pune-le!</p>
               <p>Bogomir rămase nemișcat în fața tuturor. Se codi. Se răzgândi. Se întoarse cu spatele, se întoarse la loc. Le puse până la urmă abia doar pe vârful capetelor fără tragere de inimă. Poftim, faceți cum vreți. Se îndepărtă. O mână străină, a lui Pavăl sau a altcuiva din spate le împinse apoi cu forță pe capetele mirilor, pirostriile fiind chingi de fier de gemură mirii sub ele, dar ca mirii la nuntă, îngrijiți să nu-i râdă lumea-n sat.</p>
               <p>— Au, strigă Stana când nu mai putu. Au!</p>
               <p>— Așa, își freca mâinile jitnicerul, satisfăcut.</p>
               <p>Ioniță și el se strâmba sub tăria cununilor de fier dar pe muțește și fără să chițăie.</p>
               <p>— Gata! Ai văzut, gospodin, legea noastră? Popa al nostru cel înfocat? Asta e! Suntem și noi de-acum creștini, se cheamă! Creștini, ca toată lumea, și Pavăl își întinse mâinile în față, scuturându-le una de alta, părea că zice, gata.</p>
               <p>Doar că gospodin nu se dumirise cu ce se întâmplase cu pirostriile cu soarele și cu luna; dădea din cap îngăduitor că poate fi, cum nu; apoi dădu din cap că nu, apoi din nou că cine știe, să vedem; privi apoi înspre Goleman care era mohorât; scutură atunci din cap hotărât că nu. Dar Stana aruncase deja cununa pe jos și plecă supărată. Ioniță porni după ea să o liniștească. Stana se opri, îl așteptă să se apropie și-i smulse cununa de pe cap și-o aruncă tot pe jos; se întoarse și plecă mai departe.</p>
               <p>— Și Bogomir ăsta, blestema Pavăl printre dinți, uite ce popă ne-am găsit, de le știe pe-ale noastre mai bine ca noi și-o să ne certe cu stăpânirea!</p>
               <p>Jitnicerul stătea la mijloc neștiind ce să zică și ce să facă, privind alternativ între Bogomir, Goleman și Pavăl care se găsea cu Chifor într-o parte, lângă minaret. Mirii se opriseră mai încolo, Ioniță îi zicea ceva Stanei care se agita și nu voia să audă. Cum stăteau ei așa, Chifor îi arăta lui Pavăl ceva pe jos, niște trunchiuri subțiri de pom, desfrunzite și descojite; chiar acolo lângă turn.</p>
               <p>Ce-or căuta? se întreba jitnicerul. Pavăl se așezase pe vine și zgâria cu unghia lemnul aracului, verde și zemos. </p>
               <p>— Cireș și ăsta, mă. Uite! zise el, tare ridicând unul din aracii pe care îi găsiseră pe jos.</p>
               <p>Întorseseră toți capetele privind după semne împrejur. Uitaseră și de nuntă, de cununi și de tot când deodată: </p>
               <p>— Hoața!</p>
               <p>Era Bogomir, fugea de rupea pământul în urma unei fetițe sprintene ca o veveriță; își pierdu echilibrul, mai-mai să se prăvălească, se sprijini cu brațele de pământ, se puse iarăși pe picioare și porni mai departe. Când fetița ajunse în dreptul lui Pavăl privi în urmă după Bogomir; acesta se apropia împleticit; fetița îi căuta ochii jupânului, neliniștită, ca și cum ar fi vrut să vadă dacă omul acesta, Pavăl, o poate proteja cumva.</p>
               <p>— Ce faci tu aici! o certă Pavăl.</p>
               <p>Fetița îl privi doar cu ochii ei ascuțiți de tătăroaică. Nu părea deloc înfricoșată de Rădenii înarmați și înalți. Se strecură imediat printre ei ca un argint viu. Ținea în mână cele două cununi. Bogomir tocmai ajungea cu răsuflarea tăiată dar prea târziu căci fetița se strecurase deja printre Rădenii de față. Unde se dusese?</p>
               <p>— Prindeți hoața! striga Bogomir dar fetița nu mai era acolo și până să se prindă cei din jur se auzi ușa minaretului trântindu-se și un hârâit de zăvor tras.</p>
               <p>— Ce s-a întâmplat? îl luă Pavăl în primire.</p>
               <p>— A furat... a furat cununile! Dacă le-ați scăpat, vezi? îi reproșă Bogomir lui Ioniță care se apropia să vadă și el ce se întâmplă.</p>
               <p>— E fetița pe care-am văzut-o ieri, zise acesta.</p>
               <p>Se apropiară toți de poarta minaretului, de lemn solid și inspectau ușa pe care o trântise fetița după ea. Închisă bine.</p>
               <p>— Turnul era gol?</p>
               <p>— Aici au zidit-o pe Iea, se auzi tânguitul ascuțit al Stanei. Au zidit poarta să nu poată ieși.</p>
               <p>Stana cu tângurile ei sădea neliniștea în toți. Ce s-a întâmplat? întreba careva din spate. Au furat cununile, auzi. Mai bine așa, se-auzi un glumeț. Lui Pavăl nu-i prea venea să râdă. Bogomir luase unul dintre aracii de jos și începuse să bată cu el în ușă, la început copilărește, apoi tare, să lovească în mecet. Rădenii se uitau prostiți. Bogomir lovea cu ură.</p>
               <p>— Uite mă ereticul cum lovește în sfânta biserică! zise Pavăl cu năduf.</p>
               <p>Se apropie de el și-l trase de mânecă, lasă Bogomire, Chifor la fel. Lasă părinte, se ruga, lasă mecetul în pace. Dar Bogomir, cuprins de o sfântă mânie lovea zidul cu aracii, lovea ușa minaretului, lovea împrejur cum se nimerea, cădeau coji de tencuială de pe peretele rotunjit.</p>
               <p>Bogomir loveau de zor poarta cu aracii alăturați ca niște sulițe și ar fi putut-o deschide fără îndoială dacă, deodată, din spatele minaretului nu s-ar fi apropiat amenințători un pumn de ciunguvăi. Rădenii care rămăseseră spectatori îi văzură primii, unii traseră junghiurile. Bogomir nu-i văzuse și continua să lovească  cu sete poarta minaretului.</p>
               <p>Unul dintre călăreți ieși atunci din rândul ciunguvăilor, se apropie de Bogomir. Acesta, când își dădu seama, se îndreptă de spate, cu aracul în mână, rămase față în față cu călărețul.</p>
               <p>— Ce?...</p>
               <p>Călărețul ridică mâna și o duse către capul lui Bogomir, de parcă ar fi indicat ceva; popa își trase capul între umeri cocoșându-se, fără să înțeleagă. Se priveau în ochi de aproape și ochii negri ai păgânului îl speriau pe popă, ochi așa negri că aveau reflexe albăstrui, ca rădăcina focului încinsă când faci jar din lemn uscat.</p>
               <p>— Ce vrei? făcu Bogomir speriat.</p>
               <p>Dar păgânul se apropie și-l lovi deodată peste comănac de zbură comănacul cât colo cu un sunet sec și Bogomir tresări de durere și îl lovi peste mână pe călăreț la rândul său, dar temător cumva și ușor, mai mult ca o mângâiere sau ca o rugăminte, lasă-mă în pace; duse apoi mâna la cap, unde i se vedeau acum șuvițele de păr lins pe creștetul transpirat. Bogomir se supără și începu să blesteme cu vorbe nelămurite ca cele pe care le bolborosea el uneori, vorbe grele, că se pricepea Bogomir la blestemat. Poate de aceea nimeni nici nu sări să-i țină partea. Ba chiar i se păru lui Bogomir că din spate se aude glumețul de adineauri imitând „poc!”, urmat de chicote înfundate de râs. Dar poate că i se păruse numai, eu nu cred să se fi auzit așa ceva, zic mai degrabă că Rădenii erau atât de prinși de cele ce se întâmplau că nu le ardea să râdă. Popa rămăsese încrâncenat de durere. Se aplecă să-și ia comănacul. Un cerc împrejurul capului înroșit arăta unde fusese fixat comănacul atâta amar de vreme. Îl ridică și-l puse repede la loc pe locul înroșit al bubei iar fața i se strâmbă. Păgânul se ținea crunt. Făcu un gest brusc, Bogomir se dete înapoi speriat; păgânul zâmbi a râde atunci și se întoarse liniștit sub faldurile verzi-albastre ale veșmântului său. Se așeză  în dreapta fetiței de adineauri. Bogomir se străduia să-și deschidă fălcile să spună ceva, se auzea numai un zgomot nelămurit. Tăcu Bogomir, tăcu de tot.</p>
               <p>Răsăreau acum ciunguvăi înarmați în jur, se înmulțeau și se apropiau. Își traseră oamenii junghiurile ca să se vadă că sunt înarmați. Goleman văzuse și el cele se întâmplau; în timp ce Bogomir își vărsa nervii, el făcu semn lui Pavăl să treacă alături cu toții. Trecură toți în pridvorul bisericuței. Văzând că Bogomir tot nu vede ce se întâmplă, Goleman îi lăsă pe ceilalți, se apropie și îl luă de guler pe popă, aproape că-l târî după el. Bogomir se mai zbătea încă, închipuindu-și poate că nu vor să-l lase să ducă sfânta sarcină la capăt; văzu și el într-un sfârșit siluetele colorate care se apropiau, se dezmetici. Rădenii se retrăseseră deja cu toții în bisericuță, Goleman intră după ei târându-l pe Bogomir cel nedumerit care ținea în continuare aracul în mână ca pe o suliță copilărească. Ciunguvăii se apropiau. Goleman stătu câtva timp în cumpănă, cu capul scos pe ușă, dar văzând că ciunguvăii se apropie și negăsind pesemne nimic mai bun de făcut, trânti ușa bisericuței; se închiseseră astfel toți înăuntru.</p>
               <p>Întuneric înăuntru. Tremura Stana. Tremurau toți.</p>
               <p>— Ne-au prins. Vezi cum ne-au prins?</p>
               <p>— Dacă dau foc? se alarmă careva.</p>
               <p>— Cum să dea foc? E și biserica lor.</p>
               <p>Pavăl se frământa și nu-și putea urmări firul gândurilor că prea șușoteau toți între ei. Îi șâșâi și se lăsă tăcere mirată câteva clipe; după un timp porniră șușotelile din nou. Se făcuse cald înăuntru. Mai bine n-ar fi închis ușa la biserică, poate nu s-ar fi lăsat cu încăierare. Așa au închis-o, călăreții au văzut asta și-acum ce-au să facă? Au să bată, au să încerce să deschidă? Sau poate au să-i lase în pace că i-au văzut înarmați. Caii i-au lăsat afară, dacă pleacă cu caii? N-are cum să plece cu caii, s-ar lăsa cu încăierare și or fi văzut și ei că sunt înarmați Rădenii și că nu-i de joacă; la cât sunt de jerpeliți nu cred să le vină la socoteală, nu. Nu trebuia să trântim ușa, fir-ar să fie. Pavăl se pregătea să-i reproșeze lui Goleman asta când, încet-încet, începu să se audă bătăi în zid; veneau de la zidul din fundul bisericuței, acolo unde se vedeau cele două icoane îmbrăcate. Ciuliră toți urechile încremeniți. Bătăi, da, în zidul din fundul bisericii, bătăi în zid.</p>
               <p>— Aștia unde se-așează, bat.</p>
               <p>Vorbise glumețul de adineauri. Trecură câteva momente în tăcere; se auziră în întuneric câteva pufnete de râs. Zâmbi și Pavăl, bucuros și el mai mult de râsul celorlalți, dar cine văzu, că nu văzu nimeni.</p>
               <p>Ce-aveau să facă? Ciunguvăii băteau în zidul bisercii cum bătuseră zilele trecute în parmalâc. Pavăl se uită la Ioniță și Ioniță la Pavăl. Amândoi se consultară pe muțește așa cu Goleman. Jitnicerul cam tremura săracul, se vede că își aducea aminte de săgeata de deunăzi. Stând ei toți așa îngrămădiți, se auzi cum căzuse ceva la pământ de pe zidul unde băteau ciunguvăii, bum, bum, se desprinsese ceva.</p>
               <p>— Ce-a căzut?</p>
               <p>— Trebuie să ieșim, se hotărî Pavăl.</p>
               <p>Și trânti ușa de perete și lumina intra în interiorul prăfuit și cădea până în fundul bisericii, în spatele mulțimii, pe perete, unde erau agățate cele două portrete. Îmbrăcămintea de argint a lui Hristos căzuse și rămăsese în locul îmbrăcăminții căzute un pătrat cu culori mai vii decât restul peretelui; se vedea pictat pe perete acum întregul trup și nu numai fața; nu semăna a Hristos așa cum se vede în bisericile pravoslavnice ci arăta mai degrabă a șleahtic, îmbrăcat cum era în veșmânt lung ca un anteriu cu guler aspru de nutrie dar de culoare albastru murdar cumva pe năclăiala veche a zidului, cine să fi fost acel Hristos ciudat, care avea de altfel și o chingă în jurul capului, ca o coroană, așa cum erau și pirostriile mirilor doar fără lună și fără soare, numai cununa proastă de fier era închipuită.</p>
               <p>— Iată-vă și Hristosul, zise Goleman.</p>
               <p>Părea lămurit Goleman acum, spusese asta ca o constare, nu mai părea deloc uimit și nici acuzator. Dar liniștea lui nu prevestea nimic bun și Pavăl parcă ar fi preferat să-l audă ca înainte învinovățindu-i de erezie. Privea buimac la portretul zugrăvit fără să știe ce să zică. Cine-l vedea își dădea seama că vede și el acestea pentru prima dată. După un moment se smulse din zăpăceală. Îl luă pe Ioniță deoparte, îi șopti ceva și, urmat de câțiva Rădeni, deschiseră ușa și ieșiră. Ciunguvăii stăteau adunați și tăcuți unii călări, unii pe jos, veșmintele lor care semănau cu veșmântul Hristosului demascat pe peretele bisericii lor.</p>
               <p>— Cine bate în zid mă? De ce bateți în gard, mă? De ce dărâmați odoarele mă? striga Pavăl.</p>
               <p>Pavăl vorbea, Pavăl auzea căci ciunguvăii rămăseseră muți deși se îndreptaseră de spate atenți brusc la injuncția jupânului. În spate, fetița umbla de colo-colo ca un argint viu de la unul la altul de parcă răspândea ceva și călăreții erau atenți la ea și dacă n-ar fi fost un copil ai fi zis că se uită după ea ascultători. Lui Pavăl i se păru că de când apăruse fetița asta ciunguvăii nu mai erau cerșetori ci se îndreptaseră, cavaleri, și Pavăl ezita să-i lovească și să riște o încăierare. Să-i stârnească pe acești călăreți, ei cu calabalâcul nunții și porniți să facă nunta? Cine mai îndrăznise să-i lovească pe cavalerii aceștia albaștri, murdari și muți? Altceva era când împușcau la ei cu plumbi din înălțimea parmalâcului unde-și închipuiau că sunt cerșetori.</p>
               <p>— Haidem înapoi, zise Pavăl.</p>
               <p>Trântiră ușa bisericii, nici n-o mai închiseră, despiedicară caii, porniră înapoi. Ciunguvăii îi urmăreau din ochi și se vede că îi lăsau să se retragă fără vreun gest amenințător. După ce văzură că n-are să iasă cu bătaie, oamenii își mai traseră răsuflarea. Goleman nu pierdu ocazia:</p>
               <p>—Halal cununie, jupâne.</p>
               <p>Pavăl arătă încurcat către Bogomir. Acesta încerca să zică ceva și nu reușea. Se uitară toți la el cum se străduia să-și deschidă fălcile. Făcu doar un semn din cap. Rămase Bogomir mut.</p>
            </div>
            <div type="div2" rend="P1047">
               <head>
                  <anchor type="bookmark-start" xml:id="id___RefHeading__64866_1427395755"/>IX<ptr type="bookmark-end" target="#id___RefHeading__64866_1427395755"/>
               </head>
               <p>Rădenii se retrăseseră deci și făceau drumul înapoi uitându-se din când în spate. Un timp merseră cu teamă, punând piciorul cu atenție în pământ, uitându-se pe unde calcă și privind mereu în spate: nu-i urmăresc ciunguvăii?</p>
               <p>Nu-i urmăreau. Erau destul de posomorâți Rădenii. Țânțarii îi bâzâiau, oamenii se plesneau singuri pe umeri, pe picioare. Jitnicerul numai sporovăia vesel fără să se uite că jupânul era și el cam adus de spate și întunecat.</p>
               <p>— Zbârr! S-a dus pălăria popii! </p>
               <p>Pavăl nu prea împărtășea entuziasmul jitnicerului.</p>
               <p>— Ha, și ce mai Hristos înțolit! Tocmai când vă vedeam oameni în rândul lumii cu biserică și cu icoane argintate!</p>
               <p>Ce-i venise lui gospodin de era așa vesel. Ceva îl înveselise, vedem, dar numai pe el. Căutând tovarăș de veselie, acesta întoarse capul:</p>
               <p>— Ce-ai, Golemane? Nu mai zici nimic? Ai amuțit și tu lângă părintele?</p>
               <p>La coada șirului Goleman călărea tăcut alături de Bogomir care înainta pe jos și cu capul aplecat. Jitnicerul însă își vedea de ale lui:</p>
               <p>— Și când colo, de sub icoană, hop tătarul! </p>
               <p>— Nu era tătar! zise Goleman înfundat din spate.</p>
               <p>— Cazac, ce-o fi fost!</p>
               <p>— Nici cazac nu era. Și nu mai râde atâta, gospodin că nu-i de râs.</p>
               <p>— Dar ce era?</p>
               <p>— Jupânul să spună!</p>
               <p>Dar Pavăl tăcea și cu capul clătinându-se în ritmul pașilor calului privea în gol.</p>
               <p>— Jupâne, zise Goleman. Tu îți dai seama ce-ai tu acolo? Am văzut ce n-am văzut vreodată: biserică cu minarea, Hristos cu gușă, cu anteriu și cu brâu larg la burtă, cu mâneci și îmblănit cu blană de sobol, cu hanger scump bătut cu olmazuri...  Afurisit să fie cel care mai calcă în așa biserică!</p>
               <p>— Lasă măi Golemane, mai încet, să punem dajdia mai întâi și-apoi om vedea, zicea jitnicerul împăciuitor că el era om bun și nu voia să se certe oamenii că e bine să ne înțelegem cu toții, nu-i așa.</p>
               <p>Pavăl întoarse capul și el către Goleman, muncit fiind, vedem, de zisa lui de adineauri:</p>
               <p>—Cum să las gospodin? Cum să las? făcu țiganul furios.</p>
               <p>— Am să-ți povestesc ce știu că s-a întâmplat. Cum s-a ajuns aici... zise Pavăl.</p>
               <p>Și arăta împrejur cu mâna smârcurile.</p>
               <p>— Nu e nevoie de nicio poveste. Noi o să ne ducem, zise Goleman.</p>
               <p>— O să ne ducem, întări jitnicerul, apoi se întoarse nelămurit către Goleman: Adică de ce să ne ducem?</p>
               <p>Jitnicerul nu mai așa vesel, îl întreba pe țigan cu zâmbetul tăiat.</p>
               <p>— Nu mai avem ce căuta aici.</p>
               <p>— Pe undeva ai și tu dreptatea ta, conveni jitnicerul cordial după ce se gândi puțin. Păi aia-i biserică? Are și Goleman dreptatea lui. Așa-i jupâne? Așa-i că are dreptate? Are!</p>
               <p>Și-i dădea cu cotul lui Pavăl ca și când Pavăl ar fi fost tovarășul lui, el gospodin al lui Vodă și Pavăl, jupân în Craină. Dar Pavăl nu părea prea încântat de tovărășia aceasta deși mergea călare în pas cu omul lui Vodă și scuipă numai într-o parte, pe jos, ca un mojic iar gospodin se întoarse scârbit, oameni necuviincioși; zice bine Goleman, ar trebui să ne grăbim, să punem dările odată și plecăm.</p>
               <p>— Așteaptă că am să povestesc ce s-a întâmplat, repetă Pavăl.</p>
               <p>Convoiul de Rădeni se apropiase de parmalâc, se vedeau acum ciunguvăii rămași pe lângă corturi. Câteva femei laolaltă spălau rufe, turnau apă din burdufuri de piele, puțină apă, turnau pe rufe cu economie apoi le apoi frecau în albie. Când la ei în sat curgea apa peste tot, sălcie cum era, nu puteau s-o mai stăvilească. Pavăl dădu ghes calului să iasă în față și strigă la unul din paznicii de sus de la parmalâc. De sus se auzi poruncă, se deschise poarta, intră alaiul abătut și cam înfricat și privind în stânga și în dreapta să nu pățească ceva, dar ciunguvăii cei de la biserică rămăseseră acolo și cu atât mai bine; poarta scârțâi în spate și se trânti; se traseră zăvoarele.</p>
               <p>Ajunși acasă la Pavăl, coborâră de pe cai, intrară jos la cramă. Jupâneasa cea harnică pregătise iarăși tăvi pete tăvi și oale fierbinți cu bucate. Pavăl îi îndrumă pe oamenii lui Vodă să coboare în culă și își văzu de treabă prin curte printre argați. Când intră și el, ștergându-se pe frunte, oamenii erau așezați la masă, mâncăruri întinse pe masă și Goleman zicea:</p>
               <p>— Vodă are nevoie de pace cu Hanul. Nu poate să vadă hotarul de sus ars în fiecare an pentru că Glavamârcea nu plătește dijmă și nu ține credința țării.</p>
               <p>— O fi, se băgă Pavăl, și ce-are să facă? Până să strângă puști să bată hotarul, se schimbă iar. </p>
               <p>— O să găsim o împăcare, Goleman dragă, ai răbdare, ai răbdare, zicea jitnicerul transpirat.</p>
               <p>Erau bucate pe masă, iarăși. Gospodin trecu un copan de pui prin usturoi. Of. Bine e să mai te și odihnești. </p>
               <p>— Ziceai de o poveste? bolborosi jitnicerul  cu gura plină de mujdei și cu ochii mari.</p>
               <p>— Să vă spun povestea atunci, zise Pavăl. Păi  muntenii care ne găsim aici, noi, Rădenii, adică. Ne-am așezat aici.. demult. Împinși de... cine? Mai știu eu?</p>
               <p>— De cine?</p>
               <p>Jitnicerul rămăsese cu bucata trecută prin gură la jumate și dumicatul nemestecat și gura căscată. Niște stropi de mâncare săriră pe masă și gospodin se îngriji repede să-i șteargă cu mâneca. Pavăl începu să tușească, se bâlbâi, se înecă. Într-un sfârșit spuse:</p>
               <p>— Adică, cum am  fi eu și tu, și eu vin  și mă așez la hotar și tu... pricepi? Pe vremea aceea, adică... cum să vă lămuresc... </p>
               <p>Pavăl se uita în jur poate-l ajută careva să-i explice jitnicerului cum și când se petrecuseră ce voia el să povestească dar nimeni nu știa ce voia el exact să spună. Trase aer în piept și porni din  nou, curajos:</p>
               <p>— Pe vremuri, adică, ce mai...</p>
               <p>Căuta cu mâna în spate peretele să se sprijine. Se întoarse către unul dintre Rădeni, așezat pe colțul laviței, bătrân, alb și mustăcios și care se ținea drept și în putere:</p>
               <p>— Spune tu moșule, mai bine, vrei? Vremurile părinților tăi? Ce vremuri au fost alea? Cum să-i lămuresc?</p>
               <p>Și-aici Pavăl se înecă, tuși, își reveni;  îi puse  în sfârșit  mâna pe umăr moșului, îl privi și-i zise:</p>
               <p>— Povestește tu, moșule...</p>
               <p>Și jupânul se trase deoparte în colț, cu capul între umeri. Acolo se nimerise că se așezase Bogomir dar îi făcu semn cu mâna și Bogomir se ridică repede de pe scaun iar jupânul se așeză în locul lui. Adus de spate, Bogomir se duse mai încolo, căutând un loc lângă Ioniță dar și acesta îl împinse cu cotul și plecă și de lângă el și se puse alături lângă jitnicer. La fel, nici jitnicerul nu-i făcu loc și se duse tocmai în celălalt colț unde Goleman stătea pe scaun și cu picioarele întinse, ascultând cele ce se spuneau cu ochii închiși. Simțind că se apropie Bogomir, Goleman deschise ochii, îl văzu pe cum se așează mut alături ca un câine bătut. Închise ochii la loc. Bogomir rămase acolo și răsuflă ușurat.</p>
               <p>Cât despre moș, era moș bătrân, poate cel mai bătrân dintre Rădenii de față; se vede că era luat prin suprindere; privi împrejur după ce pricepu că jupânul îl poftește să ia cuvântul; își mângâie mustățile, se îndreptă de spate și zise:</p>
               <p>— Ascultă, gospodin jitnicer și dumneata chir Golemane... ascultați: în vremea părintelui meu au coborât muntenii...</p>
               <p>— Tocmai cum  voiam să zic și eu... se supără Pavăl și oamenii se întoarseră mirați către el.</p>
               <p>Pavăl se pusese pe scaun supărat, cu mâinile încrucișate și se frământa și nu-și găsea locul. Pavăl jupânul știa să împungă cu vorba dar vezi că se încurca și nu știa să povestească să te ungă la suflet, că nu poate omul să le știe chiar pe toate. Moșul zâmbi pentru sine, își drese vocea și ridică bărbia zicând cu bunătate:</p>
               <p>— Ascultă și dumneata, jupân Pavăl, chiar dacă știi... Poate vei învăța ceva...  În vremea părintelui meu au coborât muntenii tineri, mustăcioși, cu fiare  și căruțe, împinși de foame și de acângiii pașei; lăsați fără  case de răzmeriță. S-au așezat aici lângă hotar, pe-atunci nu era mocirlă ci pământul se ținea tare sub picioare în Craina Glavamârcei! Tata-mi spunea  c-a fost o  vreme când Noapteșa  curgea cu lene și  se vărsa în jos la mare și pe vremuri se-aduna crapul cel gras și alb în iazuri și se zvârcolea în desișuri de peștime de umplea luntrea pescarului cu pește doar trecând; iar șerpii cei cu colți de apa-adâncă și sărată urcau din mare pe Dunăre până aici la gura Noapteșei în apă dulce și apucau din porcușori pe cei mai grași în dinți și îi trăgeau după  ei în fundul mării  să-i sfârtece acolo; dar  tot degeaba, că a doua zi  și  mai mult pește se zbătea încai în gârlă de rupeau plasele pescarilor. Așa vremuri au prins părinții noștri; dar vezi că oamenilor le-a fost frică de hergheliile ciunguvăilor și-au zidit parmalâc  și-au stăvilit apa cu gard de bulumaci și  n-au îngrijit și l-au lăsat să se reverse pe pământuri după cum vedeți de s-a înmuiat de tot pământul în ziua de azi. I-au împins pe ciunguvăi  în sus spre câmpul cel tătar; aceștia au plecat și când s-au dus, duse cu ei au fost și tainele pământului; rutenii care mai erau pe-aici, s-au dus și ei și nimeni n-a mai ținut socoteală de gropi și văgăuni și pești și iazuri; bulgarii, s-au suit în deal după cum știți...</p>
               <p>— Moșule, am aflat acestea... întrerupse Goleman  dar moșul continuă:</p>
               <p>— Tătarii lui Carahan pe cei  de-aici îi țin de rătăciți și de schismatici, cum ne țin și pe noi pravoslavnicii, deși nu noi ci ei s-au despărțit! Așa să știți! Cât despre ciunguvăi, Carahan nu prea-i primește  printre ei, să știi, nici după coada cailor; o dată doar în an au obicei, se strânge toată tătărimea răzlețită în câmpii Ucrainei, de-aici și până-n la marginea oblastului, acolo unde pământul se sfârșește și fierb osândiții iadului legați...</p>
               <p>— Jupâne, de ce nu spui tu mai bine lucrurilor mai pe nume?</p>
               <p>— Acum, acum  ajung la bubă, continuă moșul.  Rădeanul i-a fost om de oaste Hanului  celui  bătrân, și s-a înălțat căpitan prin îndrăzneală, cu ceata lui de munteni.  Căci Hanul  însuși îi știa de frică iar jupân Rădean se chema pe el  însuși hetman în Podolia și dăduse zvon că strânsese saci și lăzi de grivne lucitoare prădate la păgâni și-și arăta  chiar oaste moldovenească cumpărată în spate; dar neîncercată oaste, vezi, că pământenii noștri dacă-i scoți de lângă vatră cu posmagi și cu jumări  și-i duci la război, nu-i tot la fel precum tătarul cel uscat  care se naște-n șa și moare tot în șa, vezi tu; dar el strânsese ceată de zaporojeni răzleți, urmați apoi de tătari nestatornici tocmai de la apa Niprului ce-au rămas acum la Glavamârcea și care se cheamă ciunguvăi în zilele noastre; iar Leahul când auzea că își spunea hetman dădea din cap a îndoială și nu zicea nici da nici ba dar totuși  îl cinstea că-i ținea hotarul din răsărit în pace la vremuri grele de răzmeriți. Și îi spunea în taină că-l ține mai mare decât chiar Hanul cel bătrân. Rădeanul, mânz neumblat a pus ochii pe Hânița, tătăroaica  frumoasă cu puf mijit deasupra buzei  și-au furat-o și-au adus-o aici în Craina Glavamârcei de-au făcut-o nevastă. Tătarii de unde au furat muierea au bătut ce-au bătut, dar muntenii s-au ținut bine la parmalâc. Și-acum îl vezi pe Carahan cel tânăr, în fruntea oștilor revărsate ale Crâmului, că se închină la cel bătrân ca la Dumnezeu din cer și călăreți au mulți  și când oștesc deasupra câmpurilor  seci le bate vântul prapurii cu chipul Carahanului bătrân  țesut cu aur, care de frumos era frumos deși de tot  nevolnic; vă zic acestea ca să știți.</p>
               <p>— Așa, așa, făcea jitnicerul înfulecând.</p>
               <p>—  Ia mai taci, gospodin.</p>
               <p>Goleman se închina a îndoială cu închinătura lui străină. Jitnicerul, repezit, tăcu amărât, se uită pe sub sprâncene apoi la Pavăl ca un copil pus la colț. Se uită repede în jur să vadă dacă auziseră ceilalți zisele  lui Goleman. Auziseră, cum să n-audă.</p>
               <p>—Ai văzut gospodin ce răutăți se află în biserica acestor oameni. Nu trebui aplecat urechea la poveștile lor căci sunt la fel de rele ca biserica. </p>
               <p>Dar jitnicerul se dusese supărat în partea cealaltă a încăperii și ridica fără rost din umeri din când în când. Moșul își reluă vorba:</p>
               <p>— Așadar... Rădeanul cel muntean cu Hânița cea păgână? cine să-i cunune? Pravoslavnicii nu cunună creștinul  cu păgâna și nici  tătarii nu se cunună cu de-ai noștri. Atunci  ca să-i împace, Împăratul a venit în rădvan tras de armăsari și le-a dat dezlegare să se așeze în Craină și-a binecuvântat mecetul. Au pus preot dintre bulgarii din  Glavamârcea  și i-au cununat după legea pavlichiană, că de legea asta erau și ei pe vremuri. Și-au făcut nuntă, Rădeanul cu cunună de  soare și Hânița cu cunună de  lună, după obicei. Și-așa a rămas legea Glavamârcei chiar după ce bulgarii au plecat și muntenii au rămas. </p>
               <p>— Foarte frumos, moșule, făcu Goleman cum stătea el pe scaun, ușor adus de spate și întins, cu picioarele lungite și încrucișate înainte și cu bărbia lăsată în piept.</p>
               <p>Întoarseră oamenii  capetele. Vorbea Goleman câteodată așa, absent, fără să-și ridice privirea, fixând vreun colț îndepărtat undeva și parcă nu om vorbea ci vreo jiganie înfiorătoare care știa ceva groaznic  și vedeau toți că are putere și îi cam treceau fiorii că nu știau la ce să se aștepte; și învățaseră să le fie frică de acest trimis  al lui Vodă cum se vede că și jitnicerului îi era frică de el.</p>
               <p>— Foarte frumos, moșule. Îndrugă-ne la povești! </p>
               <p>— Goleman dragă, nu e cazul...</p>
               <p>— Cine știe, poate lui gospodin o să ajungă să-i și placă... insistă Goleman iar jitnicerul tăcu din gură roșu de rușine. Goleman nici nu-l băgă în seamă ci continuă:</p>
               <p>— Ce zici tu moșule e frumos și bun! La vârsta matale nici nu mă miră. Dar nu e ce s-a întâmplat! Sau poate ce nu știi nici tu, și nici jupân Pavăl nu știe, e că la scaun se găsesc hârtii și din acele înscrisuri pe care scrie lucrurile, după cum s-au întâmplat, scrie. Și uite, eu, care  n-am călcat în viața mea aici până azi, am să-ți spun ție mai cu de-amănuntul  cine-a fost moșul domniei tale!</p>
               <p>— Goleman e trimisul lui Vodă la Ghiray, explică jitnicerul.</p>
               <p>— Vodă știe, Hanul știe și crainicii  umblă cu vești, căci nu sunt muți ca popa ăsta al vostru, zise Goleman.</p>
               <p>Bogomir se auzi și el numit și dădu din cap că da. Apoi înțelese despre ce e vorba și scutură din cap că nu.</p>
               <p>— Toată lumea știe, continuă Goleman. Și n-a fost jupânul Rădeanul niciun ataman, să mă ierte Dumnezeu. Că nu vreau să spun rău despre părintele lui ci doar adevărul. Iar hanul vrea să i se dea înapoi o datorie veche.</p>
               <p>— Ce datorie, chir Golemane? vru să știe Pavăl.</p>
               <p>— Datoria pe care o știi bine.</p>
               <p>— Ba nu știu. Ce datorie? Hânița? Hânița  e moartă demult. Oamenii nu sunt nemuritori. Pe cât s-au  spus, moșul meu Rădeanul a furat-o lui Carahan bătrânul de-au făcut nuntă chiar la biserica de-ai văzut-o.</p>
               <p>— Nu. Cere capul Rădeanului.</p>
               <p>Capul Rădeanului? Capul părintelui lor adică.</p>
               <p>— Ce treabă are hanul cu capul bătrânului? E mort și el, demult!</p>
               <p>— Capul boierului Rădean care primul a așezat siliștea Glavamârcei aicea strâmbă la hotar și din care a crescut, uite, neamul vostru rău-credincios. Căci după povestea voastră Rădeanul a fost căpitan viteaz de oștiri. Ci tu ai să afli că nu căpitan a fost ci hoțoman și ticălos a fost. </p>
               <p>Ei și vezi că aici a greșit Goleman vorba căci Pavăl se întunecă și strânse pumnii și se repezi cu junghiul scos în mâna stângă, cu ochii bulbucați de furie, în câțiva pași ajunse în fața lui Goleman și-l lovi fără veste cu pumnul în obraz; lovitura puternică întoarse capul țiganului de îi și sări printre dinți pe perete scuipat sau sânge poate să fi fost; dar nici Goleman nu se lăsă și de unde era înfipt în picioare slab se repezi deodată la jupân și-l luă de guler cu ochii arzând de-l ridică aproape de pe pământ, cum era Pavăl, scund. Sluga lor, care se găsea în spate scosese și ea fierul pe jumătate. </p>
               <p>— Bagă junghiul la loc, mă, zise Goleman. </p>
               <p>Pavăl răsufla greu, luat de gât, cum era. Oamenii știau că nu trebuie să-l aduci pe Pavăl la capătul răbdării că uite ce se întâmpla dar vezi că omul lui Vodă avea ac de cojocul lui. Rădenii se încrâncenaseră toți și Pavăl, prins de gât, încercă să-și băge junghiul la loc în teaca de la șerpar și nu nimerea teaca și se strădui câteva clipe, așa spânzurat cum era, să-l potrivească fără să-l scape din ochi pe Goleman. </p>
               <p>— Jupâne, tu ai văzut vreodată potera lui Vodă? întrebă acesta tot așa, ținându-l tare și privindu-l fix în ochi. Pavăl răsufla greu în  colț cu ochii ațintiți asupra lui Goleman. Seimanii, zice, nu sunt trecuți la visterie și totuși se bat care mai de care să fie luați la poteră. Și uite eu cu gospodin jitnicer am venit în pace ca trimiși al lui Vodă iar tu mă umilești și mă bați ca pe un lotru în fața tuturor. Și nu mă cunoști cine sunt și nici nu vrei să mă cunoști.</p>
               <p>Îi dădu drumul. Sluga din spate își băgă și ea fierul la loc. Goleman se freca la obrazul lovit.</p>
               <p>— Chir Golemane, zise Pavăl în sfârșit, fiecare cu locul lui. Cum să vorbești așa de părintele meu?</p>
               <p>— Chiar așa, se puse la mijloc jitnicerul. Trebuie să ne înțelegem omenește... Ce vorbe sunt acestea? Și dumneata...</p>
               <p>— Iartă-mă chir Golemane, îl întrerupse Pavăl pe jupân. Jupânul schimbă fețe-fețe, dar cine se uita la el.</p>
               <p>— Multe se schimbă, zise Pavăl, și parcă prea deodată toate...</p>
               <p>Goleman cântări o vreme scuzele jupânului.</p>
               <p>— Poți să te superi sau nu. Hanul vrea de la ciunguvăi ceea ce ți-am spus; până nu-l mulțumesc, ciunguvăii n-au să aibă trecere la Carahan și tot pribegi și cerșetori au să rămână și-au să bată în gard. Ascultă: moșul vostru, jupân Rădean, când s-a așezat, el nu s-a așezat ca omul. Hanul vechi era mic și nevolnic, slab de boală era în acea vreme, atamanul Podoliei îi arsese averea și carele, cai și puști; mânca boala în tătarime și atamanul Zaporojiei îi era vrăjmaș și el și bătea întinderile Niprului în lung și-n lat să-i prindă, să-i ardă și să-i jupoaie; și nu găseau odihnă, și tocmai în acele vremuri tulburi s-a nimerit de-a coborât Rădeanul cu muntenii săi de la munte, flăcăi proaspeți și necopți, după cum a arătat moșul adineauri, coborâți tocmai de sub răcoarea pădurii; aveau mustăți abia mijite și verzi erau la minte; dar le-a plăcut la vreme de răzmeriță. Prinzând prilej de război și slăbiciune în vecini, se așezase Rădeanul și făcea legea aici la hotar. Puterea lui Carahan cel vechi fiind și ea slăbită, se închipuia voievod peste ogor la cap pierdut de lume; și neștiind flăcăul că doar vremelnic stau lucrurile așa. Tătarii sunt neam puternic și Împăratul nu-și uită pe cei de-o lege. Și-a crezut el că poate să-și facă țară aicea singur și mai tare decât toți; și-au prins de veste și-au strâns ceată de haimanale și-au purces în inima bărăganului unde își ascunsese Carahanul cel bătrân femeia, căci zidise acolo cetate tare și pustie pe dinăuntru la malul prăfuit al Niprului și-acolo sta închisă Hânița în an încins de secetă; și-au găsit-o Rădeanul cu muntenii lui necopți și-au bătut cetatea și ca la luna cea nouă au luat-o roabă și-au adus-o aici în Glavamârcea;  și-au dat de veste la vecini și-și închipuia că va ajunge astfel mai-mare și peste han și peste atamanul Zaporojiei el, venetic necopt la minte. Și au furat Hânița și-au vrut să facă nuntă. Și-au găsit o mână de bulgari rătăciți la hotar aici unde se putea cununa creștinul cu păgâna și s-au dat în credința lor care v-au lăsat-o și vouă ca pe o lepră. Numai că uite, bulgarii s-au trezit și s-au pravoslavnicit iar voi ați rămas de căruță!După o vreme Rădeanul  a căzut la pat galben de lângoare. S-a așezat aici în mlaștină și nu s-a mai clintit. Iar tătăroaica cu mustață, închisă  în iatacul ei din turn visa la bărăganuri arse ce le știa ea de când era copilă. Iar când vremurile s-au întors tătarii s-au găsit mai aprigi decât au fost vreodată. Iar  Carahan cel nou și-a făcut steag cu chipul celui vechi cusut cu fir de aur, cine mai știe că a fost nevolnic. Că dacă ar fi pus mâna să-l țină mai din scurt nici Rădeanul nu se încăpățâna să schimbe pământul cu mustața lui întoarsă de pui de muntean crescut în grohotișuri ci se așeza ca omul la cap de loc ca să-și ridice zid de casă creștinească în dreaptă credință pravoslavnică. Și-așa s-a întâmplat și altfel nu! Și-acum e vremea plății. Degeaba stăm să căutăm acum cine-a greșit. Vezi doar că ați rămas cu toții de căruță și vi se surpă  casele și și noaptea vă bat Ielele  și dincolo de  gard lovesc ciunguvăii... </p>
               <p>Jitnicerul umbla nelinișitit acum între jupân și Goleman, și-i suflă acestuia la ureche:</p>
               <p>— Mai încet, te rog, să nu se supere jupânul... Zorla güzellik olmaz... Stai să vedem și le-om împăca pe toate...</p>
               <p>Pavăl rămase un timp gânditor. </p>
               <p>— Rădeanul a fost îngropat în bisericuță, pe care el a ridicat-o, zise. </p>
               <p>— Hanul cere capul. Vodă vrea să îi facă pe plac căci nu pentru Glavamârcea are să se certe el cu tătarii.</p>
               <p>Pavăl se consulta cu jupâneasa în șoaptă.</p>
               <p>— Capul nu pot, e îngropat cu jupânul; dar pot să-ți dau ișlicul lui cel vechi, dacă vrei, propuse el. Are coadă de vulpe, prinsă cu smaragd.</p>
               <p>— Râzi de mine, jupâne.</p>
               <p>— Anteriul scump și alte haine ce-a purtat... poate chiar sabia. Mâner scump. Bătut în piatră de Iviria.</p>
               <p>— Nu.</p>
               <p>— Argintul... podoabe ce mai are lăsate. Scumpe toate!</p>
               <p>— Capul, jupâne. Capul Rădeanului.</p>
               <p>— Capul mortului?</p>
               <p>— Capul.</p>
               <p>Pavăl tăcea cu privirea în pământ. Jitnicerul urmărise dialogul cu interes și își aduse aminte că el e omul stăpânirii și cuvântă:</p>
               <p>— Stai, Goleman dragă, nu, uite cum stă treaba. Jupânul are plătească, așa-i jupâne, cum altfel? O să ne înțelegem noi cumva.</p>
               <p>Pavăl îi fixă pe rând pe jitnicer, apoi pe Goleman.</p>
               <p>— O să ne înțelegem, da.</p>
               <p>— Ba n-o să ne înțelegem deloc, se supără Goleman.</p>
               <p>— Da unde te crezi Golemane? interveni gospodin scos din sărite. Unde te crezi? Și se apropiase tot roșu și enervat cu brâul lui și-l împingea cu burta mai încolo pe Goleman, de unde era cu un cap mai mic dar de două ori poate mai larg la burtă; Goleman se dădu un pas înapoi, zice:</p>
               <p>— Gospodin prea cauți mereu pace; te pomenești că ai să vrei să turcești toată Țara Moldovei după rătăcirea Glavamârcei și le aduci plocoane.</p>
               <p>— Unde te crezi? urla gospodin. Să pieri din ochii mei!</p>
               <p>Îi sărise țandăra de tot jitnicerului.</p>
               <p>— Ai grijă, gospodin!</p>
               <p>— De ce să am grijă țigane? De ce să am grijă? Cine e jitnicer aici eu sau tu? Ieși afară și să nu te mai văd!</p>
               <p>Își ieșise din fire gospodin, se înroșise tot.</p>
               <p>— Să nu se supere Vodă, gospodin, când va afla. Vodă cel nou e cam supărăcios.</p>
               <p>— Să pleci de-aici!</p>
               <p>Goleman se întoarse, împinse ușa și dădu să iasă. Se întoarse din ușă doar:</p>
               <p>— Jupâne: capul!</p>
               <p>Pavăl nu răspunse. Goleman ieși apoi pe ușă afară. Jitnicerul îl fixa din spate să-l omoare, nu alta, își ieșise de tot din fire cu ochii ieșiți din orbite, capul lăsat ca un bivol și obrăjorii burduhănoși și roșii. </p>
               <p>— I-auzi popo ce se zice, arăta Pavăl lui Bogomir care rămăsese singur în colț după ce Goleman se ridicase și plecase.</p>
               <p>Ce, ce se zice, părea că se neliniștește mut Bogomir, auzindu-se iar pomenit.</p>
               <p>— Gospodin a zis să te duci după Goleman.</p>
               <p>— Să mă duc? Păi nu eu sunt popa?</p>
               <p>— Să te cam duci, părințele, că eu nu te țin.</p>
               <p>Bogomir se uită în spate după Chifor, pitit în spate după nen-su. Rădenii ceilalți, muți toți. </p>
               <p>— Nu, nu,  părintele să rămână, zise jitnicerul care-și revenea din furia de adineauri și parcă era pus pe treabă. Avem de scris la dăjdii.</p>
               <p>— Da, rămân! se bucură Bogomir.</p>
               <p>— Cum să rămână? Popă mut?</p>
               <p>— Îți tragi vorba înapoi jupâne? Hârtii n-ai, cuvânt n-ai, popă n-ai!</p>
               <p>Bogomir sări  pe ocazie:</p>
               <p>— Lasă-mă jupâne să-ți arăt ce pot face. Eu știu limba lui Vodă.</p>
               <p>Prinsese glas Bogomir. Pavăl îl măsură. Vorba tot bălmăjită îi era dar se înțelegea.</p>
               <p>— Știu chiar mai mult...</p>
               <p>— Ce vorbești mă? ...</p>
               <p>— Știu locurile goale din limba lui Vodă!</p>
               <p>Locuri goale din limba lui Vodă, auzi. Nu putea să spună Bogomir ăsta un lucru la locul lui odată, cu cuvinte ca toți oamenii, să se înțeleagă ce zice?</p>
               <p>— Ce locuri goale mă prăpăditule?</p>
               <p>— Cum ar veni, ca niște văgăuni, înțelegi, jupâne? Cum să te lămuresc? Ca niște gropane, dar în limba grămăticilor, vezi tu. Alea le știu eu.</p>
               <p>—  Să-ți fie de bine! Și la ce-s bune?</p>
               <p>— Am să-ți arăt la ce-s bune. Doar lasă-mă pe mine să vorbesc cu jitnicerul despre dijmă.</p>
               <p>Pavăl nu răspunse, jitnicerul rămăsese cu palmele deschise și nedumerit.</p>
               <p>— Ce faci părinte, ne lași aici fără lumina învățăturii tale, întrebă jitnicerul. Noi cu cine mai facem înscrisul? Sau te duci și tu? Pleacă? îl întrebă apoi pe Pavăl. </p>
               <p>— Ce treabă am eu cu țiganul? se feri Bogomir. Eu rămân aici!</p>
               <p>Tăcură oamenii. Pavăl scuipă alături. Vedem cu toți destul de limpede de-acuma că Pavăl nu era un om manierat.</p>
            </div>
            <div type="div2" rend="P1048">
               <head>X</head>
               <p>Pavăl nu mai zise nimic, arătă numai înspre Bogomir, vezi cu el. I se aduse hârtie și pană lui Bogomir care se așeză la masă și împinse pana în cerneală, dădu să scrie. Era rău tăiată pana. Luă un cuțitaș, tăie vârful, o bălăci iarăși în călimară și-acum scrisul se întindea pe foaie, frumos, ondulat.</p>
               <p>— Gospodin, cât e dijma? Dintr-o merță de grâu, ia zi, cât vine dijma?</p>
               <p>Pe masă iarăși fuseseră puse plăcinte durdulii și aburinde; unul dintre Rădeni întinsese mâna și mesteca  plăcinta cea zemoasă, o dâră de zeamă se prelinse de la colțul gurii în jos pe bărbie și jitnicerul înghiți în sec; omul văzu că se uită toți la dâra care picura acum pe masă și dădu să se șteargă cu mâneca dar nu ajungea; deveni nervos, căută un ștergar în jur și văzu în plus că mă uit eu la el și că te hobezi și tu din spatele meu să vezi ce se întâmplă și se jenă omul și se șterse repede cu umărul și se mai și opri din mestecat ca și când el n-ar fi luat din plăcintă și n-avea nicio treabă, se găsea doar și el acolo, deși se vedea clar că mai are dumicat nemestecat în gură. Rămăsese înțepenit așa, cu privirea fixată înainte, doar-doar o trece neobservat. Jitnicerul întoarse capul, privi și el tava cea fierbinte descumpănit și parcă își aminti ceva și alungă amintirea cu un semn de lehamite din mână, așa cum alungi o muscă; făcu deci semn că nu, mulțumesc; plăcintele rămaseră singure, aburinde și neatinse pe masă; dar aceasta parcă îi făcea și mai mult rău și parcă nu mai pricepea nimic, de ce e lumea așa rea, de ce să ne batem capetele atâta când uite fericirea ce la îndemână se află. Dădu totuși din mână și se uită în spate după Goleman dacă l-a văzut cum a refuzat el mâncarea, dar Goleman nu mai era acolo. Jupâneasa trecu și ea pe vârfurile picioarelor neauzită și se retrase cumințică și ce bine mirosea aerul în urma ei, să fi fost mirosul plăcinții, sau al jupânesei să fi fost, cine ar fi putut să spună, binecuvântat fie locul care a găzduit și pentru o secundă șoldurile acelea împlinite și care se găsea acum gol în urma ei, la fel de gol ca burta jitnicerului și drept în golul acela privea și gospodin săracul, că goală e și viața asta câteodată. Goleman, unde dracu umbla Goleman, îl dăduse afară. Omul cu dâra de zeamă de adineauri, văzând că am trecut la jitnicer și nu mai avem treabă cu el își mestecă acum în tihnă restul de dumicat. Iar se uită încoace speriat, iar s-a oprit. În fine, lasă-l în pace. Jitnicerul se încruntă și se strădui să se concentreze asupra problemei de impozitare pe care i-o ridica Bogomir, zice:</p>
               <p>— O merță de grâu e zece găleți în cap. Așadar la o merță de grâu, o găleată e dijma pentru Vodă.</p>
               <p>Bogomir se așeză la masă și scrise, scârțâindu-i pana pe hârtie. Pana i se împiedică de câteva ori în urzeala groasă. Cei din jur urmăreau cum înscrie, de la stânga la dreapta, semne pe hârtie, cum se oprește pana înțepenită într-o fibră și cum, cu un gest ușor Bogomir relua rotunjimea slovei acolo unde o lăsase; privea scârțâitul fascinați. După un moment Bogomir răsuflă: uite înscrisul aici, zise. Jitnicerul luă hârtia și căută locul care-l interesa pe el:</p>
               <p>— Unde-i așezarea dijmei? Citește!</p>
               <p>Bogomir își luă hârtia înapoi și citi:</p>
               <p>
                  <hi rend="italic">„</hi>
                  <hi rend="italic">După</hi>
                  <hi rend="italic"> </hi>
                  <hi rend="italic">c</hi>
                  <hi rend="italic">um </hi>
                  <hi rend="italic">Ieremia </hi>
                  <hi rend="italic">la </hi>
                  <hi rend="italic">capete cincizeci au </hi>
                  <hi rend="italic">zis</hi>
                  <hi rend="italic">: poporul meu ca oile cele pierdute</hi>
                  <hi rend="italic">  au</hi>
                  <hi rend="italic">  fost iar păstorii lor din cale au abătut și </hi>
                  <hi rend="italic">î</hi>
                  <hi rend="italic">ncă </hi>
                  <hi rend="italic">mai încolo </hi>
                  <hi rend="italic">se-</hi>
                  <hi rend="italic">arată </hi>
                  <hi rend="italic">de la miazănoapte popor și </hi>
                  <hi rend="italic">regi </hi>
                  <hi rend="italic">se ridică de la marginile pământului; ș</hi>
                  <hi rend="italic">i-avem semne </hi>
                  <hi rend="italic">mari </hi>
                  <hi rend="italic">iar </hi>
                  <hi rend="italic">noi surzi suntem și</hi>
                  <hi rend="italic"> </hi>
                  <hi rend="italic">nu </hi>
                  <hi rend="italic">vedem </hi>
                  <hi rend="italic">nice</hi>
                  <hi rend="italic">.</hi>
               </p>
               <p>
                  <hi rend="italic">Ș</hi>
                  <hi rend="italic">i iar </hi>
                  <hi rend="italic">au </hi>
                  <hi rend="italic">arătat</hi>
                  <hi rend="italic">  David cântărețul </hi>
                  <hi rend="italic">cum </hi>
                  <hi rend="italic">de s</hi>
                  <hi rend="italic">-a</hi>
                  <hi rend="italic">u</hi>
                  <hi rend="italic">  scos din groapa pieirei și din fundul mocirlei și  picioarele pe stâncă ș</hi>
                  <hi rend="italic">i-au pus </hi>
                  <hi rend="italic">și pașii ș</hi>
                  <hi rend="italic">i-au întărit </hi>
                  <hi rend="italic">iar noi î</hi>
                  <hi rend="italic">ntărim </hi>
                  <hi rend="italic">din </hi>
                  <hi rend="italic">inimă și precum vameșul fața întoarcem</hi>
                  <hi rend="italic">. </hi>
                  <hi rend="italic">Ș</hi>
                  <hi rend="italic">i î</hi>
                  <hi rend="italic">ncă auzim</hi>
                  <hi rend="italic"> </hi>
                  <hi rend="italic">Mântu</hi>
                  <hi rend="italic">i</hi>
                  <hi rend="italic">torul îndemnâ</hi>
                  <hi rend="italic">ndu-ne</hi>
                  <hi rend="italic"> </hi>
                  <hi rend="italic">Chesariului</hi>
                  <hi rend="italic"> </hi>
                  <hi rend="italic">să </hi>
                  <hi rend="italic">să dăm </hi>
                  <hi rend="italic">ce </hi>
                  <hi rend="italic">rânduit î</hi>
                  <hi rend="italic">i </hi>
                  <hi rend="italic">este</hi>
                  <hi rend="italic">; </hi>
                  <hi rend="italic">iar </hi>
                  <hi rend="italic">noi petrecem și ne lăfăim î</hi>
                  <hi rend="italic">n nesimțire</hi>
                  <hi rend="italic">...”</hi>
               </p>
               <p>— De dajdie nu scrie părinte?</p>
               <p>— I proci, i proci... trecem de proimion...</p>
               <p>
                  <hi rend="italic">„...</hi>
                  <hi rend="italic">c</hi>
                  <hi rend="italic">um</hi>
                  <hi rend="italic">  nu vezi păcătoase oame </hi>
                  <hi rend="italic">din </hi>
                  <hi rend="italic">pilde</hi>
                  <hi rend="italic">le acele</hi>
                  <hi rend="italic"> </hi>
                  <hi rend="italic">cum</hi>
                  <hi rend="italic"> </hi>
                  <hi rend="italic">singur </hi>
                  <hi rend="italic">t</hi>
                  <hi rend="italic">e zbaț</hi>
                  <hi rend="italic">i</hi>
                  <hi rend="italic">  ș</hi>
                  <hi rend="italic">i </hi>
                  <hi rend="italic">lupț</hi>
                  <hi rend="italic">i</hi>
                  <hi rend="italic">  în</hi>
                  <hi rend="italic">conjurat de</hi>
                  <hi rend="italic">  mlaștin</hi>
                  <hi rend="italic">i</hi>
                  <hi rend="italic">  ș</hi>
                  <hi rend="italic">i</hi>
                  <hi rend="italic"> </hi>
                  <hi rend="italic">ce-ți va folosi? </hi>
                  <hi rend="italic">Că ca ce îți v</hi>
                  <hi rend="italic">or</hi>
                  <hi rend="italic">  fi </hi>
                  <hi rend="italic">socotit</hi>
                  <hi rend="italic">e</hi>
                  <hi rend="italic"> </hi>
                  <hi rend="italic">semnele </hi>
                  <hi rend="italic">purtă</hi>
                  <hi rend="italic">rii</hi>
                  <hi rend="italic">  la î</hi>
                  <hi rend="italic">nfricoșat</hi>
                  <hi rend="italic">a </hi>
                  <hi rend="italic">judecată, </hi>
                  <hi rend="italic">de</hi>
                  <hi rend="italic"> </hi>
                  <hi rend="italic">nu ca ascultare </hi>
                  <hi rend="italic">către</hi>
                  <hi rend="italic">  Domnul </hi>
                  <hi rend="italic">tău </hi>
                  <hi rend="italic">voievod </hi>
                  <hi rend="italic">pe pământ iar </hi>
                  <hi rend="italic">în ceruri</hi>
                  <hi rend="italic"> </hi>
                  <hi rend="italic">ascultar</hi>
                  <hi rend="italic">e </hi>
                  <hi rend="italic">a</hi>
                  <hi rend="italic">  învățăturii </hi>
                  <hi rend="italic">Domnului Hristos</hi>
                  <hi rend="italic">  și a </hi>
                  <hi rend="italic">preoților </hi>
                  <hi rend="italic">să</hi>
                  <hi rend="italic">i</hi>
                  <hi rend="italic">? Î</hi>
                  <hi rend="italic">ncă mai mândră </hi>
                  <hi rend="italic">se ț</hi>
                  <hi rend="italic">inea </hi>
                  <hi rend="italic">cetatea Vavilonului și-au fost smerită </hi>
                  <hi rend="italic">iar</hi>
                  <hi rend="italic"> </hi>
                  <hi rend="italic">un </hi>
                  <hi rend="italic">sat pierdut și rătăcit î</hi>
                  <hi rend="italic">n smârcuri, </hi>
                  <hi rend="italic">el</hi>
                  <hi rend="italic"> </hi>
                  <hi rend="italic">cum v</hi>
                  <hi rend="italic">a</hi>
                  <hi rend="italic">  izbândi? C</hi>
                  <hi rend="italic">ăci </hi>
                  <hi rend="italic">fără grija Domnului său, </hi>
                  <hi rend="italic">satul</hi>
                  <hi rend="italic"> </hi>
                  <hi rend="italic">pierdut </hi>
                  <hi rend="italic">se află</hi>
                  <hi rend="italic"> </hi>
                  <hi rend="italic">iar </hi>
                  <hi rend="italic">unde satul</hi>
                  <hi rend="italic"> </hi>
                  <hi rend="italic">supus </hi>
                  <hi rend="italic">este</hi>
                  <hi rend="italic">  ș</hi>
                  <hi rend="italic">i </hi>
                  <hi rend="italic">milostenia </hi>
                  <hi rend="italic">Domnului</hi>
                  <hi rend="italic"> </hi>
                  <hi rend="italic">său </hi>
                  <hi rend="italic">către el </hi>
                  <hi rend="italic">coboară</hi>
                  <hi rend="italic">...” </hi>
               </p>
               <p>— Bogomire...</p>
               <p>— Ajung!</p>
               <p>
                  <hi rend="italic">„...Îndreptare </hi>
                  <hi rend="italic">a legii </hi>
                  <hi rend="italic">astăzi </hi>
                  <hi rend="italic">se așează</hi>
                  <hi rend="italic"> </hi>
                  <hi rend="italic">în Craina Glavamârce</hi>
                  <hi rend="italic">i</hi>
                  <hi rend="italic"> </hi>
                  <hi rend="italic">după care </hi>
                  <hi rend="italic">se vor </hi>
                  <hi rend="italic">socoti </hi>
                  <hi rend="italic">măsur</hi>
                  <hi rend="italic">ile</hi>
                  <hi rend="italic"> </hi>
                  <hi rend="italic">găletarul</hi>
                  <hi rend="italic">ui</hi>
                  <hi rend="italic"> </hi>
                  <hi rend="italic">domniei </hi>
                  <hi rend="italic">astfel: </hi>
                  <hi rend="italic">unde satul și stăpânirea </hi>
                  <hi rend="italic">vor împărți </hi>
                  <hi rend="italic">o merță și-o găleată, </hi>
                  <hi rend="italic">diferență va</hi>
                  <hi rend="italic">  rămân</hi>
                  <hi rend="italic">e satului </hi>
                  <hi rend="italic">o merță î</hi>
                  <hi rend="italic">n cap peste găleata stăpânirii.</hi>
                  <hi rend="italic"> </hi>
               </p>
               <p>
                  <hi rend="italic">I</hi>
                  <hi rend="italic">ar </hi>
                  <hi rend="italic">obște</hi>
                  <hi rend="italic">a</hi>
                  <hi rend="italic"> </hi>
                  <hi rend="italic">moșneni</hi>
                  <hi rend="italic">lor</hi>
                  <hi rend="italic"> </hi>
                  <hi rend="italic">g</hi>
                  <hi rend="italic">lavamârce</hi>
                  <hi rend="italic">ni</hi>
                  <hi rend="italic"> </hi>
                  <hi rend="italic">î</hi>
                  <hi rend="italic">ntr</hi>
                  <hi rend="italic">u</hi>
                  <hi rend="italic">  Hristos</hi>
                  <hi rend="italic"> </hi>
                  <hi rend="italic">drept-măritori ca ș</hi>
                  <hi rend="italic">i </hi>
                  <hi rend="italic">până acum </hi>
                  <hi rend="italic">ohabnici </hi>
                  <hi rend="italic">să rămân</hi>
                  <hi rend="italic">ă.</hi>
               </p>
               <p>
                  <hi rend="italic">Ș</hi>
                  <hi rend="italic">i nimine această învoială să </hi>
                  <hi rend="italic">strice </hi>
                  <hi rend="italic">să îndrăznească </hi>
                  <hi rend="italic">să nu lase </hi>
                  <hi rend="italic">ș</hi>
                  <hi rend="italic">i î</hi>
                  <hi rend="italic">ncă</hi>
                  <hi rend="italic"> </hi>
                  <hi rend="italic">Drept-Dumnezeu </hi>
                  <hi rend="italic">p</hi>
                  <hi rend="italic">r</hi>
                  <hi rend="italic">e </hi>
                  <hi rend="italic">acela ce</hi>
                  <hi rend="italic">  s-ar încumeta </hi>
                  <hi rend="italic">zapisca</hi>
                  <hi rend="italic"> </hi>
                  <hi rend="italic">ce</hi>
                  <hi rend="italic">a</hi>
                  <hi rend="italic"> </hi>
                  <hi rend="italic">ce</hi>
                  <hi rend="italic"> </hi>
                  <hi rend="italic">pop</hi>
                  <hi rend="italic">ii</hi>
                  <hi rend="italic"> </hi>
                  <hi rend="italic">Bogomir </hi>
                  <hi rend="italic">al Glavamârcei</hi>
                  <hi rend="italic">  jitnicer</hi>
                  <hi rend="italic">ul domniei</hi>
                  <hi rend="italic">  au </hi>
                  <hi rend="italic">iscălit </hi>
                  <hi rend="italic">să schimbe să-l ucidă</hi>
                  <hi rend="italic">.</hi>
                  <hi rend="italic">”</hi>
               </p>
               <p>Când Bogomir termină de citit, jitnicerul rămăsese cu gura căscată. Îl durea puțin capul. Înțelesese câte ceva, câte ceva înțelesese, stai. Înțelesese de exemplu că sfânta scriptură avea vorbe potrivite cu ce se petrecea aici în Glavamârcea și asta era bine, aferim, una la mână. Dar socoteala din urmă i se părea din cale-afară complicată. Ce-i drept știa și el că așa scriu diecii la curte; și el era om al lui Vodă, și de la curte venea el aici la glavamârcenii aceștia analfabeți. Noroc cu popa. Dar de ce n-or scrie obișnuit să înțeleagă omul?</p>
               <p>— De ce nu scrie mai pe înțeles? Satul, stăpânirea... o merță, o găleată... o merță, diferență. Deci rămâne dajdie o găleată, adică a zecea parte, așa-i?</p>
               <p>— După cum stă scris... răspunse Bogomir încetișor.</p>
               <p>Jitnicerul îl privi, apoi privi înscrisul, îl privi din nou, se scărpină în barbă arătând cu degetul înspre hârtie:</p>
               <p>— „Diferență”? Ce vorbă-i asta, „diferență”?</p>
               <p>— E vorbă nouă, adică diferență, adică... mai pe înțeles; este etimon ghenăralis, iznoavă a breslei meșterilor iconomi, așa se scrie acum la socoteală. Ce rămâne, adică.</p>
               <p>— Aa, ce rămâne! făcu jitnicerul impresionat. Se uită în spate, pe Goleman îl trimisese, fir-ar a dracului.</p>
               <p>— Ce rămâne!</p>
               <p>—Diferență?</p>
               <p>— Diferență!</p>
               <p>— O merță, adică zece găleți, repetă jitnicerul. La o merță a obștei, o găleată vine dijmă stăpânirii, adică tot a zecea parte. Așa-i?</p>
               <p>— După cum stă scris, răspunse ceva mai cu suflet Bogomir și arăta către zapiscă cu degetul său subțiratic.</p>
               <p>— Tu ai mai auzit de vorba asta, difăreanță, ai auzit ? îl întrebă jitnicerul pe Pavăl care scutură capul pe diagonală de se putea înțelege și nu și da și poate și lasă-mă-n pace. Goleman dacă-ar fi fost aici dar oricum, ce-ar fi știut Goleman de limba grămăticilor, că în sălaș la ei nu călcase neam de grămătic că trebuia să se descurce de mici copii să stea drepți în șa cu picioarele bine înfipte în scări că de se întâmpla să cazi nici nu te mai ridicai și nu puneau preț ai lui pe nicio grămăticie. Apoi se întoarse către Bogomir: — Nu era mai ușor de scris așa, mai pe înțeles?</p>
               <p>— Păi zapisca se scrie cu socoteală, gospodin, iar nu cum vorbesc rândașii la cârciumă.</p>
               <p>Auzi! Îi revenise glasul lui Bogomir. Nu era glasul popesc de adineauri ci un alt fel de glas mai tăios și oamenii se bucurau ușurați cumva când se lăsa liniștea. Jitnicerul îl privi cu atenție. Om care știe să scrie după rânduiala diecilor iconomi ai lui Vodă, cu vorbe dichisite! Așa da! Ar fi trebuit și el să învețe mai cu râvnă când îl dăduse tat-său la învățătură dar vezi că nu se lipea de el nicicum și când lucea soarele așa frumos afară, să stai cu ochii în hârtii la umbra încăperii nu prea i se potrivea; el fiind și obraz fin, cu ispravnici printre părinți până hăt la Petru-Vodă cel Bătrân și nu călugăr cu capul mare să-și tocească coatele pe masa cea de scânduri, să-și strice ochii la lumânare și să i se veștejească obrajii rozulii.</p>
               <p>Luă atunci pana pe care i-o întindea Bogomir; dădu să iscălească, dar se opri deodată și se uită strâmb la Bogomir, cântărindu-l. Bogomir continua să fixeze înscrisul. Jitnicerul atunci ezită, se clătină de pe un picior pe altul; în fine, lăsă la o parte îndoielile, iscăli și-și apăsă degetul cu inel mare pe ceara caldă. Se îndreptă de spate, și se întoarse și respiră adânc aerul greu al după-amiezii și-și mângâia burta peste anteriu.</p>
               <p>— Popă în sat trebuia. Bun lucru, rânji el satisfăcut.</p>
               <p>Iar Bogomir învelea cu grijă înscrisul:</p>
               <p>— Bun, gospodin.</p>
               <p>Omul cu plăcinta zemoasă de adineauri rămăsese în spate în întuneric și profită de momentul de destindere să întindă mâna spre tavă să mai ia o bucată, de unde poate că terminase de înghițit bucata cea veche. Cum nu vedea nimeni, jupâneasa, cu ochii ațintiți pe ce se petrecea între jitnicer și Rădeni, îl plesni peste mână:</p>
               <p>— E pentru musafiri.</p>
               <p>Omul își ceru iertare și se așeză abătut cu coatele pe masă. Pe partea cealaltă, jitnicerul arătă cu mâna: haidem la măsurat atunci. Câte căruțe sunt întinse pe uliță? Câte merțe pe căruță, atâtea găleți de grâu trebuie puse deoparte pentru plată. Aici să le aduceți, să vedem. Ia, coboară  sacul de grâu, să vedem cum este. Coborâră unul din saci, gospodin luă găleata, o vârî în sac și o scoase plină cu boabe arătând-o:</p>
               <p>— Dijma domnească!</p>
               <p>— Stai, gospodin, îl opri Bogomir.</p>
               <p>— Ce să stau? Sacul are în cap zece găleți: un sac din zece e a lui Vodă așadar! E mai pe înțeles așa, zise el victorios. Așa ar fi și trebuit să și scrii! </p>
               <p>— Nu e un sac din zece, gospodin.</p>
               <p>— Cum să nu fie? Dar cât e?</p>
               <p>— Ar fi unul din unsprezece la o adică.</p>
               <p>Gospodin rămase înțepenit cu găleata în mână.</p>
               <p>— Uite cum spune zapisca, arătă Bogomir: „<hi rend="italic">vor împărți </hi>
                  <hi rend="italic">o </hi>
                  <hi rend="italic">merță și-o găleată”.</hi> 
               </p>
               <p>Jitnicerul scăpă găleata din mână. Luă înscrisul, se uită. </p>
               <p>— O merță și-o găleată, îi arătă Bogomir. Zece și cu una, fac unsprezece.</p>
               <p>Jitnicerul îl privi aiurit, dădu să se uite la înscris, Bogomir zâmbi ușor dar repede fața i se șterse:</p>
               <p>— Unsprezece.</p>
               <p>Jitnicerul scuipă și el atunci pământul, cu ciudă, se mai uită odată la înscris prostit. Una din zece e dijma măi, se poate?</p>
               <p>— Înscrisul poartă iscălitura lui gospodin jitnicer al domniei.</p>
               <p>— Mda, așa am scris, într-adevăr. M-am cam grăbit. Una din unsprezece atunci, admise el ștergându-și fruntea. </p>
               <p>— Așa să fie, se auzi și Pavăl, bucuros de câștig.</p>
               <p>Bogomir se apropiase de Pavăl și îi zise, îi scăpărau ochii, zice:</p>
               <p>— Ei vezi? Ești mulțumit?</p>
               <p>Cum să nu fi fost Pavăl mulțumit de câștig? </p>
               <p>— Zi, insistă Bogomir, una din unsprezece îți vine mai bine la socoteală, ai?</p>
               <p>Pavăl se uita strâmb la Bogomir. </p>
               <p>— Ce vrei să faci? îi mormăi el printre dinți, neliniștit.</p>
               <p>— Vreau doar, îi zise Bogomir să spui răspicat că ești mulțumit cu zece din unsprezece!</p>
               <p>— De ce!</p>
               <p>— Uite, să afle și Ioniță și Chifor aici de față, să știe și ei, și lumea, cum că ești mulțumit de munca mea.</p>
               <p>Bogomir privea înr-o parte, Pavăl se uită peste umărul lui Bogomir, dincolo terminase de zis ce avea de zis și asculta poate prinde ceva din ce se zice.</p>
               <p>— Sunt mulțumit, îi zise printre dinți, și arătă din ochi lui Bogomir să se ocupe de jitnicer.</p>
               <p>Atunci Bogomir se întoarse pe călcâi, sprinten. Sări la jitnicer, care luase din nou găletușa în mână și părea frământat de socoteli:</p>
               <p>— Stai, gospodin!</p>
               <p>— Una din unsprezece, conveni jitnicerul. Deci din grâul care o să iau un sac din unsprezece atunci.</p>
               <p>Dar uite că Bogomir mai avea ceva de zis, căci îl opri pe jitnicer.</p>
               <p>— Să nu ne grăbim, să socotim!</p>
               <p>— Ce să mai socotim?</p>
               <p>— Cum scrie la zapiscă:  „<hi rend="italic">diferența </hi>
                  <hi rend="italic">să fie</hi>
                  <hi rend="italic"> </hi>
                  <hi rend="italic">o merță</hi>
                  <hi rend="italic">”</hi>
               </p>
               <p>— Așa scrie...</p>
               <p>— Așa scrie! Și cât vine stăpânirii?</p>
               <p>— Păi împreună, uite cum scrie, „satul și stăpânirea”... „o merță și-o găleată”... Și satul am  zis că ia merța.</p>
               <p>— Ia.</p>
               <p>— Deci stăpânirea ia găleata!</p>
               <p>— Nu! </p>
               <p>Cum așa nu? Jitnicerul era uluit.</p>
               <p>— Să socotim: o merță e zece găleți în cap. Așa-i?</p>
               <p>— Zece găleți am zis.</p>
               <p>— Dacă stăpânirea ia o găleată și satul ia merța, adică celelalte zece găleți, care e diferența?</p>
               <p>— Iar diferența?...</p>
               <p>Jitnicerul iar se uită după Goleman pe care-l alungase, era singur-singurel. Iar Bogomir nu-l lăsa:</p>
               <p>— Cât rămâne, gospodin? Zi! Zece fără una?</p>
               <p>— Zece fără una? Rămân nouă...</p>
               <p>— Așezarea e ca diferența să fie o merță. Adică zece găleți. Scrie așa sau nu? Scrie. Or cum zici, ar rămâne numai nouă.</p>
               <p>Gospodin luă înscrisul să-l citească. Îl citi din nou se scărpină la ceafă, îl treceau sudorile. Privi pierdut în dreapta și în stânga și păru să priceapă în sfârșit câtă viclenie în joc.</p>
               <p>— Și cum ai socoti părințele să le împărțim?</p>
               <p>Ah ce dragă îi era lumea lui Bogomir acum. Luă găleata din mâna jitnicerului și-o vărsă pe jumătate într-o altă găleată care se găsea alături, goală. I-o întinse apoi înapoi acestuia, pe jumătate, așa. Cealaltă jumătate de găleată o ținea el în mâna dreaptă.</p>
               <p>— Jumătate de găleată stăpânirii, zece găleți și jumătate satului: diferența e în cap o merță.</p>
               <p>Lui Bogomir îi sclipeau ochii de bucurie deși se străduia să-ți țină o figură respectuoasă:</p>
               <p>— Măsurați o jumătate de găleată pentru gospodin. După înscris, de.</p>
               <p>Ca și cum ar fi fost poruncă de la Dumnezeu și nu zapisca pe care o întocmise el adineauri. Dar avea și semnătura și pecetea jitnicerului lui Vodă, asta era clar pentru toată lumea. Îi întinse găleata.</p>
               <p>— A douăzecea parte! pufni alături Chifor.</p>
               <p>Jitnicerul nu primi găleata pe care i-o întindea Bogomir. Acesta i-o așeză la piciorul lui, supus, aplecat. Jitnicerul răsturnă găleata cu piciorul. </p>
               <p>— Să nu vină tătarii să vă pună ei dijmă, zise el deodată, dar dacă-l ascultai vedeai că e amărât de tot și numai lacrimi nu se auzeau încă  în vocea lui.</p>
               <p>Bogomir îl urmă arătând înspre înscris, strigând după el:</p>
               <p>— Gospodin: ăsta e înscrisul pe care l-ai semnat: domnia ta, cu mâna domniei tale!</p>
               <p>— Ăla-i înscris cu limba voastră din smârcurile astea, limbă de diavoli cu cuvinte mlăștinoase și pline de viermi și de răutate... Dar o să vedeți voi, mai zise jitnicerul plin de venin.</p>
               <p>Goleman și cu sluga pregăteau caii îl așteptau afară din ograda lui Pavăl, pe uliță. Jitnicerul trânti poarta și se strădui să se suie în șa, ajutat de slugă și mormăind în barbă jurăminte de răzbunări cumplite pentru el însuși. Când se văzu în șa dădu ghes calului. Goleman rămase o clipă în urmă și strigă din șa:</p>
               <p>— Jupâne, nu uita: capul!</p>
               <p>Apucă frâiele, dădu ghes calului și plecară oamenii lui Vodă. Pavăl ridică din umeri:</p>
               <p>— De unde cap.</p>
               <p>— Eu am văzut capul, se auzi Chifor încet, din spate.</p>
               <p>Dar jupânul se vede că nu băgă de seamă căci era prea bucuros de câștig; se întoarse către Bogomir care rămăsese cu jumătatea de găleată de grâu în mână. Dădu să i-o ia. Bogomir se feri.</p>
               <p>— Doar jumatea de baniță care a lăsat-o jitnicerul s-o iei, Pavăle. Jumătatea asta e a mea. Tu ai zis adineauri că te mulțumești cu o merță la o baniță dată. Sunt toți martori. O merță vă rămâne vouă, a voastră e. E înscrisul ăsta semnat de omul lui Vodă. Mai e jumătatea pe care aruncat-o jitnicerul, poți să o păstrezi sau să o ții poate se întoarce, după cum a spus. Dar jumătatea asta, e a mea. Și asta le fiecare merță din ce face satul ăsta. Sunt popă aici.</p>
            </div>
            <div type="div2" rend="P1049">
               <head>XI</head>
               <p>Bogomir devenise om cu stare. Jumătate din dijma pe care ar fi trebuit să o ia voievodul o luase el, Bogomir, veneticul, popă nou al satului și numit mai mult de ochii lumii dar uite că pusese mâna pe câte o jumătate de găleată la merță din merțele toate câte se făceau în Glavamârcea. Cu înscris iscălit de gospodin jitnicer al lui Vodă.</p>
               <p>Oamenii priviseră mirați puterea lui Bogomir și începuseră să-l privească cu oarecare frică. Era deci om care se pricepea la hârtiile domnești care lor li se păruseră mereu bătute în cuie și scrise negru pe alb, dinainte hotărâte și pentru veșnicie. Gospodinii stabilesc înscrisurile. Ei le scriu, ei le citesc. Ei le fac și ei le șterg, omul poate  face de sub vremuri? Nimic. Nimic nu se poate schimba vreodată.</p>
               <p>La ei în Craină lucrurile nu se făceau așa. Lucrurile importante nu se strigau niciodată cu trâmbița și nici nu se scriau, cine să le scrie. Se păstrau în taină între Pavăl și oamenii cu stare; fiecare cu vecinii lui își ținea socoteala locului; lucrurile nu se spuneau de față cu toți calicii, așa cum strigase jitnicerul în gura mare;  se destăinuiau la loc ferit și numai între oameni înțeleși de multă vreme. Bogomir ar fi vrut și el să afle treburile Glavamârcei dar femeile îi rânjeau sărumâna părinte iar bărbații numai tăceau morocănoși când apărea, dându-i de înțeles că treburile locului se știu între prieteni și că el, Bogomir, nu era prieten cu nimeni.</p>
               <p>— Dar vezi că-n lume nu-s numai prieteni, zicea Bogomir isteț.</p>
               <p>Cu dușmanii, adică, vorba, oricât ar fi de tainică, goală rămâne vorbă și de aceea trebuie și scrisă. De-aia-s buni popii că  ei știu cum e cu dușmanii. Popii se pricep cel mai bine la dușmănie și cum să te strecori printre dușmani cu fața curată, înțelese Pavăl. </p>
               <p>— Care om întreg la minte își petrece viața între dușmani? zicea el să nu se audă.</p>
               <p>Căci omul aflat între prieteni crede în puterea cuvântului viu. Prietenul său tot în puterea cuvântului crede și cuvântul acela, spus cu fereală când nimeni nu aude, cuvântul acela tainic îi unește. Acela e cuvântul bun, cu de-ale nostre, cu viroage, șerpării, buturugi și sălcii, n-or fi ele cuvinte alese de domnie dar sunt cuvinte de-ale locului de umflă inima și-aprind ochiul. Dar cu pravoslavnicii cum să te înțelegi? Vezi, aici trebuie să fie bun popa Bogomir. E lumea pe dos rău.</p>
               <p>Bogomir se așezase în casa popii celui vechi. Casa zăcea părăsită și neîngrijită lângă toloacă de când se prăpădise bătrânul; șerpărie și mlaștină și la el în curte ca în tot satul. Bogomir plătise câțiva săteni să-i pună gard, să umple găurile din acoperiș, să văruiască și să curețe grădina. Avea dare de mână acum. Vedeau oamenii cum se înmulțesc încet-încet acareturile în curtea lui și nu prea se bucurau. Bogomir tăcea și el din gură căci așa minune nu i se mai întâmplase să se îmbogățească peste noapte de unde până acum fusese muritor de foame și mereu pe drumuri.</p>
               <p>Dacă cineva îi spunea să-ți fie de bine părinte că-ți merg lucrurile Bogomir răspundea că lasă că uite, Pavăl are mai multe, și cutare și cutare și jitnicerul sigur are și mai multe și Vodă are cel mai multe acareturi, mai multe decât el, deocamdată. Dar că la Dumnezeu totul e cu putință și n-ai de unde să știi ce aduce ziua de mâine. Oamenilor li se părea că își dă în petic dar avea acum patalama domnească. Pavăl îl lăsa în pace și nu zicea nici el nimic pe față, tăceau și sătenii din gură. Și se bucura Bogomir că s-a terminat cu viața lui de rătăcitor prăfuit acum că se așezase la casa lui și o ducea bine și se mai rotunjise la mijloc. Doar hainele tot pe dos le purta, cum era și popă și holtei.</p>
               <p>Rădenii nu prea-l aveau la inimă căci deși se bucuraseră la început de puterea lui, acum îi învenina și îl simțeau că se întărește. Și Pavăl, pe zi ce trecea, îi căuta pricină. Nu-l iubea nici acum, așa cum nu-l iubise nici înainte nici pe popa cel bătrân. Dar Bogomir nu-și făcea griji, poate de unde era el obișnuit cu străinii. Singurul lucru care se schimbase era că o ducea bine și prinsese burtă și ochii i se învârteau în cap cu istețime mai ceva ca înainte. Scria pricinile Rădenilor. Mai punea și de la el, dar oamenii văzuseră că știa să scrie și să citească după felul domniei, și încă în alte feluri.</p>
               <p>Trimisese în deal la bulgari să i se aducă drăcovenie de fierătanie. Se înțelesese cu Pavăl să o pună în cămăruia de sub cramă, unde se adunau oamenii și unde găsiseră ghiarele mai deunăzi. Pavăl încuviințase fără bucurie căci dacă era de la pravoslavnici trebuia să fie neapărat bun și bine că veneau măcar pentru asta dacă nu pentru altele.</p>
               <p>Chemase deci Bogomir pe bulgarul Slava, diac ce ținea strana la biserica cea nouă și lucitoare din deal alături de alți țârcovnici pravoslavnici. Se înțeleseseră ei fără știrea nimănui și se pomeniseră cu o căruță într-o zi că se oprește în fața culei lui Pavăl și Slava sărise din ea și venise și Bogomir și dădură cu toții jos o fierătania pe care-o numea Bogomir tiparniță. Pavăl era tare bucuros să vadă bulgarii coborând aici jos în Glavamârcea, deși parcă tot strâmbau din nas. O așezaseră deci jos la cramă la Pavăl în cămăruță și Bogomir închidea ușa și rămânea închis ca un șoarece meșterind la tiparniță, doar jupâneasa ce-i mai aducea de mâncare când i se făcea milă. Și el mulțumea cu ochii cârpiți și închidea ușa la loc.</p>
               <p>Și deci când oamenii coborau jos la cramă să mai schimbe o vorbă și să mai bea, hop și Bogomir acolo care meșterea dracu știe ce la mașinăria lui și mirosea greu a plumb și a cerneală  și Bogomir ieșea cu mâinile înnegrite și lua și el pe margine  un păhărel cu ceilalți și-l ducea cu atenție la gură să nu atingă cu buzele  sticla înnegrită și-apoi asculta și el ce se zicea ca și cum ar fi fost om în rândul lumii, dar vezi că să bei cu popa la un loc nu e lucru ușor.</p>
               <p>Și-atunci Rădenii tăceau stânjeniți neștiind ce să mai zică de față cu popa Bogomir. Și poate Stana se nimerea atunci să umple golul zicând că nu s-a mai spovedit demult.</p>
               <p>— Să vii la spovedanie, Stano, zicea părintele cu o voce îngăduitoare care se îngroșase de când îi crescuse burta.</p>
               <p>— Lasă că s-a mai spovedit, părinte, zicea Ioniță din partea cealaltă a tarabei răsuflând aerul iute că tocmai dăduse pe gât rachiul. Și-apoi, zice, femeia care se duce des la spovedanie se învață și pe urmă cum vede un bărbat cum îi pune capul în poală...</p>
               <p>Se înroșise Stana și-l pălmuia rușinată cu dreapta iar cu stânga ținea mâna la gură uitându-se în jur. Îi venise cheful lui Ioniță și se colorase în obrajii altfel destul de uscați. Ceilalți tăcură că ce să răspunzi la așa ceva, dar tot Ioniță zicea, de sub pălmuielile logodnicei, că tot nu erau însurați la biserică, și privind înspre Bogomir:</p>
               <p>— Nu mai da, lele. Că oamenii-s proști... Ce știu oamenii?</p>
               <p>Și Bogomir se înroșea și el și scutura ce rămăsese pe fundul țicletelui și-l dădea pe gât.</p>
               <p>— Așa-i, părinte? se făcea Ioniță că-l ia martor pe părinte. Sunt proști oamenii, este?</p>
               <p>Iar Bogomir căuta un text sfânt să zică ceva și dacă nu găsea dădea din mână a lehamite și se făcea că nu înțelege unde bate Ioniță. Pleca înapoi în cămăruia unde-și pusese tiparnița, și trântea ușa după el. Tăceau toți o clipă. Stana zise apoi în șoaptă rușinată să nu se audă prin scândurile ușii:</p>
               <p>— Lovi-te-ar Dumnezeu, să te facă mut ca popa și bălmăjit la vorbă!</p>
               <p>— Doamne-ferește zise Ioniță serios și se juca cu vârful de săgeată de aramă de care nu se despărțea, și-l întorcea pe o parte și pe alta. Ce-ai Stano?</p>
               <p>— Am visat pe părintele... zise Stana abătută.</p>
               <p>— Ce-ai visat?</p>
               <p>— Prostii...</p>
               <p>— Zi Stano...</p>
               <p>— Era așa... ca un prunc în ogradă, dar era cumva și ca într-o biserică nu știu cum... ei, prostii...</p>
               <p>— Și?...</p>
               <p>— Și se făcea că se oprise vicleanul și era urât la față cu dinți galbeni zimțați și se adăpostise sub aplecător de mânia lui Drept-Dumnezeu. Era țânc dar era și ca părintele cumva... nu, zău, e o prostie...</p>
               <p>— Zi, Stano...</p>
               <p>— ....și era pruncul vesel și gângurea și făcea gălăgie de nu se mai auzea nimic în casă de gura lui, și Bogorodița trebăluia cumva alături și Ucigă-l Toaca stătea ascuns și când nimeni nu se uita, se apropia de pătuțul pruncului și-l scuipa, ptiu, în gât, cu scuipat murdar și gros de drac... Nu...</p>
               <p>Stana se opri un timp. Oamenii aveau obrazurile strâmbe de scârbă.</p>
               <p>— Și pruncuțul înghițea mizeria și încerca din nou să deschidă gurița să tragă aer în piept și se întorcea fețișoara către Bogorodița... Și e ca și cum ea ar fi văzut ce se petrecea dar...</p>
               <p>— Dar ce?...</p>
               <p>— Du-te dracului! țipă Stana.</p>
               <p>Și plecă trântind ușa. Ploua afară de rupea. Ce se supărase așa? Ioniță rămăsese și el încruntat de urâțenia poveștii. Păși până la ușă după ea. Ce vreme. Se strâmbă indiferent apoi, asta este. Se nimeri că unul dintre Rădeni tocmai venea și el ud și intră, bucurându-se de adăpost. Ioniță îl așteptă să intre, trânti ușa iarăși și se întoarse către noul-intrat, ce vrei? Acesta-i arătă două hârtii:</p>
               <p>— Scrisoare de trecere la baș-aga la Akkerman. Unde-i părintele să mi le scrie?</p>
               <p>Ioniță arătă cu degetul. Bogomir intrase ca un șoarece în borta lui cu tiparniță.</p>
               <p>— Ce-i cu fierătania? La ce-i bună? întrebă Ioniță prin ușa întredeschisă.</p>
               <p>— La scris.</p>
               <p>Bogomir așteptă să intre cel cu pricina, apoi trase ușa după el. Câtamai fierătania, numai pentru scris, se mirau oamenii.</p>
               <p>De când se închisese cu tiparnița, Bogomir ieșea rar. Jupâneasa trecea ușurică printre Rădeni cu treburile casei. Chifor flăcăul ofta în urmă. Nu era singurul.</p>
               <p>— Ia Chifore mai du-te și pe-acasă, îl împingea Ioniță. Că stupii ăia stau neacoperiți și se udă.</p>
               <p>— Plouă nene, se ruga Chifor, cu ochii la fundul jupânesei.</p>
               <p>— Eu stric că te-aduc cu mine, îi zise Ioniță rău, apoi se întoarse către ceilalți: îi lucesc popii ochii rău după gospodine, zice râzând. Râdeau și ceilalți după el.</p>
               <p>Ce-i drept și înainte popa mai mult cu femeile vorbea în sat. Unele se mai și ascundeau în case rușinoase, și-l urmăreau numai cum trece pe uliță de după perdele. Chiar și printre femeile mai vârstnice se găseau care întâlneau privirea strălucitoare a lui Bogomir, de nu le venea să-și creadă ochilor. Unele se bucurau pe față, că de multă vreme nu se pusese ochii pe ele în felul acela dar apoi de rușinea lumii dădeau a îndoială din cap, vai-vai, încheindu-și basmalele și sprijinindu-se de colțul mesei se ridicau și plecau să le povestească cumetrelor dar cum să spui în gura mare că se uită popa lung la tine? Apoi când nu le vedea nimeni, se priveau în oglinda apei la găleată, cu capul întors ca curcile, când cu un ochi când cu altul să nu le vadă careva din spate și-și sumeteau fusta până la șolduri să-și vadă pulpele în luciul apei și li se părea că într-adevăr tare frumoase sunt ele de fapt și că doar tăntălăii lor de bărbați au uitat să se le privească așa și pentru câtăva vreme se preumblau legănat pe uliță și prin ogrăzi, mândre și larg surâzătoare de parcă ar fi ouat, care grasă și revărsată ca un cozonac, care schiloadă ca uluca de la gard. Căci ele aveau bărbat adevărat acasă, nu pribeag ca popa ăsta eretic, bărbați care le luau tot la două săptămâni, ba și mai des, și  le întorceau seara pe nevăzute cu spatele în întunericul cald al așternutului să-și ușureze focul. Și ele duceau atunci suprinse mâna la gură să-și stăpânească un icnet căci copiii, în colțul celălalt al singurei odăi a casei, nu adormiseră încă toți și se zvârcoleau și nu-și găseau locul în pat. Și chiar dacă ar fi vrut ele mai mult, că de, femeia-i pofticioasă, Apostolul nu arată el limpede la carte că nu trebuie întrecută măsura?</p>
               <p>Dar totuși ochii ăia ai lui, lucitori de parcă luceau din fundul iadului ca bălțile negre colorate de untdelemn negru drăcesc ce plutesc din loc în loc prin mlaștină, dincolo de parmalâc. Femeile mai cuminți din sat se bucurau de obicei de trecerea lui și-i răspundeau fără să se întindă la vorbă când le zicea câte ceva din cele popești, iar dacă bărbații lor îl mai vorbeau de rău își făceau de treabă în altă parte. </p>
               <p>Era popă legiuit sau nu? În tiparnița pe care o instalase în cula lui Pavăl tipărise câteva cărțulii subțirele și silabisea arătând cu degetul înscrisul gros a fi scrise chiar în rumânește, în graiul oamenilor de, iar nu în slovele știute ale sfintelor scripturi ce nici nu se cade a le citi omul prost căci e primejdie să-și piardă mințile. Dar nu scria în ele nici despre Sfintele Evanghelii nici despre călătoriile cunoscute ale Apostolului ci scria de prooroci crunți, vechi și neauziți și de povești groaznice cu ologiri, ciuntiri și răzbunare; Rădenii nici nu știau dacă se cade să povestești așa ceva căci asta nu e treabă de spus, junghiul doar când îl scoți îl bagi apoi la loc în teaca lui de piele și nici zgomot nu face și nimeni nu trebuie să afle ce s-a petrecut, ce să strigi în gura mare să afle toată lumea de belea?</p>
               <p>Bogomir rămăsese deci cu cărțișoarele lui necitite, n-avea cine să i le cumpere; el doar ce mai citea câteodată din ele la slujbe. Stana răspândea zvon ce auzise de la bulgari că nu era popă nici de-al lor, nici pravoslavnic și nici altfel, ci așa de eretic era de până și papistașii din orașurile ungurești umblă să-l prindă și să-l ardă, ce fel de diavol o mai fi și ăsta.</p>
               <p>— Na, popă v-a trebuit, zicea Pavăl nemulțumit.</p>
               <p>Nu știau Rădenii ce să zică. Drept e că vorbele lui Bogomir îi încălzeau, dar cu de la cine putere? Cărți nu prea ținea, altele decât cele ce le scria el și poate un gromovnic cu eresuri și ghiciri în stele pe marginea căruia însemna popa semne. Un popă de-aia e popă să ia Sfânta Scriptură și să citească din ea. El cam punea de la el, simțeau oamenii. Dar le încălzeau oamenilor inimile. Asta e bine dar și rău poate fi căci e primejdios când inima se încălzește prea pe neașteptate și îndeamnă omul la fapte necugetate, cum o să vedeți că s-a și întâmplat de fapt.</p>
               <p>Și dacă cineva se uita pe cărțulia lui și-l întreba, cine a scris părinte cartea aceasta? Bogomir răspundea că Sfântul Duh a scris-o, dar oamenii știau și ei că sfântul acela nu se putea să fi scris astfel de basne că nu se pomenește în ele nici de Cetatea Ierusalimului și nici nu se află scrisorile rânduite ale Sfântului Apostol. Și totuși când le ascultau simțea fiecare că i se încălzea inima, și, chiar dacă li se păreau cu totul nebunești și de nespus așa ceva, se bucurau când le auzeau numai ca să își poată spune între ei mai târziu că e nebun rău popa ăsta dar se înveseleau toți fără motiv și plecau în voie bună spre casă și-l lăsau pe popă singur, întrebându-se cum se face că a nimerit tocmai la ei. </p>
               <p>Se mai certau uneori când se încălzeau și se-apucau să-și verse năduful unul pe celălalt că de ce faci aia și de ce faci aialaltă, în obișnuințele lor pe care le aveau dintotdeauna și pe care mereu le luaseră de bune și li se păreau deodată toate nelalocul lor și le săra țandăra și zbierau unul la altul că m-am săturat, că de ce nu te porți și tu ca omul și li se părea că pentru un moment au intrat într-o lume caldă unde nu mai erau siliți de cine știe cine să tragă după ei toată povara pe care le-o lăsaseră strămoșii dar era primejdie mare că dacă nu faci ce știi că trebuie să faci, ce-ai să faci? Și li se părea pentru o clipă că ar putea să scape de toată murdăria asta care-i împovăra dar, știi, cum e omul făcut de vede mai ușor răul la celălalt, se certau unul pe altul de se lăsase ieri chiar cu bătaie la vecinii lui Ioniță, pe pricina gardului de la capul locului la sălcii, unul că l-a tras prea la stânga, altul că dimpotrivă. Gardul chiar de dinainte de toloacă, când ajungi la rândul de sălcii înainte de gropan, de venise Chifor într-un suflet și gâfâind să-i cheme să-i despartă să nu se lase cu moarte de om.</p>
               <p>— De la popă vi se trage, le arătase Pavăl.</p>
               <p>Și când ajungeau acasă le trecea imediat căldura și începeau iar să se înțepe în gardurile strâmbe și să se zgârie în uluci desprinse, să-și strâmbe glezna alunecând de pe podișca înfundată și să se certe apoi. Le părea rău că s-a terminat slujba popii, păgânească cum era ea, dar slujbă totuși, vezi, de face cald la inimă și îndreaptă omul spre gândul cel bun. Dar gândurile bune când se depărtau de slujbă se schimbau în vorbe rele. Și-l țineau în dușmănie cumva pe Bogomir ca și cum i-ar fi păcălit, ca și cum vorbele acelea le-ar fi creat iluzia unei lumi bune pentru timpul acela scurt al slujbei și nu li se părea drept ca lumea lor să fie pline de hârtoape și lumea de vorbe a lui Bogomir să fie așa luminoasă. Abia așteptau să vină cealaltă duminică dar până atunci se uitau strâmb la popă și le părea rău că viața lor este așa plină de spini.</p>
               <p>După un timp cineva spuse că poate ar trebui și popa ăsta Bogomir să se țină după scriptură, nu să tot născocească de-ale lui, chiar dacă lasă el pe toți oamenii cu gura căscată, nu or fi toate scripturile numai prostii până uite a venit Bogomir pe lume să ne lumineze. Și oamenii își spuseră, da, păi ce popă e ăsta, fără carte în mână, slobod la gură. Chifor însă se băga și el și spunea nu au așa om cu har nici în deal la bulgari.</p>
               <p>Ce-i drept, Bogomir se bucura și era mândru tare că putea umbla fără cărți după el și Duminica la cazanie predica din gură fără să fi pregătit nimic și se bucura când vedeau ochii oamenilor strălucind iar el, deschizând gura și încălzindu-se la foc dumnezeiesc, încălzind și oamenii cu el. Și se mândrea atunci în inima lui și îngerii din spate se întristau și duceau mâna la gură îngrijiți și jos cădea Bogomir, jos de tot, după cum o să și vedeți.</p>
               <p>— De ce nu înveți după carte, părinte? îl întreba o gură rea.</p>
               <p>— E limba lumii. E proastă!</p>
               <p>Oamenii dădeau din cap a îndoială, cât de proastă să fie lumea asta dacă nici Sfânta Scriptură nu e bună pentru Bogomir și unde găsește el adevăr mai mare decât în cartea aceea veche de veacuri care toată lumea zice că-i adevărată, numai Bogomir știe el mai bine decât toți. </p>
               <p>— Dar ce-are limba lumii?</p>
               <p>— E rea...</p>
               <p>— Și ce-o să facem, o să schimbăm lumea acum?</p>
               <p>— Nu lumea: o să schimbăm limba!</p>
               <p>— Și ce-o să punem în loc?</p>
               <p>— Limbă nouă, fără găuri, fără văgăuni.</p>
               <p>Măi ce vorbe avea Bogomir ăsta și ce limbă aveau să pună în loc dacă ar fi fost după el? Limba ciunguvăilor celor muți, te pomenești. Pavăl asculta și el cu atenție.</p>
               <p>— Ce-a făcut Nefârtate în numele lui Dumnezeu bun a făcut, zicea Bogomir. Lumea a crescut sub Dumnezeu așa bună. Însă ce-a făcut în numele său nevrednic, rău a făcut. Și arăta în jur.</p>
               <p>Casele lor, cum ar veni, al dracului popă, ca să vezi.</p>
               <p>— Ce să-i faci, trebuie să trăiască omul cumva! dădea din umeri Ioniță.</p>
               <p>— Trebuie să trăiască bine!</p>
               <p>— Trăiește sub vremuri, părinte, trăiește cum poate și se bucură când apucă ziua de mâine... Dar tot nu m-am lămurit: e bună lumea sau e rea?</p>
               <p>— E bun ce-i bun și e rău ce-i rău, răspunse Bogomir foarte serios și atent să citească pe fața celuilalt dacă a înțeles.</p>
               <p>Ioniță rămăsese prostit. Auzi înțelepciune ce spune popa. Păi ca să știm că-i bun ce-i bun nu aveam nevoie să aducem popă în Craina Glavamârcei și să-l mai și plătim cu jumătate de găleată la merță.</p>
               <p>— Ce-a făcut Nefârtate pentru Dumnezeu... începu să explice Bogomir dar Pavăl nu-l lăsă să termine și împins ca de arc sări și-l luă de gulerul anteriului, roșu la față de furie:</p>
               <p>— Care Dumnezeu, popo? Al nostru, al bulgarilor? Al ciunguvăilor?</p>
               <p>Și popa Bogomir râdea, ereticul, smucit de Pavăl și el râdea. </p>
               <p>— Ba eu zic că Nefârtate pe toate le face și Dumnezeu strâmbă din nas, zise Pavăl.</p>
               <p>Pavăl nu-l lăsa din strânsoare și se înfurie deodată și îl lovi cu pumnul pe săracul Bogomir de îi trecu deodată râsul și se îndoi de durere. Își îndreptă gulerul apoi speriat și se freca la falcă, privindu-l atent pe Pavăl, puțin aplecat cum se găsea:</p>
               <p>— De ce dai jupâne?</p>
               <p>— Pentru că meriți, mă.</p>
               <p>— De ce merit jupâne?</p>
               <p>— Că ești gură spartă, de-aia.</p>
               <p>Bogomir își atingea buza să vadă dacă nu sângerează. Pavăl continuă:</p>
               <p>— Numai gura-i de tine! </p>
               <p>— Păi nu sunt popă?</p>
               <p>— Vei fi, dar unde  spui tu o vorbă eu trebuie să pun pumnul.</p>
               <p>Un timp Bogomir privi uimit pumnii groși ai jupânului.</p>
               <p>— Nu faci ce zici! îl repezi acesta.</p>
               <p>Bogomir privea în pământ, vezi.</p>
               <p>— Cine e popă atunci în sat? Cine e omul lui Dumnezeu? Tu că nu faci ce zici sau eu că nu zic ce fac?</p>
               <p>Se înroșise Pavăl.</p>
               <p>— La cartea Ieremiei scrie că... începu Bogomir dar jupânului se vede că nu-i ardea de glumă că se apropie și popa își uită repede argumentul.</p>
               <p>— Jupâne, de ce să nu facem pace? încercă el ușurel apoi.</p>
               <p>— Pacea e în capul tău. În sat e pace dacă o țin eu. Cu pumnul o țin.</p>
               <p>Se tăcu un timp.</p>
               <p>— Hai, du-te acum, îl împinse Pavăl la un moment dat.</p>
               <p>Bogomir rămase locului:</p>
               <p>— Asta e pace de ținut? Cu pumnul?</p>
               <p>— Ce treabă ai tu, e pacea mea!</p>
               <p>Nu știm dacă Bogomir era de acord, oricum, se îndepărtă cam împleticindu-se și frecându-și obrazul lovit.</p>
               <p>— E satul meu! îi mai strigă Pavăl din urmă, apoi, când Bogomir se îndepărtase, se întoarse către Ioniță:</p>
               <p>— Eu zic că omul ăsta e ceva dar popă nu.</p>
               <p>— El vorbește, oamenii ascultă, dădea Ioniță din umeri.</p>
               <p>— Ascultă și bulgarii... Au s-ajungă să-l creadă... </p>
               <p>— Păi și nu ar fi bine să creadă?</p>
               <p>— Cum să creadă? Măi Ioane, nu mă mai amărî și tu. Nu vezi că nu crede nimeni?</p>
               <p>— Cât ne-am străduit să ne aducem popă? Și uite acum ne-a dat Dumnezeu popă cu har! Poate dă Dumnezeu și se întorc bulgarii, cu Bogomir...</p>
               <p>— Nu, zise Pavăl hotărât. Are să ni-i pună pe toți în cap.</p>
               <p>— E legea noastră...</p>
               <p>Și lui Pavăl i se întunecau ochii. Și Stana, dacă era de față, se pornea și ea pe văitat:</p>
               <p>— Ce ne facem Pavăle! Ai văzut popa ce har are! </p>
               <p>— Să te ia mama dracului de vrăjitoare că te jupoi de vie dacă te mai văd la mine în ogradă și să te duci după morții alor tăi și să nu te mai văd în ochi! </p>
               <p>Și Stana pleca plângând și Ioniță fugea și el cu pași mărunți în urma ei s-o liniștească. S-a pierdut cu firea Pavăl, nu pune la inimă. Cum să nu pun, n-ai auzit ce-a zis? Drept e că nu era singurul în Glavamârcea care se pierdea cu firea în ultima vreme și asta îi neliniștea pe toți.</p>
               <p>Căci între ei Rădenii nu scriau zapisuri, iar legăturile pe care le făceau între ei durau cât dura și vorba. Bogomir văzuse că de multe ori, prieteni fiind și vorbind aceeași limbă, se înțelegeau și se țineau de cuvânt. Dar între vecini mai îndepărtați se mai și uita de vorba promisă. Numai cât omul nu avea doar cuvânt ci mai avea și junghi la brâu și vecinii lui la fel aveau, și astfel trebuia să se poarte omenește.</p>
               <p>— Dar de ce sunteți certați cu ei? a întrebat Bogomir o dată pe Slava văzând că Pavăl și cu ceilalți bulgari nu își vorbesc.</p>
               <p>— Păi uite, zicea Slava, dacă nu se țin de cuvânt, una zic și alta fac.</p>
               <p>Bogomir îi lămuri lui Pavăl ce zisese bulgarul. Era și Ioniță, era și Chifor de față și mai erau și alții. Rădenii se mirau căci între ei, chiar dacă învoiala de azi până mâine se schimba, lucrurile urmau un fel de armonie a dezechilibrului și era ca un glas tainic care le spunea ce se putea schimba și când și cam cât; se cunoșteau între ei iar schimbările acestea în înțelegere nu-i luau chiar pe neașteptate. Dacă tu anul ăsta se nimerea să te alegi cu plasa grea la baltă, dreptatea sărea și ea în căruță lângă tine, alături de peștele cel gras și nimeni nu făcea din asta un capăt de țară. Apoi mai era și Pavăl care avea cuvântul scurt și pumnul greu și oamenii-l știau de frică și mai închideau ochii.</p>
               <p>— Atunci hai să scriem lucrurile. </p>
               <p>În Glavamârcea când zicea careva că pământul se întinde până încolo la gropan, altul zicea că nu-i gropan ci-i văgăună, că nu-i gaură ci scorbură și li se părea că limba lor nu era îndeajuns pentru a scrie dreptatea. Oamenii aveau pricini, unele numai între ei, altele și cu bulgarii din deal.  Bogomir le scria pricinile acestea și întocmea frumos zapis cu pecete domnească căci el cu înscrisul de la jitnicer căpătase acum sigil de domnie iar nu pristornic prost de prescură cum aveau pământenii; și când plesnea sigilul peste ceara topită, roșie, domnească, rămâneau oamenii lipiți locului de mirare; iar Bogomir îi privea cu bucuria puterii și simțea că ce face el acolo are un rost; iar Rădenii își ștergeau umiliți stropii de ceară roșie, groși ca sângele uscat de vită; ceara le ardea pielea degetelor unde se întâmplase să sară stropul dar îndurau arsura fără să se plângă ci pe tăcute, așa cum învățaseră ei din moși-strămoși, să nu dea glas durerii ci să o lase îngropată în fundul ființei lor, moștenire nepoților. Și zapisul sta acum întocmit și oamenii îl țineau cuviincioși, cu băgare de seamă, între două degete, să nu-l murdărească.</p>
               <p>Pavăl, băgând de seamă că Bogomir și cu Slava vorbesc, se apropie și el cu o pricină să vadă: ce-o să zică bulgarul ? Și a tălmăcit popa pricina și bulgarul străin după ce-a asculat, a spus: pricina acesta este dreaptă; iar cealaltă nu. Și Rădenii rămaseră muți căci numai la asta nu se așteptau, anume ca tocmai de la dușmanii lor să le vină limba dreptății. Și Slava, bulgarul cel bărbos, își ridica atunci fruntea  și explica cu ochi strălucitori că în vremurile vechi Împăratul nu era păgân ci creștin era, de-ai noștri cum ar veni, și că limba lor bulgărească se scria atunci cu slove mari împărătești. Așa zicea Slava și Bogomir traducea și Pavăl rămânea descumpănit cu bărbia în palmă, doamne-iartă-mă cum am rămas numai noi pământenii legați locului și capii pământului s-au păgânit cu toții. Și limba bulgarului era cumva uscată, fără toate cuvintele și vorbulițele pe care Rădenii le născociseră cu anii ca să dea seama de ale lor, dar așa seacă și străină cum era, părea mai dreaptă și uscăciunea ei era semn; căci dacă umbli după sprijin, creangă uscată și dreaptă îți trebuie, și  nu tulpină verde. </p>
               <p>— Să scriem bulgărește atunci, s-a gândit Pavăl. Dacă e limbă dreaptă, limba lui Vodă...</p>
               <p>— Dar nu-i nevoie, îl asigura Bogomir deoparte. E bună limba pământenilor. Trebuie scrisă mult și se va îndrepta...</p>
               <p>— Cum să se îndrepte?</p>
               <p>— O îndreaptă Dumnezeu. Noi să scriem pricinile toate și ea se va îndrepta.</p>
               <p>Pavăl nu prea avea răbdare și nu prea-i venea să creadă că limba lor scorburoasă va putea fi vreodată înscrisă dreaptă și limpede ca limbile celelalte împărătești. Și-atunci nu mai înțeleseră nimic din vechile lor obiceiuri și se gândeau că singurii care îi pot scoate la lumină sunt dușmanii lor din deal bulgarii care uite cum se înțeleg cu toți, cu turcii și cu grecii.</p>
               <p>— Scrie popo în bulgărește mă, îi porunci Pavăl. Scrie în bulgărește, n-auzi.</p>
               <p>Bogomir se împotrivi la început și-i arătă cum scrie el cărțuliile lui dar Pavăl nici nu voia să audă. Se-apucă atunci popa să scrie în bulgărește, ce să facă. Și Pavăl se împrietenea cu Slava, bulgarul. </p>
               <p>— Adu și din geambași, îl trăgea de mânecă. Zi-le să coboare.</p>
               <p>— Vă știu de rătăciți, ridica Slava din umeri ca și cum el n-ar fi știut cum stătea treaba pe vremuri.</p>
               <p>Iar Stana îl scuipa pe Bogomir din urmă, când trecea:</p>
               <p>— Ptiu, necuratul! Numai necuratul vorbește toate limbile!</p>
            </div>
            <div type="div2" rend="P1043">
               <head>XII</head>
               <p>Bogomir le-a spus că trebuie să treacă de-acum duminicile pe la biserică. Nu se mai poate să muncească omul într-una, fără sărbătoare; chiar cu ciunguvăii împrejur, dar de-acum, de sărbători, haidem cu toții la biserică; și nu cu mâna-n sân, spunea el, ci cu pomană că sunteți gospodari cu toții și nu trebuie să ne calicim în fața lui Dumnezeu și-a Nefârtatelui său.</p>
               <p>— Au căzut odoarele, Bogomire, nu mai putem intra în biserică, zicea Pavăl.</p>
               <p>— Le punem la loc.</p>
               <p>— Nu intrăm.</p>
               <p>— Ținem slujba afară atunci.</p>
               <p>Părintele avea mereu soluție. Se strecurară deci iarăși înarmați, cu frica ciunguvăilor în sânge, înspre bisericuță. Ajunși acolo împiedicară caii în pazvat iar Bogomir voia să înceapă slujba. Bisericuța fusese închisă de Pavăl. Bogomir îi arătă, hai Pavăle deschide. Pavăl porunci însă câtorva oameni să scoată pristolul afară, prăfuit cum era.</p>
               <p>— Uite pristolul. Aici țineți slujba.</p>
               <p>Era zi fierbinte de Uspenie Bogorodițe dar spre uimirea Rădenilor în ziua aceea nu s-a prăznuit adormirea Precistei cum era lăsat din vechime ci Sfânta Parascheva care oamenii proști îi mai spun și Sfânta Vineri. Acesta va fi hramul bisericii  de-acum, a spus părintele, hram nou și calendarul cel vechi nu-l vom mai ține neam. Printre cei mai bătrâni unii își aminteau că praznicul cel nou se ținea mai încolo, înspre mijlocul toamnei dar se vede că părintele avea poftă să îl cinstească  numaidecât, odată cu punerea hramului; și le-a mai zis popa să nu vină cu mâna în sân la biserică ci să aducă fiecare câte ceva drag, cât de mic, dar drag, pomană la  jertfelnic.</p>
               <p>— Nu pentru mine, se apăra Bogomir. Cât de neînsemnat, drag să vă fie!</p>
               <p>Neînsemnat? Ce să aducă? Nasturele descusut de la haină? Un cap de sfoară? Icusarul cu turaua râcâită? Ceva mic. Dar zice Bogomir să le fie și drag? Cum așa, mic și drag? E drag omului ce-i mare, caii ce molfăie ovăz în grajd, perechea de case cu acareturi, nevasta mare și pulpoasă. Dacă e scump mi-e drag iar dacă e mic și neînsemnat nu mi-e drag deloc, așa spunea și Pavăl.</p>
               <p>— Lasă părinte, ce să mai aducem. Fă tu slujba acolo și gata.</p>
               <p>Dar Bogomir nu și nu, le-a dat exemplu să vină fiecare cu câte-o găină. Că are să strige el cu glas tare cine și ce a adus, să se știe, să fie de rușine. Iar vecinul lui Ioniță care stătea pe partea cealaltă a satului și nu se avea bine cu Pavăl, deși nu îndrăznea să-i iasă din cuvânt, om înstărit, a zis că aduce el, și chiar a venit cu o capră șchioapă. Și se treziră că încărcaseră în căruță o ciurdă de orătănii care cotcodăceau și măcăiau cum nu se mai văzuse. Le băgară  într-o închizătură de stuf, în fața bisericii, la slujbă, când au ajuns. Bogomir a curățat altarul din fața bisericii și-au tăiat atâta amar de păsăret și capra omului și-au fript și-un purcel olog ce-aduseseră bulgarii. </p>
               <p>Pentru că bulgarii aduseseră și ei un purcel, așa se face la ei aici jos, le sugerase Pavăl. Deoparte rămăsese Slava cu diecii lui cu mâinile împreunate și cu comănacele țepene pe capete.</p>
               <p>— Puneți și voi ceva.</p>
               <p>Nu se aștepta Slava. Negustoria o faci cu geambașii aduși, nu cu Slava care cică ți-e prieten.</p>
               <p>— Haideți, făcu jupânul, pofticios.</p>
               <p>Slava se uită la ceilalți cântăreți apoi se scărpinară în pungi și scoaseră fiecare bănuți.</p>
               <p>— Un ban fiecare, toată lumea.</p>
               <p>Geambașii din deal chicoteau, mulțumiți să plătească și popii măcar, nu numai ei.</p>
               <p>— Toată lumea, imitaseră ei vorba lui Pavăl și cam râzând în bărbi căci un ban de la cel avut nu-i la fel ca un ban de la cel care-i numără oftând. Slava și cu diecii se scormoneau prin buzunare. </p>
               <p>— Banul jupâne, ochiul diavolului, zise Slava cu părere de rău.</p>
               <p>— Auzi părinte, sări Pavăl, dar dacă banul e ochiul diavolului, ce treabă ai tu cu banul?</p>
               <p>Iar Slava rămase cu mâna înțepenită, fără să dea drumul banului.</p>
               <p>— Mi-e foame și mie.</p>
               <p>— Păi ți-o fi foame, dar loc n-ai. Cânți la strană și când zice preotul să taci, taci.</p>
               <p>Slava rânji strâmb, apoi încercă împăciuitor:</p>
               <p>— Nu toate locurile sunt pe pământ, mai sunt și în cer...</p>
               <p>— Păi de ce nu mănânci tu  mai bine din roadele locului tău din ceruri?</p>
               <p>Pavăl smulse bănuțul din mâna lui Slava și-l băgă în pungă. Slava rânji atunci și mai tare și se întoarse cu spatele, să scape de jupân.</p>
               <p>— Ă? îl urmărea Pavăl strigând acum în auzul lumii. De ce nu prinzi tu mai bine un uliu din acela ce zboară chiar pe cer  să-l mănânci pe el, și vii și ne mănânci orătăniile  crescute în mlaștină?</p>
               <p>Tăcuseră de tot bulgarii și-l priveau pe Pavăl  supărat și furios. Slava își aranjă mânecile șiapoi se juca încurcat cu colanul.  Bogomir tuși, el tuși numai încurcat și  nu găsi ceva de spus pentru ocazie. Pavăl număra  bucuros banii, carnea pusă pe foc se frigea iar Stana umbla neliniștită de colo-colo:</p>
               <p>— Nu face fum părinte că iar dau ciunguvăii!</p>
               <p>Slava a înghițit în sec și s-a mirat: păi așa faceți voi de Uspenie? Pe Sfânta Vineri o prăznuim azi și nu pe Bogorodița, le-au explicat cei care știau să le explice. Așa ne-a spus părintele. I-auzi! Bulgarii se priviră între ei și cum știau că ăștia de jos sunt pierduți rău în rătăcire nu mai ziseră nimic, își mângâiară bărbile tăcuți. Bogomir a bolborosit iarăși ceva într-o limbă pe care oamenii n-o înțelegeau; apoi a rostit rugăciuni către sfântă să vadă dorințele din fundul inimii credincioșilor și să le îndeplinească. Au curățat carnea de pe oasele jertfei și grăsimea a desprins-o de pe carne, au adunat-o și-au pus-o deoparte; au pus la mijloc oasele și le-a învelit cu grăsimea și le-a așezat pe pristol, jertfă, pentru sfântă cică. Bulgarii clătinau din cap, pravoslavnicii, se vede că nu mai văzuseră să se facă așa. Cât despre Rădeni, nu știau ce să zică, de când nu se mai făcuse slujbă la ei în sat. Slujbă făcută la aer, pe pristolul scos afară din întunericul bisericii; și nici acest hram nou nu-și aduceau aminte să-l fi sărbătorit cu așa foc înainte; dar părintele, transportat ca de obicei, arăta încoace și-ncolo. </p>
               <p>Dintre Rădeni, cei care aduseseră de pomană deveniseră parcă mai certăreți și umblau și ei acum de colo-colo și arătau că trebuie puse ștergarele așa și nu altfel, străchinile aliniate și lingurile la fel și mai ales că trebuie neapărat  să se ia carnea de pe foc imediat cum sfârâie seul și nu trebuie lăsat nici mai mult nici mai puțin căci se va arde; și altfel nu trebuie făcut; nu ca înainte când oamenii veneau și adormeau cu gurile căscate la slubă, de trebuia să-și dea unii altora coate; cu ochii care la țâțele  nevestelor, care la brâul cel nou al vecinului. Bogomir se apucase să predice cu cărțuliile lui în mână. Cel care adusese căprița chiar îl puse pe Bogomir să repete ce zisese și ceru și  lămuriri căci nu pricepuse omul și voia să înțeleagă tâlcul spuselor pe deplin, să se lămurească. </p>
               <p>— Ce facem cu grăsimea, părinte? întrebă cineva arătând înspre pristolul scos la aer.</p>
               <p>— Las-o.</p>
               <p>— N-o punem la jumări?</p>
               <p>— Nu.</p>
               <p>Bogomir ridica ochii și se uita în jur peste stuf, neliniștit.</p>
               <p>Între timp se adunaseră oameni și ascultau cele ce se spuneau scărpinându-se în cap, Chifor, Stana și alți câțiva frigeau și împărțeau carnea, iar Bogomir citea la cazanie. Striga tare de se auzea până la Pavăl, peste capetele oamenilor:</p>
               <p>— ... pământul întreg e împărțit în capete și la fiecare cap se află câte-un câine cu colți galbeni, de pază la capul lăsat de taică-său și limba taică-său vorbește. Și tatăl cel mare al câinilor Nefârtate este. Vedeți-i cum se rânduiesc, linii-linii; vecinii cu vecinii, iadul străinului! Rodește pământul lui Dumnezeu singur și păzitorii îi mănâncă rodul ca gândacii bălegarul și în loc să mulțumească lui Dumnezeu, orbiți, asemeni lui Nefârtate, încearcă să-l prăvale pe Sfânt în apă să-l înece; cățelandri tineri cresc în umbra puturoasă a celor bătrâni adulmecând alcătuirea locului și cu colții învață să rupă din cel slab de-alături și-n cel bătrân. Auziți-i cum sfâșie! Și câtă vreme rodește pământul lui Dumnezeu câinii se întrec în putere și în colți se mândresc și sfârtecă și dacă-i lași înăbușă câmpul nou ca ciulinele grâul căci e poporul cel uscat al lui Nefârtate, neamul gândăcesc...</p>
               <p>Pavăl stătea cu mâna în șold pe partea cealaltă, lângă ușa minaretului și clătina din cap, zicând să audă numai Ioniță și cei din jur:</p>
               <p>— Vorbe... tot ca popa cel bătrân... orfan și ăla, crescut de văduvă. Păi dacă n-ai cap de loc, ce mai stai la vorbă? Eu dacă am cap și tu ai cap, ne uităm până unde se întinde și măsurăm și dacă am călcat strâmb ne certăm; sau poate ne învoim ca eu să priponesc la tine când se încălzește și la toamnă treci coasa lângă gropan pe loc la mine. Și dacă n-ai loc? Vorbe!</p>
               <p>Oamenii căscau gurile și începeau să se încrunte. Rădenii recunoșteau în ce spunea Bogomir lucruri pe care le știau și ei de multă vreme, și despre Bogomir și despre ei; ceva îi supăra și îi ținea lipiți locului. Slava bulgarul vedeau fețele Rădenilor contrariate ascultându-l și întrebau, ce zice el acolo, popa? Și atunci Pavăl, bucuros să vadă bulgarii veniți în Glavamârcea dar și neliniștit de cele ce striga popa, luă psaltirea din mâna bulgarului și o deschise la întâmplare și arăta cu degetul una din pagini iar  bulgarii cruceau ochii pe foaia galbenă și li se părea și lor atunci că într-adevăr mare înțelepciune e ascunsă în rândurile acelea, care lor nu li se arătase până atunci. Bun popa Bogomir care știe să deschidă oamenilor inima și îi invidiau pe cei din vale, neștiind poate nici că cele ce se găseau  în inimile Rădenilor nu erau  deloc de scos afară, dar acestea o să le vedem mai încolo; se întrebau deci cum or fi găsit așa om cu vorbă caldă de luminează mințile oamenilor. Și nu ca la ei popă să umble noapte beat la furat de curci prin grădinile oamenilor și să le otrăvească câinii. Guri rele și gornenii, vezi.</p>
               <p>Cât despre Pavăl, nu mai asculta ce striga Bogomir. Îl luase pe Ioniță deoparte și se puseseră lângă minaret și cum ceilalți erau toți ocupați, unii cu mâncarea, alții ascultând predica lui Bogomir, ei zgâlțâiau clanța minaretului și uite că poarta se deschise și călcară surprinși înătruntru, în întuneric, cu frică.</p>
               <p>După ce s-au obișnuit au putut distinge gheare de găini, pene jumulite. Niște araci tăiați mai încolo, făcute cozi. Cozi de săgeți să fi fost. Praf, murdărie,  macaturi vechi, uite și vârfuri de săgeți desprinse, și iarăși bețe, arcuri frânte. Era locul ciunguvăilor, se vedea acum, se vedea la lumina zilei. Aici își țineau ciunguvăii săgețile și poate chiar aici meștereau săgețile și tot aici s-ar fi zis că era un fel de bucătărie, unde cineva ar fi pregătit de mâncare.</p>
               <p>— Uite-i mă, cireșii noștri, săracii.</p>
               <p>Pavăl arăta aracii stivuiți lângă perete. Unii erau tăiați și ascuțiți, cu lemnul alb, zemos și proaspăt.</p>
               <p>— Să pun eu mâna pe ăla care fură! strigă el așa tare de parcă și tâmplăria veche a turnului trosni; și se uita în jur ca pentru a prinde hoții, dar în jurul lui cine era, era Ioniță și mai erau alți câțiva Rădeni apropiați, atâta tot, pe cine să bănuiești? Pe Iea, de strigă Stana într-una, hoața și tăietoarea de noapte, dar cine-a văzut vreodată moroiul la față?</p>
               <p>— Sus ce-o fi? se întrebă Ioniță.</p>
               <p>Scara părea cam putredă. Pavăl îl fixă și el.</p>
               <p>— Trebuie să vedem.</p>
               <p>Afară, la pristol, Bogomir văzuse cu coada ochiului că Pavăl și Ioniță intraseră în minaret și nu ascultau ce zicea el, și începuse să vorbească tocmai ceva de minaret, cum că ar trebui dărâmat, ca zidire păgânească ce este, căci înainte de toate ei sunt creștini și nu se cade, turn înalt cu semilună la vârf să fie zidit alături de biserică de creștini. Așa le zisese și Goleman trimisul lui Vodă, de altfel, dacă țineau Rădenii minte. Bulgarii văzând cum arată Bogomir înspre turn și neînțelegând cele ce se spuneau, clătinau și ei din cap.</p>
               <p>Dar Rădenilor nu le plăceau spusele acestea. Întotdeauna minaretul fusese lângă bisericuță și nimeni nu zisesese nimic; nimeni nu știa de ce era turnul acolo, dar la ei așa era dintotdeauna, și era frumos ba chiar își imaginau bisericuța cea crăpată fără turn alături și li se părea urât și n-ar fi vrut nicicum să-l dărâme. Știau că pravoslavnicii din jur nu au așa ceva, dar ce. Așa e la ei.</p>
               <p>Dar Bogomir se încălzi de propriile lui cuvinte și ținând într-o mână cărțulia legată cu sfoară, în cealaltă un arac descojit pe care-l culesese de lângă turn se apropie și el de poartă. Părea un cavaler plecat la război fără armură și chiar ținea aracul precum o lance la subraț și predica din gură scuipând și citindu-și cărticica pe-o care ținea în sus ridicată. Glăsuia de zor înspre ușa minaretului unde văzuse el că intraseră Pavăl cu Ioniță. Chifor cel cu obraji roșii era prins de vorbele lui Bogomir într-un fel de încântare.</p>
               <p>— Căutați cerșetorii desculți, striga Bogomir. Răniții lui Dumnezeu umblând dezbrăcați printre paznicii capetelor, slujitori ai lui Nefârtate! Ologi, cu mâini și cu picioare tăiate, soții lui Dumnezeu! Moștenitori ai pământului întreg, spatele lor e plin de balele câinilor lui Nefârtate; când se opresc din rătăcire să-și tragă sufletul scuipă la capul locului mărunt. Dar Nefârtate i-a părăsit pe aceștia și vorba dezmoștenitului e necoaptă și iadul celuilalt este și prietenie între ei nu se leagă, căci unde Nefârtate lipsește doar  zânzanie și singurătate se află. Dezmoștenitul singur este întreg moștenitor al împărăției lui Dumnezeu. Și tu vrei să-i faci milă? Aruncă-i un colț de pâine, dacă cere, căci e  fratele tău la judecată. Nu-ți face milă cu el altfel! Nefârtatele  lui Dumnezeu și-a luat mâna de pe el! Dă-i un cap de loc, din milă și-l va lăsa nelucrat, căci nu e locul său acela și va scuipa pe el! Locul său e apa și e pământul cel nou al lui Dumnezeu, locul său este pământul nefăcut de la capătul lumii. Inima îl trimite să plece și să moștenească pământul întreg; Nefârtate și-a luat mâna de pe el! Arde  singur în focul nestins al lui Dumnezeu...</p>
               <p>Zicând acestea, Bogomir lovea cu aracul în poarta minaretului. Stana trăgea de el, răgușită:</p>
               <p>— Părinte, părinte, nu mai face atâta gălăgie. Acușica iese Iea. Ai să vezi.</p>
               <p>Și rotea ochii cu frică, nebunește, și se cocoșase de frică. Bogomir nu-i dădea atenție ci continua cu ochii holbați și lovind cu vârful aracului în poartă. </p>
               <p>— Uite mă ereticul cum lovește-n sfânta biserică, plângea unul dintre săteni.</p>
               <p>Când obosi de atâta lovit la pereți, se liniști Bogomir.</p>
               <p>— Ce zice? Ce zice? voiau să știe și bulgarii.</p>
               <p>Numai că Rădenii dimprejur fiind și ei prinși cu cele ce se întâmplau și nepreaștiind limba bulgarilor se vede că nu aveau timp să-i lămurească. Aceștia răsfoiau de zor cartea înainte și-napoia paginii pe care-o indicase Pavăl și se vede că nu găseau cuvintele pe care le rostea popa în carte la ei să se lămurească. Stana băgase capul pe ușa minaretului speriată și striga:</p>
               <p>— Jupâne, ieși!</p>
               <p>Pavăl împinse în ușă, plecă capul ca să iasă pe deschizătura scundă a minaretului. Se îndreptă de spate apoi, privi împrejur. Și într-adevăr, vezi că ne-am luat cu nebuniile popii și între timp, dimprejur, răsăriseră pe nesimțite călăreții colorați ai mlaștinii care asistau acum la cele ce se petreceau. Se vedeau, dincolo de gardul scund al bisericii și stufăriș, stând pieziș în șa, cu o mână ținând hățurile și pe cealaltă sprijinindu-se pe oblânc. Figura lui Pavăl se schimbă deodată, se încruntă privind împrejur; cuprinse din ochi adunarea de Rădeni, caii împiedicați, se uită în spate la Ioniță și la oamenii lui, măsură din ochi încoace și încolo. Bogomir nu văzuse nimic, el continua să predice gălăgios și să amenințe cu aracul când deodată, Pavăl cu ochii săriți din cap de furie, se îndreptă către el și îi puse mâna în gât și-l împinse îndărăt de căzu Bogomir săracul cât colo pe spate la pământ, de unde el de fapt era în plin efort de expunere a ideilor.</p>
               <p>— Să nu se miște nimeni, porunci. N-au decât să vină.</p>
               <p>Ioniță cu câțiva Rădeni alergară la cai și îi traseră mai aproape de minaret, locul unde se îngrămădiseră cu toții. Oamenii așteptau strângând mânerul junghiului.</p>
               <p>Bogomir se ridică de jos, se scutură. Văzu și el acum cercul de ciunguvăi care se strângea în jur, și pornise și mai tare cu gura. Apoi, cuprins de o idee, se opri și se duse la pristolul pe care-l părăsise adineauri, lăsă oasele deoparte și săltă straturile de grăsime grele; se apropie de unul dintre ciunguvăi și îi  oferi grăsimea. Acesta nu primi grămada însângerată. Nici nu mulțumi, nimic. Făcu doar semn scurt din cap că nu. Privirea sa era îndreptată către poarta deschisă a minaretului. Făcu semn din mână: la o parte! Bogomir rămăsese cu rândurile de slănină în brațe și încercă iarăși să le înmâneze ca pe un dar ciudat, plecându-se puțin și cu un rânjet care ținea loc de bunătate. Cavalerii păgâni schimbară priviri între ei. </p>
               <p>— Nu vor să o ia. Ce facem cu toată grăsimea asta? bombăni Bogomir încurcat.</p>
               <p>Se întoarse către pristol și o trânti la loc pe masă. Anteriul îi era cleios de noroi și de slănină. Se șterse, de bine de rău.</p>
               <p>În acest timp în curtea bisericuței se strecurase mai întâi un călăreț, apoi mai veni unul care se uita înainte peste poartă. În sfârșit, mai intrară doi ciunguvăi, apoi un pâlc întreg, veniți se vede de dincolo de stufărișurile mocirlei. Slabi și puțin aduși de spate, în mătăsurile lor albastre și verzi cu care se înfășurau și cu ochii lor atât de negri. Înalți, rânduiți. Înalți și uscați. Pavăl puse degetul la gură, să nu se uite toți Rădenii care ascultau la predică și se ghiftuiau cu fripturi, să nu iasă bucluc.</p>
               <p>Erau acum o mulțime de ciunguvăi strecurați în curtea bisericii înconjurându-i cumva pe Rădenii adunați. Se strecuraseră care pe unde, câțiva stăteau sprijiniți de zid și ascultau și ei predica înfocată a lui Bogomir. Câțiva chicotiră de câteva ori parcă.</p>
               <p>Rădenii se strâmbau văzându-se așa acuzați, căci Bogomir parcă îi arăta cu degetul că nu fac bine. Pe măsură ce Bogomir se simțea dezaprobat, cu atât parcă devenea judecător mai neîndurător. Însă uite că erau câțiva ciunguvăi alături, sprijiniți de zidul bisericii, care chicoteau din când în când și chiar râdeau acum din toată inima. Bogomir se opri din ce spunea și se înfurie:</p>
               <p>— Ce râdeți, păgânilor! Ce râdeți?</p>
               <p>Cu venirea ciunguvăilor, se lăsase tăcere printre oameni. De unde strigase atâta, Bogomir rămase și el  stingherit, parcă predica lui nu-și mai avea locul în fața acestor călăreți colorați. Și totuși se îndârji și-și reluă locul de popă în serios și se apucă să strige acum arătând cu degetul acuzator înspre ciunguvăi:</p>
               <p>— ... pământul întreg e împărțit și-ndreptat de brațe care-l sapă pe vara și iarna se-adapă la laptele cald al gospodăriei. Când moșul umil se arată în zdrențe la cap de loc, stăpânul însemnat cu semnul lui Nefârtate se-arată și-ntreabă cu ochii înguși: de unde vii? Iar cerșetorul își ascunde furia, se-apleacă, iar gura îi rânjește mincinos, să-nduplece ochii nemiloși ai stăpânului. Căci Nefârtate și-a luat mâna de la el! Cerșetorul pământului ce umblă acum cu capul întors spre asfințit! La mijloc, pe cărarea cea subțire, pășiți cu băgare de seamă între poporul de sfinți ai lui Dumnezeu și haitele de câini ai lui Nefârtate! Nimic fără măsură!</p>
               <p>— Dacă ai măsură să măsori, zise Pavăl. Altfel, pe unde te-o lumina Dumnezeu și pe unde te-o purta Nefârtatele său...</p>
               <p>Dar Pavăl vorbise cam tare, vedem căci popa lăsă predica și întrebă:</p>
               <p>— Ce măsură?</p>
               <p>— Măsură! Te uiți la oameni, vezi cum fac, și faci și tu la fel, răspunse Pavăl.</p>
               <p>— Fac răutăți și zic prostii. Nu-i nimic de învățat. La ce să mă uit?</p>
               <p>Dar se vede că Pavăl sau nu avea chef să se certe cu popa, doar își clincăi o clipă punga în care strânsese bănuții bulgarilor și zâmbi mulțumit. Acela dintre păgâni care refuzase adineauri darul de grăsime se ridică și se apropie atât de liniștit, de parcă ar fi plutit în faldurile hainei; cu atâta maiestate se apropie că Bogomir începu să tremure. Păgânul se propti doar înainte fără niciun gest, fixându-l doar cu ochii lui negri. Bogomir nu știu pe moment ce să facă, să rămână pe loc sau în ce parte să se dea; ezită un timp încurcat și ce s-a întâmplat până la urmă, pe cuvânt, e că popa s-a așezat pe vine, transpirat, de-a rămas călărețul proptit drept și popa alături pe ciuci gânditor de nu mai știa nici unul nici altul ce să facă. Apoi se vede că Bogomir își aduse aminte brusc de ceva și fără să aștepte să se apropie păgânul își duse repede mâna la cap și-și smulse comănacul și dădu să-l ascundă într-un buzunar, ceva. Nu încăpea, pesemne. Îl aruncă pe jos, lângă zid. Realiză apoi deodată că toată adunarea îl vede. Se ridică, duse mâinile la spate.</p>
               <p>— Sunteți niște proști, zise el într-un sfârșit, printre lacrimi aproape.</p>
               <p>Se îndepărtă apoi și trânti portița bisericii. Rădenii întorseseră capetele după ei. Plecase popa furios, mergea repede dând din mâini, o luase singur înapoi spre sat.</p>
               <p>Se auzi și între ciunguvăi agitație, unul striga mai tare. Oamenii se strânseră să vadă: ce se întâmplă? Unul dintre ciunguvăii striga supărat. Altul încerca să-l liniștească, ceilalți asistau.</p>
               <p>— Lasă-i și hai să vedem ce-i sus, zise Pavăl. Cine știe când mai apucăm să intrăm.</p>
               <p>Și rânduise dintre Rădeni câțiva paznici să rămână la intrare. Dar la un moment dat scandalagiul începu să lovească cu piciorul zidul crăpat. Stana fugise lângă păgân, împăciuitoare:</p>
               <p>— Nu mai râcâi omule că iese Iea!</p>
               <p>Pagânul nu se lăsă, râcâia zidul bisericii. Unul dintre Rădenii lăsați paznici jos se apropie de zidul bisericuței și dădu să-l liniștească pe răzvrătit, ciunguvăii călări și înarmați rămași afară în șa își scuturară arcurile. Omul dădu înapoi. Dar se părea că omul nu voia să dărâme biserica, ci numai să dezgolească zidul într-un loc anume.</p>
               <p>— Pavăle ieși că uite-i ce fac! îi pâra Stana.</p>
               <p>Și până să iasă Pavăl câțiva ciunguvăi se puseseră în spatele pristolului scos afară și aruncaseră  grăsimea pe grătarul unde fripseseră carnea și grăsimea acum se topea și picura în stropi groși alături.Își ungeau săgețile în grăsimea fierbinte de pe jos. Era tocmai grăsimea pe care o refuzaseră când le-o propusese Bogomir, vezi, greu te înțelegi cu păgânul. Pavăl ieși. Văzând că ciunguvăii sunt adunați stăpâni pe jertfelnic se repezi înspre ei:</p>
               <p>— Ce căutați voi aici mă?</p>
               <p>Dar vezi că vorbi cam repede căci dintre arcașii cu săgețile unse, câțiva își trăseseră arcurile și aruncară săgeți înspre jupân și oamenii lui; o săgeată îi străpunse chiar carnea piciorului, mai jos de genunchi de se ghemui jupânul de durere. Încă două arce zbârnairă  și săgețile  se înfipseră în ușa scundă de lemn a minaretului. Dar vezi că nu ținteau la oameni căci ar fi fost vai de ei, cred, oricât de înarmați ar fi fost și Rădenii,  tot țărani de mlaștină rămâneau și nu ciunguvăi cu moartea în sânge. Pavăl gemea de durere și se străduia să-și smulgă săgeata prinsă în carnea pulpei piciorului. Ciunguvăii se așezaseră în rânduri, în spatele pristolului și în fața bisericuței. Pavăl și cu Ioniță și cu Chifor erau ghemuiți la adăpost după ușa minaretului. Ceilalți Rădeni, care pe unde putea. </p>
               <p>— Hai înapoi că nu se mai poate, șopti Pavăl.</p>
               <p>Se îndepărtară de ușa minaretului înspre caii împiedicați. Când deodată, printre picioarele Rădenilor o zbughi fetița, oamenii o recunoscură imediat, era mica hoață de cununi de data trecută, în haină lungă și roșie de tătăroaică. Fugi ca un iepure și se refugie îndărătul celor câtorva ciunguvăi care în spatele pristolului își îndreptau arcurile către adunarea de Rădeni. Ciunguvăii se îndreptară și ei.</p>
               <p>— Ai văzut? repetă Pavăl minunat, uitase și de picior.</p>
               <p>Ciunguvăii se opriseră din tras. Câțiva vorbeau ceva cu fetița, în spatele rândului de arcași. Pavăl se îndepărtă șchiopătând și Ioniță îl ajută să încalece. Ceilalți făcură la fel încet, trăgând cu coada ochiului la ce fac arcașii. Nu făceau nimic, îi așteptau pe Rădeni să plece, se vede. Se retraseră Rădenii iarăși, călcând cu atenție multă pe cărările moi ale Glavamârcei și iarăși îi lăsară pe ciunguvăi stăpâni pe biserica lor.  </p>
               <p>Au mers cu capul în pământ o vreme. Apoi au ridicat ochii înainte să vadă, nu-l întrezăresc pe Bogomir care o luase înainte, furios? Când ajunseră la parmalâc Pavăl întrebă pe paznici dacă a trecut popa adineauri. Oamenii se întoarseră la casele lor. A fost o zi în care nu s-au întors obidiți de atâtea păcate pe care le aveau în cârcă de la slujbă, nemernici și neînsemnați, ci veseli cumva ca și cum ar fi făcut ceva bine și li se luase ceva de pe inimă, ca grăsimea aceea ce-o pusese popa deoparte. Dar oamenii când se linișitiră începură să-și pună întrebări, ce slujbă mai era și asta pe care ei nu o mai văzuseră și dacă Sfânta Vineri  merită atâta alai și dacă Bogorodița nu s-o și supăra, preacurata, văzând câtă petrecere cu bucluc fac ei pentru o sfântuliță care nu era așa însemnată și nici nu se știa precis unde-și avea locul în calendar.</p>
            </div>
            <div type="div2" rend="P1049">
               <head>XIII</head>
               <p>Pavăl vorbise cu Slava să aducă niște negustori bulgari, poate să mai ia din grâu. Nu, ziceau bulgarii, că la voi umblă moroii zi și noapte, e grâul murdar. Nu cumpărăm.</p>
               <p>— Nu vine niciun moroi, îi asigurase Pavăl. Mergeți la parmalâc și-o să vedeți. </p>
               <p>Să vadă cu ochii lor că e sat de oameni. Mai mult împinși de la spate, bulgarii, ce treabă avem noi la parmlâcul vostru? Dar se vede că Pavăl ținea morțiș să arate bulgarilor parmalâcul.</p>
               <p>— Să vedeți ciunguvăii, zice. Oameni ca toți oamenii. Să vedeți și voi. Mergeți, du-i Ioniță.</p>
               <p>Avea rană la picior jupânul de la săgeata ciunguvăilor, de aceea mergea acum puțin adus de spate și șchiopătând. Trebuise să-și smulgă vârful întoars de la săgeata a ciunguvăilor și mirosea urât a lucru drăcesc, întorsese și pe o parte și pe cealaltă vârful de aramă meșteșugit, cu cârlig, să intre și să nu mai iasă. Parcă mirosul acela al săgeții, ori al rănii, nu-i putea ieși din nări deși se spălase de zece ori. Îl legase și-l curățase jupâneasa și-l sprijinea la mers și se ținea acum drept în fața negustorilor.</p>
               <p>— Eu rămân aici, arătă jupânul foișorul culei, proaspăt terminat.</p>
               <p>De-aici de sus din foișor se vedea parmalâcul și după el se întindea mlaștina albastră. Bulgarii mormăiseră că de ce, că ce treabă au ei, că nu-i interesează. Dar plecară, împinși de la spate. Pe partea cealaltă, ciunguvăii, mogâldețe risipite. Înserarea începea să îi cuprindă. Când suiră sus la parmalâc, chiar paznicii căscau și arătau cu degetul înspre mlaștina albastră și mai sporovăiau poate să nu adoarmă.</p>
               <p>— Trebuie dărâmat minarè, opina atunci unul dintre negustori clătinând din cap și arătând înspre turnul bisericuței.</p>
               <p>Slava încuviința și el, bărbosul. Se poate așa ceva la biserică pravoslavnică? Minaret înălțat alături până sus de tot? Cu semilună în vârf de se vede strălucind din deal când bate soarele și biserica crăpată de luminează nopțile și li se sperie muierile și le rămân copiii cu gura căscată și-arată părinților cu degetul încoace? Ioniță Rădeanul se făcea că n-aude, Bogomir întoarse capul cu frică căci în spate, din foișorul culei, Pavăl cu jupâneasa priveau peste creștetele lor. Dar nu puteau să audă de acolo ce se zisese. Acum se însera și începuse să se lase o ceață albastră peste mlaștină. Se tăcu o vreme.</p>
               <p>— Eu cred că jupânul nu știe bine rosturile pământului... începu Chifor încet și Bogomir întoarse capul. Cred că prin măruntaiele lui curge apa, dar nu ca izvorul deodată ci încetișor de tot, prin vine subțiri; aici, vezi,  e loc însemnat căci e apă din belșug, încolo se face câmp pustiu. Și dacă ai astupat vâna pământului, se umflă mai tare în altă parte și mai rău se răscoală, casa se năruie căci șarpele casei se îneacă în pământul băltit. De ce să mai zidești atunci? Să se năruie  din nou? Rămâi mai bine pe gânduri și tot cu mâna în sân...</p>
               <p>De jos, Stana cea uscățivă țipa la cei din cerdacul parmalâcului:</p>
               <p>— Lăsați focului ciunguvăii, Ioniță, Bogomire, lăsați focului citania în stele! Veniți că acuși iese Iea și-o să vedeți voi pe dracul! Zi-le, Pavăle!</p>
               <p>Ori din cauza strigătului ascuțit ori din altă cauză, un arc zvâcni dincolo de parmalâc, dinspre ciunguvăi, vâjâi scurt și trecu pe lângă ei ca un avertisment. Se opriră toți din vorbă. Ioniță se ridică și fugi după săgeată. Se aplecă, o ridică și-o strecură cu grijă în traistă privind precaut împrejur. Ceilalți întoarseră și ei capul după el dar, fără să înțeleagă ce făcea, îi deteră pace, facă ce-o vrea.</p>
               <p>— Și la noi e pământul la fel, zise Slava: cum sapi, dai de apă; dar se poate munci...</p>
               <p>— E mai în deal, observă Chifor.</p>
               <p>— Siliștea nouă a satului e în deal și biserica albă; dar locurile de lucru tot în vale sunt.</p>
               <p>— Prea s-au zidit din toate părțile... clătină din cap celălalt bulgar. Unde a fost de îngrădit, pentru nimica s-a îngrădit. Omul măsoară de două ori până să hotărască, aici, la fiecare pas dai de-un gard. Cum bate vântul, crește gardul să-l oprească. De câte ori au  mutat parmalâcul? au îngrădit și-au întărit încoace și-ncolo; n-au lăsat pământul să sufle liniștit.</p>
               <p>— Ce zice?</p>
               <p>Chifor nu înțelegea bine bulgărește. Bogomir îl lămurea. Slava încerca cu călcâiul mușchiul pământului. </p>
               <p>— Am lăsat pământul să se usuce. Încetul cu încetul, zise.</p>
               <p>— Ce nu știe Pavăl, zise Chifor, e că nu se pun garduri oricum ci numai după ce ai ascultat pe unde curge sângele pământului.</p>
               <p>Se opri și împunse și el cu călcâiul în pământ:</p>
               <p>— Uite, și-aici apa e aproape. Dacă lovești cu sapa se umple groapa. Ca o rană. Trebuie uscat.</p>
               <p>Se înserase o seară frumos mirositoare ca și cum, odată cu lăsarea întunericului, răsuflarea mlaștinii s-ar fi distilat într-un parfum întunecat care se lăsa încet sub cerul nopții peste țârâitul greierilor. Traseră aer în piept.</p>
               <p>— Dacă n-ar mai fi parmalâcul, zise Chifor încet.</p>
               <p>Bogomir privea neîncrezător înspre mlaștină.</p>
               <p>— Care-ar fi treaba?</p>
               <p>— Ar mai curge din ape.</p>
               <p>Slava clătina din cap,  minaretul e de vină, de-acolo vine răul. Stana striga la ei de jos:</p>
               <p>— Pavăle, uite-i! Ioniță!</p>
               <p>Striga singură Stana. Cine-o auzea?</p>
               <p>— Are să plouă, plângea Stana de jos.</p>
               <p>Își strângea broboada, înfrigurată. Chiar n-o auzea nimeni. Se uită pe uliță. Se uită în dreapta, se uită în stânga. Nimeni. Se uită în sus. Are să plouă, are să plouă. Plecă. Se întoarse. Plecă din nou. Începu să-și cânte singură un cântecel:</p>
               <p rend="center italic">Fugi, fugi, ploaie mare</p>
               <p rend="center italic">că te-ajunge Sfântul Soare</p>
               <p rend="center italic">c-un mai</p>
               <p rend="center italic">c-un pai</p>
               <p rend="center italic">cu toporul Domnului</p>
               <p rend="center italic">hârști! capul omului...</p>
               <p>Însă numai Stana  își auzea cântecelul căci, de sus de la parmalâc, Bogomir și Ioniță se aplecau peste marginea gardului să privească ce nu mai văzuseră nici ei nici Pavăl în viața lor,  și ce-o să vă povestesc uite chiar acum. Deocamdată Stana o rupse la fugă, intră pe poarta culei, ajunse într-un suflet sus în foișor la Pavăl, mai-mai s-o răstoarne pe jupâneasă. Zise cu răsuflarea tăiată:</p>
               <p>— Știi ce face nebunul? Știi ce face? Știi?</p>
               <p>— Care nebun? </p>
               <p>— S-a învățat de se suie sus la parmalâc și se scălămbăie la ciunguvăi până când se supără vreunul și-i trimite vreo săgeată. Se ferește! Apoi o prinde, îi scoate vârful. Își face deget din ea!</p>
               <p>Pavăl întorsese capul.</p>
               <p>— Cine?</p>
               <p>— Își face degete din săgeți! îl pâra Stana.</p>
               <p>Dar Pavăl privea mlaștina absent și tăcut. Se înțelepțise nițel de când se lovise  la picior, așa îi spusese și jupâneasa, care se proptea uneori înaltă și trupeșă și-l privea de sus cu mâna-n șold  cum zace șchiop în scaun și parcă Pavăl nu-i cunoștea privirea aceea. Își întorcea capul și privea lung peste parmalâc. Jupâneasa rămânea însă  tot proptită fixându-l și Pavăl își întoarse iarăși privirea către  ea, întrebător, dar își scutură deodată capul și rămase încăpățânat cu privirea fixată în depărtare. Cine știe la ce se gândea. Poate tocmai la asta: cum se face că unii oameni sunt așa de gânditori că toată ziua numai pe gânduri ar sta, pe când alții nu. În sfârșit, se dezmetici:</p>
               <p>— Du-te și cheamă-i!</p>
               <p>Lui Pavăl nu-i venea să-și creadă ochilor. Se înserase bine de-acuma. Ciunguvăii stăteau lângă foc, și unul dintre ei se ridicase în picioare, cu turbanul lui de mătase pe cap; mătasea părea albastră, ori de unde era ea chiar albastră, ori noaptea fiind albastră se vedea totul albastru; ori, în sfârșit, că noaptea întreagă căpătase culoarea turbanului, ceea ce, totuși. Păgânul luă o făclie și făcu un tur al adunării. Unul spunea ceva ce nu se auzea iar altul asculta, sprijinit pe mâinile din spate, așezați turcește cum erau toți pe covoarașe ca de iută; cel cu făclia pășea încetișor, apropia făclia de pământul ud și locul în care apropia el făclia, pământul lua foc cu o flăcăruie, care lua naștere ca într-o candelă, plăpândă la început apoi creștea curajos, ca orice foc încins, albastru la mijloc și galben la flacără. Stana coborâse și striga la cei de pe parmalâc:</p>
               <p>— Lăsați focului pe ciunguvăi, haidem acasă, vă cheamă Pavăl! Ptiu lovi-te-ar, coboară de-acolo, Ioniță că-ți arăt eu. Chifore!</p>
               <p>Dar erau toți prinși de ce se petrecea dincolo de parmalâc.</p>
               <p>— Ce face mă? șopti Bogomir.</p>
               <p>Nu răspunse nimeni, erau toți prea prinși de ce vedeau. Păgânul continua. Apropia făclia de o altă băltuță de pe nisipul ud, care lua foc, o flăcăruie mai întâi, încet-încet, apoi flacăra se înălța deodată. Următoarea apoi, păgânul descria un cerc în jurul adunării de oameni care se înveseliseră și-l urmăreau și arătau cu mâna flăcările care se înălțau și luminau locul în întuneric și nu mai știu ce ziceau.</p>
               <p>— Dau foc la apă...</p>
               <p>Parcă ar fi băut ceva ciunguvăii, brusc se schimbase aerul, se luminase, și dacă nu ar fi știut că sunt păgâni și că nu au voie să bea de la prooroc, ar fi crezut că și-au băut mințile. Ardeau zeci de focuri acum, în cerc, împrejurul adunării și focul din mijloc ardea și el și nu mai era singur. Călărețul se întoarse. Se așeză la grup și ceilalți îi glumiseră ceva sau ce se întâmplase că uite-l, râdea acum frumos, cu barba tăiată tătărește în dreptul obrazului și dinții drepți și tociți care străluceau la pâlpâirile galbene ale focului.</p>
               <p>Stăteau Rădenii mirați cocoțați sus pe parmalâc și priveau muți. Cum se poată să ardă apa? Doar ce era jos pe nisipuri, era apă, cum era în toată mlaștina, ce să fie? Și apa stinge focul, după cum se știe. Ce apă să fie aceasta care arde? Dacă pui foc în apă, focul se stinge.  Dacă torni apă peste foc, se stinge iarăși, cu fum, mai sfârâie puțin și gata. Cine-a mai văzut? </p>
               <p>De sus din  foișor Pavăl văzuse și el toate acestea peste capetele celorlalți.</p>
               <p>— Popa ăsta. Uite-i, se întorc. Nu mai e unul la locul lui în tot satul, oftă el într-un sfârșit. </p>
               <p>Se lăsa răcoare cu înserarea și cu vântul aducător de ploaie. Bogomir, Rădenii și bulgarii coborau scara parmalâcului și se îndreptau către cula lui Pavăl. Urcară și jupâneasa îi primi:</p>
               <p>— Intrați, îi primi jupâneasa. Sunteți toți?</p>
               <p>Se uitară unii la alții să se numere. Ăla, ăla. Dădură din cap. Toți suntem. Am fost la parmalâc, ne-am uitat, am văzut; ne-am întors cum ne-a zis jupânul. Iată-ne.</p>
               <p>— Toți sunteți? Urcați atunci, urcați în foișor, vă așteaptă Pavăl.</p>
               <p>Oamenii dădură din umeri, cum să nu fim, jupâneșică, toți suntem, ce atâta bătaie de cap, și suiră scările până sus în foișor, se aranjară care pe unde, unii erau uzi de primii stropi de ploaie.</p>
               <p>Vezi că nu erau toți.</p>
               <p>— Răutăți, rezumă unul dintre negustori încurcat de primirea jupânului, de tăcerea stânjenitoare și de vremea rea.</p>
               <p>— Adică ce?</p>
               <p>— Focuri, Iea, moroi, cârâiau negustorii, care mai de care, ca curcile fluierate.</p>
               <p>Pavăl rămăsese tot cu privirea pierdută în mlaștina luminată. Doamne, tâmpiți sunt. Chiar merită să faci negustorie cu ăștia? Dar cu cine? Drumul la Ibrail trece prin Gorna. Doar n-o să ne popim toți ca Bogomir să ne mai tocmim doar cu Dumnezeu și cu păsările de sub cer.</p>
               <p>— Trebuie lăsată biserică curată, jupâne; așa cum are toată omenirea, curată biserică, fără minaret!</p>
               <p>Pavăl rămânea o clipă cu ochii fixându-l pe bulgar și, fără să mai zică nimic, revenea către Bogomir, să-l ucidă din ochi și altanu, ce i-o fi făcut bietul popă. Se liniști apoi și se strădui să le arăte cele pe care le știm, că de la nunta Rădeanului credința le-a fost lăsată așa și că omul nu-și schimbă legea cu una cu două și celelalte. Jupâneasa se aplecase și ea peste balustrada foișorului. Jos Stana umbla pe uliță de colo-colo:</p>
               <p>— Are să plouă, o auzea Chifor aolindu-se.</p>
               <p>— Mi se pare că are să plouă, zise și jupâneasa cu ochii la cer și jupânul se opri nițel dar alungă vorba ei ca pe o muscă supărătoare:</p>
               <p>— Asta nu! zicea Pavăl, cu ochii către negustori. E zidire veche, e de la nunta bătrânului. Și mai lasă aolitul! strigă el câtre jupâneasă apoi.</p>
               <p>De la nuntă, auzi, își șopteau bulgarii între ei. Jupânul nu era în apele lui. Se tăcu o vreme. Se uitau toți la focuri, dincolo de parmalâc. Începea  să picure, se răcorise.</p>
               <p>— Ia uite ce-au pornit flăcările! arătă Ioniță.</p>
               <p>Flăcăruile de adineauri parcă se ațâțaseră deși începuse să plouă și ardeau acum înalte în cerc.</p>
               <p>— S-a aprins și biserica! </p>
               <p>Chifor strigase. Arăta speriat cu degetul. Micuță și mai îndepărtată, se vedea bisericuța lor, se vedeau crăpăturile prin care ieșea lumină.</p>
               <p>— Nu, nu! zise Slava liniștit. Așa se vede și de la noi din deal de fiecare dată. Tocmai de sus din deal se vede.</p>
               <p>— Au intrat ciunguvăii Pavăle, țipă jupâneasa. Au dat foc!</p>
               <p>Pavăl privea doar și nimic nu zicea.</p>
               <p>— Nu mergi jupâne să vezi ce e? întrebă Slava.</p>
               <p>Ceilalți stăteau și ei într-adevăr toți uimiți. Începuse acum să plouă cu găleata. Asta e vreme de mers până acolo? Pavăl se uita la bisericuța luminoasă, se uita la jupânasă, se uita la bulgari. Afară se întunecase bine și se vedeau acum în întuneric distinct crăpăturile bisericuței, ca niște vine luminoase. Bisericuță muntenească, cu zid gros și scund, știi, îngroșat în afară cu picior de piatră și fără ferestre, de n-ar fi risipit ea lumină în noapte ușor, să nu fi fost crăpată așa de vremuri și de mlaștină.</p>
               <p>— O lași să se mistuie, jupâne? insistă Slava.</p>
               <p>Pavăl își strânsese buzele. Odată cu ploaia se lăsase acum o ceață și începea să nu se mai vadă mare lucru; aerul se împrospătase și devenise tare.</p>
               <p>Bătea în ușă. Tresăriră toți.</p>
               <p>— Ies să văd cine e, se oferi Bogomir.</p>
               <p>— Mai bine nu,  îl rugă Pavăl, apoi se corectă și porunci cu glasul lui vechi: Nu!</p>
               <p>Întoarseră toți capetele. Bulgarii nu-l cunoșteau pe jupân și nu-i prinseseră tulburarea, însă cei din jur, obișnuiți cu cuvântul drept al lui Pavăl, nu știau ce să creadă. Îi priveau fâșia de cârpă în jurul pulpei. Era încrâncenat jupânul. Îl prinse pe Bogomir de braț, cu putere.</p>
               <p>— Lasă să treacă noaptea mai întâi, îi zise, privindu-l fix, și Bogomir îl privea și el tot fix apoi privirea îi fugea un pic, apoi revenea și fixa ochii întunecați ai lui Pavăl și parcă un fel de rânjet se înfiripa prin barbă rară a popii. Cuprins de o putere nouă, Bogomir se smulse din strânsoarea jupânului, coborî scările și adunarea îl urmă. Ușa închisă a cramei la care ajungeai urcând câteva trepte părea o gură căscată. Jupâneasa aprinse lumânările din sfeșnic, văzură câte ceva.</p>
               <p>— Întoarceți lucrurile, șopti ea nervoasă. Jupânului coborâse și el și strângea iar brațul slab al lui Bogomir, să-l strivească, de se aplecase popa de durere. Bătu din nou. Priviră toți înspre ușă. Se smulse Bogomir din strânsoare.</p>
               <p>— E noapte-afară, asta e totul.</p>
               <p>— Nu te duce, părinte, se alătură și Ioniță jupânesei. Întoarceți lucrurile pe dos.</p>
               <p>Ioniță împinse câteva slugi și se apucă și el să întoarcă lucrurile pe dos căci jupâneasa trebăluia deja de zor printre străchini, crătiți și linguri.</p>
               <p>— Am trecut eu și prin mai grele, se mândri Bogomir.</p>
               <p>Bogomir își scosese pieptul în afară și apucă o oală. Oamenii nu mai ziceau nimic, așteptau doar să vadă, ce se întâmplă? Bogomir luase o oală și stătea în cumpănă cu ea în mână și întrebă:</p>
               <p>— Ă? Ce poate să facă un strigoi?</p>
               <p>Înarmat cu oala în ușă, cu capul întors în spate înspre ceilalți, și întrebând dacă e chiar periculos strigoiul, curajul său se cam topise în ochii celor din jur. Jupâneasa trebăluia nervoasă întorcând lucrurile de zor și-i răspunse scoasă din sărite și cu o privire tăioasă:</p>
               <p>— Ce să facă, fir-ar a focului!Lasă oala aia deoparte! Strică lucrurile, pocește oamenii, crapă ochii copiilor; schilodește animalele și pe unde trece Iea cresc bube și ciuperci negre; asta  face! Pune oala la loc, pune-o cu fundul în sus!</p>
               <p>— Halal! prinse curaj și unul dintre negustori, mai rotund la mijloc și care se juca nervos cu inelul de la degetul gras. Moroi în Glavamârcea!</p>
               <p>Iar încep bulgarii cu moroii. Pavăl dădu să spună ceva, dar ce?</p>
               <p>— O fi vreo slugă, zise el.</p>
               <p>— Mie mi-a crăpat ochiul, se băgă și Chifor, cu bună credință. Nu mai văd bine cu stângul.</p>
               <p>Se întoarseră spre el. Bogomir rămăsese războinic la ușă cu oala în mână.</p>
               <p>— O fi vreo slugă, repetă Pavăl.</p>
               <p>— S-a uitat la mine-n ochi, continuă Chifor. Eu n-am știut că e Iea că aș fi închis ochii. Am crezut c-o fi vreo femeie care intrase în curte...</p>
               <p>— Nu-mi sparge Iea mie ochii așa ușor, se cocoși Bogomir.</p>
               <p>— Așa, și ce s-a întâmplat, întrebă Pavăl deodată înviorat și interesat de povestea lui Chifor privind numai din când în când spre ușă și înspre negustorul bulgar.</p>
               <p>Afară se bătea iarăși în ușă.</p>
               <p>—Zi-i Chifore! zise jupânul cu interes. O fi vreo slugă, se întoarse el către negustor.</p>
               <p>— Să mai zici jupâne că totul e bine în Glavamârcea, dădea din cap negustorul  care începuse să se sperie și el privind năuc împrejur și către ușă. </p>
               <p>— Zi mă ce s-a întâmplat! insistă Pavăl furios către Chifor.</p>
               <p>— S-a întâmplat, continuă bondocul, s-a întâmplat că atunci când stau cu ochii închiși și-i țin închiși până-mi dau lacrimile și lacrimile sărate intră în crăpătura ochilor și-l sărează și doare și mă fac bine.</p>
               <p>— Cum, mă nebunule, doare, deci te faci bine? întrebă Pavăl râzând forțat și dându-i un cot negustorului, ia ascultă doar la ăsta, ascultă!</p>
               <p>— Bate la ușă, Pavăle, îl șopti jupâneasa scuturându-l de umăr și Pavăl îi îndepărtă mâna cu un zvâcnet nervos:</p>
               <p>— Să bată. Și zi, te vindeci când te doare?</p>
               <p>— Cum e când pui oțet pe rană, jupâne, ridică Chifor ochii lui mari. Te doare, dar te faci bine.</p>
               <p>— Pe rană când te-ai tăiat, să se lege coajă, dar să pui sare în ochi? Ce să se închege în ochi? și Pavăl se uita la bulgar, îl lua martor cum ar veni.</p>
               <p>— Așa zice lumea...</p>
               <p>— Păi atunci să-ți mai dau eu una atunci, să te mai fac și mai bine, zise Pavăl.</p>
               <p>— Și eu la fel, și eu la fel, se luă după el Ioniță.</p>
               <p>Lui Chifor îi dăduseră lacrimile din nou. Cât de slugarnic putea să fie Ioniță ăsta și era frate-său, dar ce să zică oamenii, lasă-l în voia lui, căci fiecare piere pe limba lui. Se uitau la Chifor care lăcrima din nou, copilul ăsta parcă numai pentru asta era făcut, să plângă.</p>
               <p>— Ce plângi ca o muiere?</p>
               <p>— Nu mai știu nene. Lasă... E totul tulbure... Nu mai...</p>
               <p>Tot bătea la ușă. Bogomir cântări o clipă și zise hotărât și fără să clipească:</p>
               <p>— Ba pe mine nu m-a învins nimeni niciodată!</p>
               <p>Măi! Prea credea Bogomir că el pe toate le  poate  face. Popa Bogomir, ucigătorul de moroi. Femeile erau înșirate la perete, aduse de umeri și cu mâinile la urechi.</p>
               <p>— Întoarce lucrurile toate, îl împinse jupâneasa nervoasă.</p>
               <p>— De ce? întrebă Bogomir cu vocea cam tare și femeile îl șușuiră.</p>
               <p>— Întoarce-le.</p>
               <p>Se apucă și Bogomir și întoarse neconvins o strachină. Dar nu prea știu cum o învârti că alunecă și se sparse. Bogomir se aplecă să ridice cioburile, dar parcă mai mult zgomot făcea și li se părea tuturor că încerca în același timp să-și acopere un fel de zâmbet sau de rânjet, aplecat.</p>
               <p>— Nu se lasă ea, până nu ciungește pe unul dintre noi, până nu face o femeie însărcinată să-și nască fătul mort sau ceva. Nu se lasă!</p>
               <p>Bulgarii se speriaseră și ei. Bogomir se apropiase de ușă să asculte cu urechea. Jupâneasa răsufla greu sprijinită de sobă:</p>
               <p>— Fugi de-acolo, scorpie. Fugi că te-nțep, scorpia dracului! Fugi n-auzi!</p>
               <p>Trăgeau toți cu urechea. Din spatele ușii se auzea acum un cântecel. Dezacordat, răgușit și ascuțit uneori. </p>
               <p>— Cântă! se hotărî Bogomir și se duse de data asta la ușă, trase zăvorul și deschise.</p>
               <p>Stana era. Ținea un sac pe cap ca să se apere de ploaie. Jupânul când văzu că Bogomir se dusese să deschidă ușa sări și el să-l împiedice, dar șchiop cum era, n-ajunse la timp. Când văzu cine era, se întoarse către bulgari. Ei? Ce v-am zis. Unde vedeți voi moroi? E Stana mă! </p>
               <p>Dar vederea nu era prea liniștitoare. Stana bombănea ceva, doar ea știa ce, ca o rugăciune uscată, până când Pavăl o scutură: Ce-i?</p>
               <p>— E poarta deschisă! ridică ea ochii.</p>
               <p>Și murmura neînțelesuri de-ale ei. Bulgarii se neliniștiră: se uitau la jupân de parcă l-ar fi învinuit cu ceva. Jupânul se prefăcu indiferent. Ei și. Însă nu dură mult și începu să schimbe fețe-fețe și se întoarse către negustori, cu veselie prefăcută:</p>
               <p>— Era Stana, mă!  strigă jupânul arătând înspre Stana, înfrigurată și udă, în ușă.</p>
               <p>Dar veselia prefăcută a lui Pavăl nu părea să liniștească pe nimeni.</p>
               <p>— A intrat Iea, jupâne, repetă Stana din ușă, mai tare.</p>
               <p>Pavăl se repezi șchiopătând înspre ușă, își luă dulama din cuier, o puse pe umeri și ieși în ploaie. Ieșiră toți după el. Turna afară cu găleata. Cu dulama în cap și șchiopătând Pavăl ieși pe poartă, urmat de Ioniță. Pe uliță se găseau înșirați pomi tăiați, ca data trecută, târâți prin noroi, plouați și-înnoroiți. Alți cireși. Pavăl rămăsese cu ochii în pământ la cireș; din urmă venea și Stananebuna, se oprea și-ntorcea capul înspre parmalâc și-și arăta dinții și pornea iarăși:</p>
               <p rend="center italic">urcă șoava, urcă seaca,</p>
               <p rend="center italic">latră câinii țiuie cățeaua</p>
               <p rend="center italic">tocma' jos la valea Urloii</p>
               <p rend="center italic"> ia ieşi Ie, un’ te pitiși,</p>
               <p rend="center italic">ieși din piept, de sub piept,</p>
               <p rend="center italic">din inimă, de sub inimă, </p>
               <p rend="center italic">din şele, braţe și din maţe</p>
               <p>Cu greu se desprinse Pavăl de descântecul Stanei, ca dintr-o plasă. Dădu din mână supărat: și-au pierdut toți mințile. Se vedea de aici poarta parmalâcului, deschisă. Strigă sus înspre  paznicul care se vedea de-aici ca o mogâldeață prin ploaia deasă, pe jumătate adormit sub dulamă:</p>
               <p>— Care-ai lăsat mă poarta deschisă?</p>
               <p>Mogâldeața de sus de la parmalâc se mișcă, o fi auzit?  Tăcere. Numai Stana în spate se neliniștea ascuțit: A intrat Iea în sat! Pavăl fierbea de furie, se întoarse către Ioniță, zi-i să tacă, altfel ți-o iau la bătaie. Ioniță ridică din umeri. Taci Stano, încercă, amabil.</p>
               <p>— Care-ai deschis mă poarta? urlă jupânul.</p>
               <p>Nu răspundea nimeni.</p>
               <p>— Cine-a lăsat mă poarta deschisă? urla iarăși Pavăl, către Ioniță acum, care dădea și el din umeri, nu știa. De ce nu-i nimeni de pază mă?</p>
               <p>— Nu s-a întâmplat nimic ieri, i-am mai trimis pe-acasă, zise Ioniță cu o jumătate de gură.</p>
               <p>— Piei din ochii mei! urlă Pavăl și Ioniță se dădu înfricoșat la o parte.</p>
               <p>Pe uliță, unde ieșiseră Rădenii și ei în ploaie se găseau carele înșiruite, acoperite de ploaie cu pânză ceruită. Ici și colo câte un colț se vedea afară, pe unde intra umezeala. Pavăl le cuprinse cu privirea timp de o clipă, înșiruite cum erau de-a lungul uliței. Tresăriră toți. De sub căruță scăpase o găină cu gât golaș cotcodăcind speriată. O luă la fugă, se opri, făcu zig-zaguri printre Rădeni, în sfârșit se strecură pe sub gard în ograda lui Pavăl. O urmăriră toți cu privirea. Venea de sub căruță, sau de dincolo? După roată? Una din căruțele pline, înșirate pe uliță. Era ceva dedesubt, se mișca. Niște mogâldețe, de-abia se vedeau în ploaie! Doamne! Una din umbre se mișcă, dar greu de văzut ce se petrecea, ploua cu găleata și oamenii se îngrămădeau unii în alți și n-aveai nici loc să te miști sub ploaia asta care te pătrunde până la piele. Pavăl scoase încet junghiul de la brâu. Urmări timp de câțiva pași siluetă nedefinită care se mișca de-a bușilea pe sub căruțe și împunse junghiul pe sub căruță, în gol. Mai împunse odată, umbra se deplasă ca un șoarece mai încolo. Pavăl se aplecă iarăși să vadă dedesubt, se uită cu atenție: era hoața! Hoața era! Era hoața de cunununi care o zbughi, ieși de sub căruță și se sprijini cu spatele de gardul vecinului răsuflând greu ca și cum ar fi fost prinsă. Ploua rău.</p>
               <p>— Ce cauți tu aicea mă, striga Pavăl mirat și ud de ploaie căci vântul îi zburase haina de pe umeri. Sări peste oiște, se îndreptă către ea. Fetița sta nemișcată acum, cu spatele la gard, ca prinsă de o forță invizibilă. Ce nu pricepea Pavăl era cum se face că argintul ăsta viu stă pe loc în loc să o zbughească. Ca și cum ar fi stat să fie prinsă. Uite, se putea apropia de ea chiar șchiop fiind.</p>
               <p>Dar vezi că de sub căruța cealaltă ieși altă lighioaie acum, tot ascunsă, nu! om era și acela, acoperit de ploaie și Pavăl surprins se întoarse și alunecă la pământ pe noroi. Nu era singură fetița! Pavăl căută din ochi pe Ioniță, era și el acolo surprins de cele ce se petreceau, ieșiseră Rădenii toți în uliță sub ploaia neagră. O a treia siluetă o zbughi apoi, înspre parmalâc de data asta, uzi de ploaie, gri, înveliți cu pelerine. Erau ciunguvăi, ciungăvăi trebuie să fi fost.</p>
               <p>Ioniță se desprinse ca un arc, urmărit de Bogomir, după fugari. Fetița o zbughi și ea imediat după cei doi călăreți, înspre parmalâc, dar căzut la pământ, Pavăl întinse mâna și o prinse de picior fetița care căzu și ea alături în noroiul uliței iar Pavăl se târî pe brânci și puse mâna pe ea cu totul. Din spate veneau alți Rădeni. Fetița se smuci vie din strânsoarea lui Pavăl și scăpă dar nu reuși să treacă și de mulțimea groasă de Rădeni. O prinseră, era micuță. </p>
               <p>— Du-o jos, porunci Pavăl. Ai grijă să nu scape! Leag-o!</p>
               <p>Apoi se îndepărtă și el șchipătând, după Ioniță, înspre parmalâc. Acolo se dădea o bătaie soră cu moartea între Ioniță, ajutat de popa Bogomir și cei doi ciunguvăi înglodați în noroi. Ciunguvăi erau, da, se vede clar acum, intrați în sat pe poarta deschisă, probabil.</p>
               <p>Pavăl se apropia și el de locul unde se zvârcoleau cele patru trupuri prinse în luptă. În spate, Rădenii erau așa suprinși de cele ce se petreceau, și atât de repede se petrecuseră lucrurile încât nu pricepuseră ce se întâmplă; se întrebau unii pe alții ce s-a întâmplat, care-i pricina, de ce s-a iscat bătaie, cine-a greșit, când se pune masa. Când Pavăl îi ajunse din urmă, ciunguvăii cei doi se zbăteau să scape de Ioniță și de popa Bogomir. Cel pe care-l prinsese Bogomir se desprinse deodată, îl lovi pe popă, o luă la fugă înspre gard, ieși pe poartă. Bogomir se ridică cu greu din mocirlă, o luă la fugă după el.</p>
               <p>Pavăl ajunse lângă Ioniță, păgânul se zbătea sub el. Pavăl scoase junghiul, se așeză alături, nevăzut de cei doi prinși în luptă și-l înfipse cu sete în gâtul moale al străinului. Acesta privi o clipă mirat mâna înfierată a lui Pavăl, zvâcni, se sufoca. Vâna gâtului începu să risipească sânge în valuri mici în iarba rară pe pământul care nu mai avea nevoie și de sângele cald al păgânului ca să mustească de apă.</p>
               <p>— Așa, făcu Pavăl bucuros și cu răsuflarea tăiată.</p>
               <p>Ioniță rămăsese la pământ, se rostogolise alături istovit de încrâcenare. Pavăl ridică ochii înspre parmalâc. Se sprijini în genunchi, se ridică greu, se târî șchiopătând spre poartă. Se vede că celălalt păgân reușise să fugă înapoi în mlaștină. Și Bogomir? Ieșise după el, se vede. Pavăl se mai uită încoace să se asigure, de-o parte și de alta: nu erau nicăieri, popa ieșise în mlaștină, da, dincolo de parmalâc, n-avea unde să fie altundeva. Se apropie de poarta parmalâcului. Se opinti, împinse poarta grea cu umărul. O trânti în sfârșit cu toată puterea și trase apoi zăvoarele. Ploua tare ca la sfârșitul lumii și Pavăl își plesni palmele ude și o luă înapoi spre sat, mai luminat parcă, îndreptat deodată de spate și cu apa șiroindu-i pe față și prin barbă.</p>
            </div>
            <div type="div2" rend="P1049">
               <head>XIV</head>
               <p>Trecuseră câteva luni. </p>
               <p>Ioniță scosese capul peste poartă să vadă alaiul de negustori; se uită încoace, încolo. În dreptul culei lui Pavăl era ulița goală.</p>
               <p>— Vin bulgarii, zice că au venit să ceară capul. Ai auzit? Cu vorbă de la stăpânire.</p>
               <p>— N-au uitat...</p>
               <p>Nimeni nu-l văzuse pe Bogomir dispărând de când Pavăl îi trântise poarta în urmă și oamenii începuseră să se neliniștească. A fugit popa, își spuneau. Iar Pavăl nu deschidea gura. L-o fi răpit Iea ca pe popa cel vechi, prea se dădea el viteaz să iasă afară în ploaie după strigoi în loc să stea în casă la cald. Cine știe. La Ioniță acasă venise și vecinul cu căciulă și își puneau întrebări. Chifor spunea că l-a văzut dincolo de parmalâc. </p>
               <p>— Tu ai văzut toate năzbâtiile, îl certa Ioniță. Tu ai văzut și capul în mlaștină.</p>
               <p>— Ai văzut capul? se minuna Stana.</p>
               <p>— L-a văzut iarna trecută.</p>
               <p>— Așa-i? Povestește!</p>
               <p>Dar Chifor stătea în colț încăpățânat și clătina din cap că nu vrea să spună ce văzuse; îi povestise totuși lui frati-său Ioniță în mai multe rânduri, și cum nu vrea să spună, uite spun eu în locul lui: plecaseră împreună la tăiat de stuf, ninsese și stuful era albit de zăpadă; înaintau cu încredere căci înghețase mlaștina, doar când și când mai zbârnâia vreo pasăre speriată de tropăitul cailor. Oamenii înaintau pe mlaștina înghețată și se uitau cu frică sub picioare și loveau cu călcâiul să înțeleagă dacă e groasă gheața. Geruise tare de Bogoiavlenie, uneori vedeau bășici de aer prinse sub gheață și mai vedeau mișcându-se ceva în apă și-și închipuiau tot felul de năzbâtii. Caii simțiseră și ei poate neliniștea stăpânilor și fornăiau și loveau cu copitele gheața cu fierul potcoavelor sporind prin aceasta temerea stăpânilor, căci erau întinderile pustii și încremenite, ciunguvăii nu se mai vedeau neam, plecaseră poate, frig și pustiu în jur. Și-atunci se oprise Chifor să le arate tuturor ce nu voiseră să vadă, căpățâna descărnată și înnegrită ca pielea  tăbăcită de gheată care se holba acum la el cu smocuri de păr negru prinse în gheață ca părul ars în șorici în piftia de Crăciun. Dar cum frigul era tăios și femeile îi așteptau cu așternutul moale și ciorba fierbinte cu verdețuri, nu se opriseră.</p>
               <p>Și în loc să spună el acestea, Chifor se hlizea:</p>
               <p>— A plecat capul. Pribegește prin mlaștină.</p>
               <p>Stana atunci clătina din cap, auzi neroziile lui Chifor. Vecinul lui Ioniță care se întâmpla să fie oaspete îl apăra pe bondoc:</p>
               <p>— Poate-o fi, cine știe?</p>
               <p>Avea căciulă vecinul lui Ioniță, trasă până deasupra ochilor. Stana îl informă și pe el:</p>
               <p>— Vin bulgarii zice, să ceară capul, ai auzit? Le-a dat Pavăl cinci căruțe, degeaba. Să încerce.</p>
               <p>— Am auzit.</p>
               <p>— Te duci la cramă sau nu?</p>
               <p>— Mă duc.</p>
               <p>— Să-i zici lui Pavăl să dea de popă.</p>
               <p>Ioniță tăcea. </p>
               <p>— Ia-mă și pe mine, îl rugase Chifor.</p>
               <p>Ioniță strâmba din nas. Ce să cauți cu mine? Mai mă și vede Pavăl cu tine, mă duc cu vecinul mai bine. Chifor oftă. De când își pusese ghiarele ciunguvăilor, Ioniță era vesel și nu se mai ținea așa adus de spate ca înainte. Unora dintre Rădeni le era frică de degetele lui lucitoare, înfierate la capete, te treceau fiorii. Dar nu era mai rău așa decât fusese mâna lui ciungă pe care i-o știau dintotdeauna. Sătenii se obișnuiseră și știau să nu-i strângă mâna aceea căci zgâria ușor și mult rău putea face cu ea; li se părea că îi stă chiar bine și se uitau cu luare aminte cum sclipeau degetele lui Ioniță la cramă; văzute de departe, arămii, păreau chiar frumoase.</p>
               <p>Vecinul lui Ioniță era om cu stare, cel care adusese căprița la biserică la slujbă ca să vadă sătenii că poate aduce mai mult chiar decât Pavăl, jupânul; avea loc întins pe valea Noapteșei și îi călca lui Ioniță de-acum pragul mai des. Vecinul acesta stătea mereu drept și neînduplecat, supărat parcă din cine știe ce pricină veche, supărat pe sat, pe vecini, pe lună și pe stele. Dar se ținea drept și cu căciula lăsată pe o parte, ziua întreagă trebăluia pitit după blănile groase ale gardului înalt, om ascuns. Casa lui, mai în deal, spre ieșirea Gornei făcea că era încă departe de mlaștină și o ducea bine, mai bine decât Pavăl căruia îi înmuia Glavamârcea zidul casei.</p>
               <p>Văzuseră toți cum Ioniță nu prea îl mai aduce pe Chifor; acesta rămânea acasă, flăcăul cel  bondoc, iar oamenii îl vedeau peste gard îngrijind la stupi, parcă și mai micit de supărare ca de obicei. Nen-su pleca la cârciumă însoțit de vecin în partea cealaltă a satului, petrecea acum și-și lustruia unghiile cele noi. Lui Pavăl nu-i prea plăcea tovărășia asta nouă.</p>
               <p>— O fi ars biserica?</p>
               <p>Intrase și Stana peste Rădenii adunați jos în cramă. Făcu ochii roată împrejur, oamenii tăcură. Stana mormăia de-ale ei. Oamenii îi dădeau pace, damblaua vine singură pe capul omului și singură și trece. Auziseră la agie că vine jitnicerul iarăși. Bulgarii auziseră și Stana auzise de la bulgari. Alții ziceau, nu, dimpotrivă, Goleman vine și vine cu potera lui Vodă. Oamenii, știind ei cam cele ce se petrecuseră, nu erau prea liniștiți.</p>
               <p>— A plecat Bogomir, zise Stana. A plecat de tot.</p>
               <p>— Cine știe pe unde-o umbla... se-auzi.</p>
               <p>Dar Stana îl privea pe Pavăl, să-i răspundă Pavăl, dar vezi că acesta stătea întors cu spatele și numai când se simți privit de toți catadicsi să răspundă, indiferent, cum ar veni:</p>
               <p>— Alte treburi avem noi.</p>
               <p>Și arăta înspre căruțele înșirate pe uliță, arăta și înspre deal.</p>
               <p>— Dar unde zice că l-a văzut, se întoarse jupânul curios.</p>
               <p>— După parmalâc.</p>
               <p>— Ce caută Chifor la parmalâc?</p>
               <p>— Stă nopțile, zise Ioniță. Stă printre paznici. Când nu e la stupi e la parmalâc. Bulgarii nu cred că mai vin. Să vadă cu popii, să vadă cu geambașii, să vadă cu turcii. Că turcul ridică pânza se uită în căruță deasupra și dacă prinde mucegai cât de puțin își scutură degetele inelate, strâmbă din nas și mormăie, ce dacă grâul dedesubt e bun? Îl răsfiră între degete unde-a plouat pe el și stăruie că-i putred. De cumpărat îl cumpără până la urmă, pe nimica! Pe toate ni le iau pe nimic că n-au de-a face cu noi că ne țin de spurcați și de îndiavoliți, de trebuie să mergem singuri la Ibrail la caihana să le dăm pe preț de nimica. Bogomir mai vorbea cu gornenii, îi mai aducea la noi.</p>
               <p>Ioniță bătea darabana cu degetele pe masă. </p>
               <p>— Popa a plecat și nu știe nimeni de ce! zise și vecinul cu căciulăacuzator.</p>
               <p>Vecinul ieșise în sfârșit de după gardul lui înalt, acum că Pavăl pierduse din putere, bolnav, avea și el ceva de zis acum.</p>
               <p>— La el acasă nu e! continuă. Îi erau animalele moarte de sete, câinele legat, umblau păsările nemâncate prin curte. Credeam că s-a închis iar jos, la tiparniță.</p>
               <p>— A băgat-o pe fetiță acolo, pârî Stana repede.</p>
               <p>Cămăruța unde instalase Bogomir tiparnița, chiar alături de cramă.</p>
               <p>— Și ce faci cu copilița aia Pavăle? O ții închisă ca pe un hoț?</p>
               <p>Jupânul se scărpina în barbă. Ce-au toți? Și Stana și Ioniță și vecinul ăsta al lui.</p>
               <p>— Păi dacă e hoață! se dezvinovăți jupânul.  De când a apărut printre ciunguvăi, s-au întremat cu toții. Pomi prin curți, câți am găsit tăiați?</p>
               <p>— Ba mie nu mi-a tăiat niciun pom, dădu din umeri vecinul lui Ioniță.</p>
               <p>Purta căciulă și vara și iarna și știau toți că el avea gard înalt și stătea toată ziua în spatele gardului fără să scoată nasul, făcându-și de treabă prin curte, și într-adevăr, din tot satul, la el nu se găsise niciun pom tăiat dar nici nu-l știa nimeni la față cum arăta căci se ținea mereu falnic din spatele gardului său, ce treabă o fi avut el acolo iar când se arăta printre oameni se purta țeapăn ca scândura și se preumbla pe uliță ca vodă prin lobodă de nici bună ziua nu-ți dădea dacă nu-l îmbiai tu cu ceva mai întâi.</p>
               <p>— Nu numai hoții îi ții tu afară cu gardul tău, zise Pavăl fără să se întoarcă. Pe toți îi ții afară!</p>
               <p>— Ce poate o fetiță să facă, dădea vecinul din cap de sub căciulă nemulțumit, dar Pavăl știa că el e mereu împotrivă și-acum de când șchiopăta parcă mai des îi arăta că se poate face mai bine și aici și dincolo ar trebui făcut altfel, după părerea lui, și Pavăl strângea din pumni și tăcea, chiar după vorba lui pe care-o spunea câteodată, să-ți sară ochii și să nu-ți iasă vorba. Își scărpină pulpa legată a piciorului bolnav.</p>
               <p>— Tu ai casă sus, mă, unde-i pământul uscat! îi strigă el. Ce-ți pasă?</p>
               <p>— Ne pasă de durerile tuturor, răspunse vecinul, ne pasă.</p>
               <p>Adică lui și lui Ioniță le păsa de ce se petrece în sat în timp ce jupânul era doar tulburat acum de boală și de aceea doar la ale lui se gândește. Ioniță îi cânta în strună vecinului, da, Pavăl nu se înșela, al dracului, uite-l cum îi vorbește în parte și se joacă bucuros cu noile lui degete de aramă. De când se văzuse luat în seamă de oameni, lui Ioniță i se mai dădea și de băut degeaba la cramă la Pavăl, îi mai întindea jupâneasa. Venea și bătea darabana cu degetele ascuțite pe tarabă și jupâneasa îi turna un păhărel de țuică și dacă uita să plătească nici nu îi cerea.</p>
               <p>— Păi nu i-o fi frig mă Pavăle? Că e copilă?</p>
               <p>Pavăl se tot frecă la picior, rana de astă-vară. </p>
               <p>— De când te-a apucat mila de ciunguvăi? Ce, ei au milă de noi?</p>
               <p>Cei doi țâțâiau din gură și câțiva Rădeni se prinseseră și ei în joc și-l priveau pe Pavăl ca și când ce rău a făcut el. De când luau Rădenii apărarea ciunguvăilor și a hoaței ăsteia? Jupânul privea când înspre Ioniță, când înspre vecinul său care uite ce drept se ținea acum, că până acum, de după scândurile groase ale gardului nu putuse să scoată nasul; privi iarăși mâna arămie a lui Ioniță; se aplecă, se scărpină din nou la pulpa lovită.</p>
               <p>— Ia dă mâna încoace.</p>
               <p>Pavăl avea mâna puternică și când strângea mâna cuiva îl privea adânc în ochi și-i plăcea să simtă cum brațul lui tare și scurt îl strivește pe-al celuilalt, iar cu ghearele lui Ioniță nu se putea împăca, mai ales de când acesta părea mai respectat de oameni.</p>
               <p>Îi strânse mâna și toate ghearele pocniră și ciungul se văzu cu vârfurile săgeților risipite pe jos și cu mâna cea veche și ciungă la vedere, așa cum o știau toți. Oamenii, răi cum sunt, îl priviră din nou ca pe un ciung, cu ochii dinainte și Pavăl lovi taraba cu putere cu brațul lui gros, dădu pe gât țicletele, răsuflă mulțumit și nici nu se uită la Ioniță. Rădenii râdeau încetișor, parșivii, cu mâna la gură, cu capetele întoarse.  Vecinul văzu acestea și se duse și el lângă Pavăl cu un păhărel în mână, lăsându-l pe Ioniță:</p>
               <p>— O fi plecat în lume?... Să știi că la bulgari, nimeni nu l-a văzut trecând. Chifor zice...</p>
               <p>— Lasă ce zice Chifor.</p>
               <p>—  Jupâne, zice că l-a văzut. l-or fi luat ciunguvăii!... Hai să-l căutăm!.</p>
               <p>— Ba să-l lăsăm în pace.</p>
               <p>Și Pavăl se îndepărtă. Se întoarse totuși să glumească:</p>
               <p>— O învăța limba ciunguvăilor.</p>
               <p>Dar vezi că oamenii o luară de bună și Pavăl se căi că-i scăpase vorba, că noi doar știm bine ce s-a întâmplat și el zisese în glumă dar ce oamenii știu de glumă, parcă erau chitiți pe el.</p>
               <p>— Hai în mlaștină, să vedem, ziceau. </p>
               <p>— S-a dus, s-a dus, se supără Pavăl. O fi greșit el cu ceva...</p>
               <p>— Toți greșim.</p>
               <p>— Unele greșeli nu se mai iartă, răspunse jupânul.</p>
               <p>— Lasă jupâne...</p>
               <p>— Și dacă le iartă Dumnezeu, nu le iartă oamenii.</p>
               <p>— Uite cât ne-a întors pe noi greșeala Rădeanului, arăta vecinul cu căciulă.</p>
               <p>— Ce greșeală mă! se supără jupânul.</p>
               <p>— Doar ții minte ce-a zis Goleman. Cu capul. Vezi că n-au uitat, știu și bulgarii.</p>
               <p>Pavăl stătea neînduplecat cu brațele încrucișate. Cum să dai capul omului care a așezat siliștea Glavamârcei? Ce mai rămâne?</p>
               <p>— O fi și ars biserica, n-ai văzut? se apără Pavăl. O să cadă la pământ, curând o să cadă.</p>
               <p>— Arsă, nearsă, dacă vine potera lui Vodă, nu scăpăm. Trebuie să intrăm în ea. Hai să-l căutăm pe popă, Pavăle.</p>
               <p>— Și să-l scoți de unde s-o fi ascuns, el tot la loc se duce. Dacă acolo-l împinge pe el! Dacă nu azi, mâine. Mai ții minte când a venit în sat că pe ciunguvăi căuta? Poate i-a găsit.</p>
               <p>Se tăcuse în jur și ultimele vorbe se auziseră tare. Vecinul înstărit al lui Ioniță insista:</p>
               <p>— Rămâi în foișor să te odihnești, jupâne. Mergem noi.</p>
               <p>— Care voi?</p>
               <p>— Noi, oamenii în putere.</p>
               <p>— Așa e, mergem noi, întări Ioniță. </p>
               <p>Adică ei doi erau oamenii în putere. Pavăl își frecă iarăși pulpa lovită. Ioniță se aplecase să-și culeagă vârfurile care se risipiseră pe dușumea. Jupânul se apropie și cu piciorul risipi cele câteva vârfuri și mai încolo; Ioniță nu zise nimica; se aplecă să le culeagă de unde erau, împrăștiate; Pavăl îl privea cocoșat așa, când pe Ioniță, când pe vecinul, când iar pe Ioniță.</p>
               <p>— Ciungule! îi mai zise, cu ură.</p>
               <p>Pavăl se înfipsese pe cele două picioare scunde de parcă ar fi stat să sară la bătaie și-l privea de sus pe Ioniță, aplecat după vârfurile de aramă risipite. Parcă oamenii ar fi simțit cumva cele ce se petrecuseră. El credea că numai el știa ce s-a întâmplat în ploaia aceea neagră în care Rădenii rămăseseră cu toții la poarta culei; nu aveau cum să fi văzut ce s-a întâmplat, că Pavăl a închis o poartă și atâta. Și totuși parcă toți îl bănuiau, și lui Pavăl, care nu mergea des la biserică, îi răsuna totuși în urechi cuvântul vechi că cele tăinuite vor fi strigate în gura mare lumii de pe acoperișuri și parcă nu-i venea să creadă că i se întâmplă chiar acum și tocmai lui. Ce i se părea lui taina tainelor era știut de fapt de toată lumea și citea în ochii tuturor: știu ce-ai făcut, știu ce s-a întâmplat, și se întorcea și-l durea capul și pieptul și nu-i venea să creadă. Zise:</p>
               <p>— Vedem cu bulgarii mâine mai bine. Ne-om tocmi cu ei.</p>
               <p>Ioniță se ridicase de pe dușumea, răsunând vârfurile adunate în palmă, și răsturnându-le pe tejghea. Jupâneasa se apropie ea repede atunci de Ioniță și dădu cu mâna vârfurile cât colo la o parte și îi aduse aminte că nu plătise în ajun și îi zise apăsat că aici la cramă la Pavăl nu e sac fără fund și nici loc de băut pe datorie nu e și că dacă el crede că poate să-și bată joc de oameni ar fi mai bine să încerce în altă parte.</p>
               <p>Ioniță ieși supărat. Vecinul lui cu căciulă îl urmă și el, înalt cum era, mândru cum se ținea și țeapăn de parcă înghițise mătura.  Căciula însă fu retezată de tocul prea scund al ușii, trebui să plece capul într-o parte și căciula căzând, el o prinse repede din zbor și o potrivi repede la loc pe cap apoi se uită îngrijit în jur, nu văzuse careva? Nu văzuse nimeni. Adică ba da, văzuse jupânul, jupânul văzuse, că el nu-l scăpa din ochi, și îi pufni în urmă. Dar toate acestea se petrecuseră într-o clipă și vecinul își continuă mersul liniștit, la fel de drept dacă nu chiar și mai bățos. Ioniță se întoarse către Pavăl, împăciuitor cumva:</p>
               <p>— Vedem mâine! zice.</p>
               <p rend="center">*</p>
               <p>Dar mâine Pavăl aștepta la bulgari.</p>
               <p>Când jupâneasa văzu intrând pe poartă soborul de bărboși, preoți și negustori, cu Slava în frunte, îi întrebă iarăși:</p>
               <p>— Toți sunteți?</p>
               <p>— Toți, răspunseră ei în cor.</p>
               <p>Se strecurară înăuntru bucuroși, afară nu mai era așa cald, cu cerul de toamnă care atârna greu și cenușiu. Pavăl îi pofti să se așeze și-și întinse picioarele important de parcă era vodă care-și primea boierii.</p>
               <p>— Cele mai alese simțăminte, începu acesta plecându-se. </p>
               <p>Pavăl nu mai auzise cuvintele astfel potrivite. Nu știa cum să răspundă și văzându-l poticnit geambașul continuă:</p>
               <p>— Cinstite jupâne, binevoiește...</p>
               <p>Pavăl se încruntă. Parcă de înțeles se înțelegea ceva. Ce fel de a vorbi; jupânul își scobi cu unghia ceva dintre dinții de jos:</p>
               <p rend="justify">— Să vedem ce facem cu grâul ăsta.</p>
               <p>— De la domnie s-a spus că vor capul bătrânului, jupâne, îi aminti capul geambașilor.</p>
               <p>Știau toți. </p>
               <p>— Capul Rădeanului care a adus rătăcirea în Glavamârcea.</p>
               <p rend="justify">Soborul de bulgari clătinau din cap și bărbile se legănau și ele dar cumva în contratimp cu capetele căci erau lânoase, poate de unde bătea și un curent de aer.</p>
               <p rend="justify">— Păi de ce nu ne citește mai bine cuviosul părinte, arătă Pavăl către Slava care era înconjurat de alți câțiva preoți pravoslavnici și aduseseră după ei scriptura cea groasă.</p>
               <p rend="justify">— Păi ce să-l mai supărăm pe părintele? rânji unul din negustori.</p>
               <p rend="justify">— Că popa al nostru, nu știm unde s-a dus, explică Pavăl.</p>
               <p rend="justify">— S-o întoarce, zise Slava.</p>
               <p rend="justify">— Ba nu se întoarce, răspunse Pavăl sec.</p>
               <p rend="justify">— Cum așa jupâne?</p>
               <p rend="justify">— Creștini suntem cu toții, zise Pavăl binevoitor deodată. Ne-om înțelege. Păi da, zice, păi să coboare și părintele să ne mai citească, să mai, astea...</p>
               <p>Dar cu privirea într-o parte cumva, știi. Când Pavăl arăta interes către cele veșnice oamenii se uitau neliniștiți împrejur.</p>
               <p>— Numai că e locul tare strâmt aici în Glavamârcea, reluă el îngrijit. Au rămas căruțele pline în ploaie pe uliță n-o fi loc să treacă cinstite trupurile domniilor voastre împlinite, pe margini, pe lângă șanțul înnoroit, nevoia...</p>
               <p>— Lasă că s-a făcut loc la intrare, arătă negustorul.</p>
               <p>Adică ziceau de căruțele pe care le dăduse Pavăl degeaba. Decât să putrezească în ploaie. Să dai așa în prostie, și tot degeaba. Nădușește omul toată vara și ce-a făcut tot prost iese și nu cumpără nimeni.</p>
               <p>— Păi nu mai bine urcați voi la biserica noastră, zice bulgarul, urcați voi în deal.</p>
               <p rend="justify">— E dealul cam înalt.</p>
               <p rend="justify">Stăteau negustorii și și-și dădeau coate și se sfătuiau în șoaptă. Pavăl își întinse picioarele.</p>
               <p>— Dar luați din grâu, îi îndemnă el.</p>
               <p>— N-am luat pungile cu noi, să nu le pierdem aici în vale că-i alunecos.</p>
               <p>Povestea veche, n-au uitat, ticăloșii, de la predica lui Bogomir când tăiaseră animalele pe jărtăvnic și le ceruse bani! Îi părea rău acum căci lăcomia de-atunci îl împiedica să-și vândă grâul acum. Pavăl se înțelepțea.</p>
               <p>— Toți vă știu de rătăciți aici în mlaștină, arătă negustorul.</p>
               <p>— Dacă ne trimiteți popă, au să ne știe în rândul lumii.</p>
               <p>— Dar aveți popă, zise Slava. Popa Bogomir.</p>
               <p>— A plecat, îți spun, se răsti Pavăl. A părăsit Craina Glavamârcei.</p>
               <p rend="justify">— Unde s-a dus?</p>
               <p rend="justify">— Unde o fi văzut cu ochii.</p>
               <p rend="justify">Se uita în altă parte. Slava clătina și el din cap, bărbosul, nu prea-i venea să credă. Dar luă cartea groasă de pe masă pe care o aduseseră bulgarii.</p>
               <p>— Dar vezi jupâne că legea pravoslavnică nu-i ușoară, are temelie cartea veche...</p>
               <p rend="justify">Și-i arăta cărțoiul greu pe care-l aduseseră și Slava cuprinse cu mâna bucata groasă de carte de dedesubt.</p>
               <p rend="justify">— Înainte de Hristos, îi arătă el, multe războaie s-au purtat. A curs sânge, s-au rostogolit capete.</p>
               <p rend="justify">Jupânul cuprinse și el foile vechi de carte după cum îl îndemna Slava. Bulgarii îl urmăreau din ochi.</p>
               <p rend="justify">— Foarte bine! zise Pavăl</p>
               <p rend="justify">Și se uita încoace și încolo să priceapă ce legătura are cartea bulgarilor cu nevoia lui.</p>
               <p rend="justify">— Războaie vechi, întări bulgarul.</p>
               <p rend="justify">Pavăl răsfoia foile îngălbenite. Întrebă prevenitor:</p>
               <p>— Și ce treabă am avea noi cu războaiele acelea?</p>
               <p rend="justify">— Sunt ale noastre ale tuturor, pravoslavnici și chiar păgânii le știu și le pomenesc în geamie.</p>
               <p rend="justify">Jupânul se uita neîncrezător când la carte, când la geambaș. Acesta bătea darabana cu degetele lui cu inele groase pe masă lângă carte.</p>
               <p rend="justify">— Acestea sunt și altele nu, făcu acesta.</p>
               <p rend="justify">Și-l urmărea pe jupân din ochi și acestea se simțea privit de toată lumea și nu pricepea ce mare lucru poate să fie cuprins în cartea aceea groasă și prăfuită, când era vorba de lucruri omenești și simple, de bani care să răsplătească munca oamenilor de peste an, așa cum se și cade. Mare e prostia omenească, se citea pe  fața jupânului sau poate ni se pare nouă, oricum, cert e că după cum am văzut, jupânul era cam indispus  și în ultima vreme toți Rădenii îl găseau cam irascibil și, în general, destul de subiectiv. Deși nu aveau ei în vremurile acelea neologisme ca să-și lămurească complexele stări emoționale prin care treceau și în general nu prea știau ce e cu ei. De aceea, fără cuvinte și  fără putere priveau în gol, cu gurile căscate, și mai dădeau din cap și se mai scărpinau la ceafă. Țigări n-aveau încă, nu se adusese tutun din lumea nouă. Era greu pe vremuri. </p>
               <p>În acest moment de largă nedumerire, Pavăl privea și el în gol descumpănit, când năvăli Stana, care se plimba de colo-colo ca argintul viu și cuprinsă ca de o putere:</p>
               <p>— L-au găsit! </p>
               <p>— Pe cine? Unde e Ioniță? tresări Pavăl.</p>
               <p>Auzi, l-au găsit, uruia grav în spate  soborul de bulgari. Pavăl schimba fețe-fețe uitându-se când la Stana când la ei: </p>
               <p>— Ce vorbești?</p>
               <p>— L-au găsit întins pe jos, unde era gropanul însemnat la biserică. Pe margine, lângă focurile stinse ale ciunguvăilor. Pământul uscat sub el! Tot bodogăne despre Iea. Zice că l-a muncit!</p>
               <p>Pavăl se scărpina în barbă și odată cu el mulți din cei de față. Stana răspândea vestea încoace și-n colo:</p>
               <p>— L-au găsit! Mai mult viu decât mort!</p>
               <p>Și-atunci Pavăl cred că se cam pierdu cu firea, pentru că se ridică și o bruscă pe Stana, o împinse la perete încât Stana cea uscățivă își pierdu echlibrul și se izbi săraca cu spatele de perete.</p>
               <p>— De ce nu-i Ioniță? striga jupânul. Unde-a plecat?</p>
               <p>Stana murmura cu ochii în pământ, apoi ridică spre el niște ochi uscați, ca din  sticlă, de parcă ar fi fost sparți drept în mijlocul pupilei  și privindu-l fix cu ochii aceia morți buzele i se mișcau mute. Jupânul  ar fi vrut să audă ce spune. Iar șoptește Stana descântece. Ca data trecută. Poarta! tresări iar jupânul. </p>
               <p>— Unde ești Ioane? </p>
               <p>Și se uita peste capetele adunării să-l găsească din ochi. O lăsă pe Stana din strânsoare. Își făcu loc printre oameni. Se uită printre cei prezenți, Ioniță nu era de față. Nici vecinul lui neobrăzat. Pavăl ieși șontâc-șontâc în curte. Iar nu era nimeni la parmalâc.</p>
               <p>— Vezi jupân Pavăl, n-a plecat popa, îi șopti Slava când trecu pe lângă el.</p>
               <p>Dar Pavăl era absent. Nu-și putea desprinde urechea de la mormăiturile Stanei și asculta fără să întoarcă capul.  Stana îl urmărea și iarăși dondănea de-ale ei, zicea ceva, zicea hârâit, a  intrat tânăr copil și-acum e moșneag bătrân, parcă, așa șoptea. Înlemni de groază jupânul auzind  așa grozăvii. Se deșteptă, dădu să răspundă ceva lui Slava, ce zicea, zicea ceva de popă, c-a apărut, c-a dispărut.</p>
               <p>— Au plecat cu toții... oftă el într-un sfârșit.</p>
               <p>Era Ioniță cu vecină-su veniți și cu Bogomir ținut de doi săteni pe o împletitură de stuf.</p>
               <p>— L-am găsit, arătă Ioniță trăgându-și răsuflarea.</p>
               <p>Iaaaa te uită unde era popa, se mirau bulgarii în cor și Pavăl ar fi intrat în pământ dacă ar fi putut. Bogomir stătea întins pe targă fără cunoștință. </p>
               <p>— Chiar în mijlocul gropanului era, lângă biserică.</p>
               <p>Pavăl îl studia.</p>
               <p>— Nu l-a înghițit nisipul?</p>
               <p>— Era uscat sub el pământul.</p>
               <p>— Nefârtate a uscat pământul! se bucură Chifor.</p>
               <p>— Diavolul!  îl corectă bulgarul grav.</p>
               <p>— L-au găsit la gropan, săpase bortă alături, povestea Stana, care se vede că se informase, cui voia să audă. Zi-le Ioniță! Înconjurat cu stinghii și ramuri de mărăcine, zice, puteai și să treci fără să-l vezi. Își făcuse acolo bordei din stuf și a trebuit să facem înconjurul locului împrejumuit cu mărăcini ca să găsească o cale de intrare. Că el nu voia să zică nimică, stătea pitit. Dar noi am mers să-l scăpăm. Adică, ei au mers, se corectă ea. L-a muncit Iea!</p>
               <p>— Cum arată? vru să știe Pavăl.</p>
               <p>— Vă zic eu cum arată, se grăbi Stana să răspundă, am văzut-o. În jos e femeie trupeșă și murdară. Are colți; are gura înfundată ca de babă.</p>
               <p>Vorbele Stanei. Nu prea semăna cu ce știau ei despre Iea. Îl măsurau pe Bogomir din priviri. Slăbise Bogomir. Atâta timp în mlaștină, de câtă vreme dispăruse? Două luni? Trei?</p>
               <p>— Așa e Bogomire? întrebară, și Pavăl îl scutură. Bogomir doar bodogăni:</p>
               <p>— Sănsprește-nmlaștină dăndureaspravnă.</p>
               <p>Sau cam așa ceva. Începuse Bogomir să bată câmpii. Oamenilor nu le plăcea, nu erau obișnuiți cu vorbele astea deși le simțeau de-ale lor dar cumva dimpotrivă și se încruntară și pe fețele lor se citea scârba și parcă voiau să-i spună să tacă, mai bine să nu știe și să tacă decât să vorbeasc-așa dar uite că-i scăpase din nevoie și Bogomir îi privea liniștit ca întotdeauna, cu ochii lui limpezi, bată-l Dumnezeu de venetic, cu vorbele astea care le făceau tuturor rău. Parcă omul ăsta avea răspunsul la ce voiau ei dar îmbârligat așa nu voiau să-l știe și parcă mai bine să-i lase în pace în sărăcia și în temerile lor.</p>
               <p>— Ce-ai pățit omule?</p>
               <p>— Ceșomnelumnic poartănlănțui bună-ștearbă...</p>
               <p>Iar. Jupâneasa îi ștergea fruntea.</p>
               <p>— Ți-a lăsat urmă aici, ce-ai avut? Ce-ai avut aici, spune?</p>
               <p>Era urma roșie ca o rană unde purtase atâta vreme comănacul. </p>
               <p>— Deandreptule Iea denzleagă prepmântu dăndrac-voivod.</p>
               <p>Pavăl îl scutură și el.</p>
               <p>— M-a strâns, gemu Bogomir în sfârșit, mai pe înțeles.</p>
               <p>Bogomir deschisese ochii, întins pe targă, îi ținea ațintiți spre cer. Se uscase pământul sub el, auzi. Îl întrebau ce se întâmplase dar Bogomir nu voia să zică.  Pavăl îl scutură.</p>
               <p>— Ce vorbe sunt astea? Ce-i cu bolboroselile astea?</p>
               <p>— De ce m-ați lăsat mă? De ce m-ați lăsat?</p>
               <p>Pavăl se apără: du-te dracului de eretic.</p>
               <p>— Eu eretic? Dar voi ce sunteți mă?</p>
               <p>— Noi suntem că așa ne-a lăsat bătrânul dar tu ești că așa ți-e sufletul, stricat, nenorocitule!</p>
               <p>Bogomir plângea.</p>
               <p>— De ce m-ați lăsat?</p>
               <p>— Poate c-a fost un loc de timp, părinte, când trebuia să fii singur și n-ai fost, zise Pavăl indiferent.</p>
               <p>Bogomir tăcu un timp și întoarse capul căci nu voia să se vadă cum plânge și chiar plângea săracul, ce să-i faci, se vede, își trase nasul, în sfârșit.</p>
               <p>— Mi-a smuls cuvintele, gemu.</p>
               <p>Pavăl fierbea de nervi.</p>
               <p>— Mai tacă-ți gura mă! Tacă-ți gura! Mă dor oasele când te ascult mă.</p>
               <p>— Nu pot să tac, se hotărî popa, slab și încăpățânat.</p>
               <p>— Ce te înfurii așa, Pavăle? se neliniști și jupâneasa, dar Pavăl nici nu băgă de seamă ci continua să strigă către bietul popă:</p>
               <p>— Cuvintele tale sunt cuțite. Mă doare fiecare vorbă a ta, popo. Mie limba mi se leagă de gât și gâtul de piept și pieptul de mâini și de picioare. Înțelegi?</p>
               <p>Dar Bogomir nu mai asculta. Vorbea cu ochii ficși înainte.</p>
               <p>— De trei nopți n-am dormit. Nu mă lasă să dorm. Ca s-o prind.</p>
               <p>— Pe cine să prinzi?</p>
               <p>— Pe Iea, preciză Ioniță plictisit. Tot îi dă cu Ieade când l-am găsit, numai despre Iea vorbește.</p>
               <p>— S-o prind, continuă popa, s-o prind cum stă acolo în bortă, pitită, cu ochii pe mine, să vadă numai, nu adorm?Mă privește. Când mă strânge, mă doare. Trag să nu mai mă strângă și mă doare și mai tare. Ori mă strânge de mă omoară, ori mă lupt ca să mă doară. Numai durere. Dacă mă trag înapoi, nimic. Durere sau nimic. Dar și eu stau ciucit cu parul la ieșire s-o prind. Cum mi se închid ochii, trebuie să mă trezesc la loc. Apoi când iese soarele, las parul jos și când se luminează, o iau prin mlaștină încolo, spre ciunguvăi, să-i chem să ne scape. Dar mă prinde iarăși noaptea în mlaștina dacă nu găsesc o bortă; ațipesc și stau la pândă. Nici ziua n-am odihnă, nici noaptea. Iar dacă am adormit, a scăpat și a doua zi, o iau înapoi. Așa e aici. Iea mă poate duce numai la ciunguvăii ei, doar Iea știe unde sunt.</p>
               <p>Pavăl își strânse pumnii:</p>
               <p>— Cine-a scăpat mă? Ce zici tu acolo? Ce ți-a făcut?</p>
               <p>— M-a întrebat întâi să-i zic toate cuvintele pe care le știu. Și-a întins ghearele către mine și mi-a făcut semn, zi-le. Se desprindeau cuvintele din carne și se risipeau până nu mai știam niciunul ce înseamnă și ea a zis cu gura știrbă zice, mai zi-mi-le o dată și mă privea cu ochi fioroși și îmi zicea, gata s-au terminat, mai ai? Nu-s bune cuvintele tale, mi-a spus la sfârșit. Nu-s bune, văd unde se duc. Unde se duc, am întrebat-o. Astea sunt cuvintele mele, asta-i tot ce am. Scuipă-le, zice, și când le vei termina, Doamne mare, zice, știi ce se va întâmpla! Știi ce se va întâmpla.</p>
               <p>— Ce se va întâmpla?</p>
               <p>Bogomir acum horcăia cumva și i se scurgea scuipat din colțul gurii, nu era frumos. Câțiva își feriră ochii cu podul palmei, popa Își trase răsuflarea. Ce-avea să se întâmple? </p>
               <p>— Ce i-a zis? întrebă careva care nu auzise.</p>
               <p>Dar Bogomir închisese ochii și tăcea.</p>
               <p>— I-auzi, zise Pavăl, liniștit deodată.</p>
               <p>— Ce i-a zis ? țipă și Stana.</p>
               <p>Dar nimeni nu o putea lămuri căci nu auziseră și se întrebau unii pe alții și ca să spun drept nici eu n-am auzit dar uite, jupânul pare lămurit. Era și mai aproape. Oamenii dondăneau nemulțumiți, își aminteau și de popa cel vechi și spunea careva că se mai găsiseră oameni momiți tocmai în smârcuri pe lângă biserică, dincolo de parmalâcul ridicat, cu capetele-ncinse și crăpate de strânsoare, dar ăsta popa scăpase se vede, poate de unde avea capul tare sau l-o fi scăpat cineva, zicea ceva de ciunguvăi, parcă, nu se înțelegea nimic.</p>
               <p>— Aiurează Bogomir, săracul, făcu atunci jupâneasa.</p>
               <p>— E obosit, să-l culcăm.</p>
               <p>Îl cărară în cămăruță lângă tiparniță.  Îl trântiră jos pe pat. Îl înveliră.</p>
               <p>— Uite că nu mai are anteriul pe dos, observă Stana.</p>
               <p>Bogomir închisese iarăși ochii sau poate își pierduse cunoștința. Femeile îl dezbrăcară, anteriul era murdar. Îi dădură jos și haina, dedesubt. Îl lăsară în camașa albă. Stana se apropie și inspectă gulerul cămășii.</p>
               <p>— Dar cămașa tot pe dos.</p>
               <p>Iar la brâu popa avea junghi, ca toți sătenii, uite că și popa Bogomir umbla cu junghiul după el. Dar pe dinăuntru, vezi. Din tot satul, el își ținea junghiul ascuns înăuntru, pe sub cămașă, cum nu s-a mai văzut, ai mai văzut așa ceva, jupâneasă dragă? Ia uite săracul ce răni i-a făcut, în locul de la brâu unde-și ținea cuțitul Bogomir avea pielea crestată încoace și-ncolo. Îl scoaseră și-l puseră deoparte la marginea patului. Îl luară pe sus așa cu pat cu tot și-l așezară lângă tiparniță. Bogomir se trezise și se uita buimac împrejur.</p>
               <p>— Te-a chinuit Iea, săracul? îl aolea Stana.</p>
               <p>— Cu fetița asta ce e aici? întrebă el.</p>
               <p>Se uitară toți înspre hoața, legată cum era de mâini, de tiparniță, în cămăruță.</p>
               <p>— Ce schimbi vorba?</p>
               <p>— Nu schimb vorba, se apără Bogomir, obosit.</p>
               <p>El știa ce zicea, Bogomir.  Coborî ochii spre Pavăl, mai zise:</p>
               <p>— Jupâne, trebuie să știi că n-a fost nuntă...</p>
               <p>Pavăl întoarse capul. Din cramă, de dincolo de ușa cămăruței, bulgarii asistau la cele ce se petreceau și auziseră. Negustorii îl priveau întrebători. Se tăcu nițel.  </p>
               <p>— Ce nuntă n-a fost mă?</p>
               <p>Îl privea și pe Ioniță poate are să-i spună ceva, să-i explice. Să-l fi văzut doar pe jupân, privire pierdută ce avea.</p>
               <p>— Așa e. Au descoperit ciunguvăii biserica, zise Ioniță. Și mai e ceva.</p>
               <p>Pavăl îl fixă numai cu ochii încercănați, cu buzele gurii strâmbe lăsate moi de parcă i-ar fi murit fața și singura parte vie din el ar fi fost întrebarea mută pe care o punea. </p>
               <p>— N-are cap mortul, adăugă Ioniță.</p>
               <p>Pavăl duse mâna la inimă și horcăi cumva ca și cum cuvintele lui Ioniță l-ar fi înțepat. Se împletici, apoi ieși din casă, merse încet, pas după pas, până în fundul curții. De sus ploua o ploaie nehotărâtă de toamnă. Se oprea, mai picura. Începu să-și facă de treabă pe la acareturile din fundul curții, muta lucruri de colo-colo, după obicei. Au săpat în biserică și nu m-au întrebat. Îl durea și piciorul. Ridică ochii la cerul cenușiu. Ploaia o porni mai tare deodată și Pavăl, singur, se adăposti sub streașină. De-acolo se uită o vreme la stropii de ploaie, trase aerul proaspăt în piept, se uită neliniștit înapoi către toată adunarea care se auzea jos în crama culei.  Îi lăsă în pace. La capătul rândului de vie se ivise un iepure. Ieșise dintre aracii viei, prin ploaie, găsise o tufă se vede, ronțăia la trifoi. Îl ploua și pe el, pe iepure. Dar el nu căuta adăpost, ca Pavăl, deși îl uda și pe el ploaia, picuri îi udau botul  și stropi i se prelingeau pe marginea urechilor. Ronțăia sub ploaie liniștit, de sus  ploua rar  și el ronțăia și-l privea pe Pavăl cu un ochi bănuitor și Pavăl privea și el înspre iepure uimit. Nu i-o fi frig iepurelui? Nu s-o uda de-atâta ploaie? Iepurele ronțăia. Vezi, omul nu e ca iepurele. Omul se ferește, repede se caute adăpost. S-ar aprinde la plămâni să stea în ploaie. Poate și iepurele la fel, că nici iepurii nu trăiesc o veșnicie. Omul nu-i așa, vezi. Doar-doar o mai trăi puțin; doar-doar o scăpa acum. Omul nu-i  ca iepurele. </p>
               <p>— Învață-mă să mor.</p>
               <p>Așa a zis. Mie așa mi se pare că a zis. Bolborosise  și cam încet,  în barbă. Jupâneasa ieșise și ea și trase cu urechea. Pavăl avea privirea tulbure și vorbea către iepure. Iepurele continua să ronțăie liniștit  la trifoi la capul rândului, nu cred să fi auzit. Îl urmări pe jupân cu jumătate de ochi o vreme, mișcă din urechi;  se întoarse de tot cu spatele, ignorându-l. Se ridică apoi pe labele din spate cu urechile ciulite. Omul nu-i  ca iepurele. Altfel e omul.</p>
               <p>— Ce-ai  zis? se apropie jupâneasa. Ce tot mormăi?</p>
               <p>Pavăl tresări. Întoarse capul tăcut ca omul bolnav care-și caută de inimă. Se ridică apoi și  porni șchiopătând. Jupâneasa îl urmări cum abia se mișcă, deodată gârbovit. Era neliniștită auzindu-l pe  Pavăl vorbind singur către jivina din vie. Rămase în urmă petrecându-l din privire și  clătinând din cap, se smintise Pavăl, de la lovitură, se vede.</p>
               <p>— Haidem!</p>
               <p>Băgase capul pe poarta cramei strigând înăuntru, cuprins de-o hotărâre bruscă. Unde? Înapoi, arătă Pavăl. În inima Glavamârcei, la biserică.</p>
               <p>— Hai Ioniță, întoarce caii, mai ia oameni, adu-l pe Chifor.</p>
               <p>— N-a fost nuntă? întrebă și căpetenia negustorilor arătându-și dinții și mirat vezi-Doamne.</p>
               <p>Pavăl se făcea că n-aude. Intră jos peste Bogomir.</p>
               <p>Avea fața schimonosită, părul și barba ude, în dezordine, se aplecă la capul lui Bogomir, îi dădu la o parte două șuvițe asudate care-i acopereau fruntea, îl mângâie:</p>
               <p>— Bogomire. Spune-mi. Dragule. Cum facem. </p>
               <p>De nerecunoscut jupânul. Era ca o rugăminte cumva și nimeni nu era obișnuit cu acest glas al jupânului iar Bogomir se ridică și el înspăimântat în capul oaselor.</p>
               <p>— Zi. Cum facem aici cu credința asta rătăcită? Cum facem?</p>
               <p>— Păi dacă n-a fost nuntă, jupâne?</p>
               <p>— N-a fost nuntă? repeta Pavăl ca nebun. N-a fost nuntă. N-a fost. Așa zici și tu deci? </p>
               <p>— N-a fost, se bucură Bogomir și ochii îi sclipeau. Putem să reclădim biserica. Scoatem urâțeniile, zugrăvim. În rândul lumii. Asta-i tot.</p>
               <p>Pavăl nu asculta. Privea fix cu ochii strâmți și gândurile undeva și cu mâna la gură.</p>
               <p>— Zi, n-a fost nuntă, spuse el deodată grav.</p>
               <p>Bogomir tăcu se uita la Ioniță ce s-a întâmplat, de ce e jupânul așa pierdut.</p>
               <p>— Și noi de ce rămânem eretici pierduți atunci mă? strigă Pavăl. </p>
               <p>— Legea e bună. E bună legea! se ridică Bogomir sprijinindu-se de capul patului.</p>
               <p>Dar Pavăl nu mai asculta. Urcă cele trei trepte scunde înapoi în cramă, se întoarse din ușă:</p>
               <p>— Să pieri, auzi.</p>
               <p>Dar era după ușă jupâneasa în ușă cu mâna la gură, cu Stana și cu Ioniță și cu Chifor pândind în spate ei și îl priviră cum adică să-l gonească pe popă acum că l-au găsit mântuit prin minunea păgânească din mijlocul mlaștinii? Pavăl se întoarse și rânji atunci, se legănă de pe un picior pe altul și văzând bulgarii înșirați în jurul mesei cu ochii căscați să priceapă ce se întâmplă le făcu un semn din mână lor, care rămăseseră așezați, adică ei să piară, ei să plece, ei, vrusese el să zică, or fi și ei obosiți și-om mai vedea pe urmă, mai se duce omul și pe la casa lui.</p>
               <p>Părea tare pierdut jupânul.</p>
            </div>
            <div type="div2" rend="P1049">
               <head>XV</head>
               <p>De data aceasta Pavăl nu mai zise nimic lui Ioniță ci după ce porunci ceva unuia dintre cei apropiați se sui cu ei sus la parmalâc, îi rândui în fața puștilor îndreptate către Glavamârcea. După ce trecură de poartă Pavăl rămase pe loc până auzi poarta trântită. Ascultă hârâitul zăvoarelor trase, unul, doi și-al treilea. Porniră apoi către biserică. Pavăl mergea strâmb călare, spatele voinic se clătina acum în trapul nehotărât al calului. Își revenea apoi și se clătina pe partea cealaltă. Nu era beat, Pavăl nu se îmbătase niciodată, nu-l văzuse niciodată cineva beat deși ținea cramă la el în culă și dădea și de băut la tot satul.</p>
               <p>Prin locurile unde apele se închegau în smârcuri foșnea stuful rar și aplecat. Ce auziseră la Bogomir despre Iea nu îi încuraja deloc pe Rădeni. Iea nu se mai arătase de ceva timp, dar înaintau împreună către biserică, și când ești împreună e mai bine că nu apar moroaie. De aceea stăm împreună. Căci nu se arată când oamenii sunt împreună decât poate ca semne nevăzute, moroiul vine numai la omul singur, așa e lăsat. De-aia nici nu e bine să te prindă seara în mlaștină. Poate că lui Bogomir îi plăceau moroii, de aceea trebuie să se fi dus în mlaștină.</p>
               <p>Ciunguvăii se găseau răsfirați peste tot prin mlaștină, înfofoliți în hainele lor colorate, după obicei, aici o familie cu o femeie spălând ceva, dincolo trei călăreți adunați; mai încolo, copii se jucau înnoroiți în baltă. Ridicau capetele văzând trecători apoi părea că nu le dau atenție. Cu ploaia rară care îi sâcâia acuma, călăreții nu mai păreau așa războinici ci mai degrabă abătuți și moi, ca cerșetorii care erau pe vremuri. Pavăl chiar se minuna dacă sunt aceeași cu cei care-i puseseră pe fugă pe Rădeni acum câteva luni la slujbă. Îi venea să sară la ei să se răzbune. Părea că-și văd absenți de treburi, lustruind la vreo oală, îngrijindu-și arcuri sau șei sau țesălând vreo gloabă de cal. Și totuși când Pavăl întorcea capul părea că îi recunoaște, ordonați, ostași rătăcitori așteptând ceva. Și colorați. Mai încolo, trecură chiar pe lângă un rând de ciunguvăi, călări, petrecându-i din priviri. Îi priviră trecând, înarmați și încruntați.</p>
               <p>— De ce nu zic nimic niciodată mă? se încrunta Pavăl. Cât de muți poate să fie?</p>
               <p>Merseră apoi în liniște. Pavăl se gândea la ale lui. Ioniță alături nu îndrăznea să-l supere. Într-un sfârșit ajunseră în curtea bisericuței.  Între biserică și minaret gropanul se afla acum uscat. Gropanul în care era să se scufunde  Bogomir acum ceva timp și care fusese  plin cu cu brotaci, stuf  și șerpărie. Pe fund se vedea pământul alb și crăpat, de-abia stropit de ploaia rară,  ca și cum ar fi fost ars de secetă, nisipul alb și pietre  albe  închegate  sub grămăjoare de cenușă în mijloc și pe margini unde se vede că arseseră focurile pe care le văzuseră Rădenii deunăzi cu gura căscată.</p>
               <p>— Uite jupâne unde au dat foc, arătă Ioniță împrejur. Aici e locul.</p>
               <p>Fusese mâl nisipos de mlaștină; era acum pământ alb. Ca-n pustie la ei, se vede, ca prin câmpiile uscate ale Podoliei. Usucă locul mă. Cine vrea să trăiască în pustie? Dar în mocirlă? Unde poți găsi Doamne pământ umed și bun de lucrat, neîngrașat cu balegi galbene pline de gândacime? Cum au secat mă? Noi de ce nu putem? Au ars apa? Dar ce, a ars vreodată apa? Cum au uscat pământul? Pavăl cerceta pe jos, se ducea și se-întoarcea, răsturna pietrele albe rămase sub cenușa umezită acum de ploaie.</p>
               <p>— Să dăm și noi foc!</p>
               <p>Poate merge. Hai. Era ud împrejur. Pâlpâi iasca apărată de ploaie la piept sub haină. Cârpa uscată pusă deasupra sfârâi și ea și se aprinse cu fum. Pâlpâia focul și așteptară să crească flacăra. Merseră alături unde pământul băltea de apă și noroi și nu se uscase. Au cufundat făclia în apă.</p>
               <p>— Încet, încet, așa făceau ei, îi dirija Pavăl.</p>
               <p>Dar vezi că apa e  apă și când Rădenii cufundau făclia în apă se întâmpla ce se întâmplă de obicei, adică focul se stinge. Sfârâie  nițel și se stinge și asta e tot, gata. </p>
               <p>— Să se ducă dracului de ciunguvăi, blestema Pavăl. Să se ducă dracului, în câmpia lor uscată, și să ne lase măcar să ne cufundăm de tot în mocirla noastră! Cum fac mă? făcea el neputicinos.</p>
               <p>Se vede că aveau ei ciunguvăii taina lor, pe care pământenii nu o cunoșteau. Ei știu usca pământul, păgânii cei muți. Pavăl aiurea. Rădenii înțelegeau, căci aceeași neliniște îi muncea pe toți. Nouă bătrânii ne-au lăsat legea astalaltă. E legea noastră. Bulgarii sunt pravoslavnici și ca ei toată Țara Moldovei, cu boierii ei și cu Vodă cu tot, cel puțin până să vină Vodă cel Nou care nu știe nimeni ce hram poartă numaicât nădragii zice că îi poartă pestriți. Boierii, auziseră ei, nu știu de unde să-l ia și cum să-l țină și să-i vorbească deși parcă limba aceeași ar fi numai cât vorbește vorbele de parcă ar veni de pe tărâmul celălalt și nu ca pământenii de stă omul prostit și nu înțelege vorbe rumânești puse laolaltă, altfel limpezi ca miezul zilei. Bulgarii și cei de altă lege se înțeleg cu turcii. Bulgarii se înțeleg cu grecii. Bulgarii se înțeleg cu toți. Noi nu ne înțelegem cu nimeni, numai între noi și nici atât, zânzanie și în capătul ăsta mic de țară. Altfel, legea e lege. Omul nu se desparte ușor de la legea pe care i-a lăsat-o bătrânul. Nu te desparți de legea ta, fie ce-ar fi, rătăcitor și nestatornic. Jupânul se învârtea în cerc pe locul rămas uscat, se opri:</p>
               <p>— A noastră e legea bună mă! striga el către Rădeni.</p>
               <p>Și scuipa scuipat pe gură. Dar cine spunea altfel, că nu se împotrivea nimeni. Jupânul se plimba cu ochii umflați de la unul la altul printre Rădenii înșirați în cerc în jurul locului ars ca pentru a convinge oamenii, dar se vede că erau deja convinși; lucrurile așa stăteau dintotdeauna și nu prea vedea nimeni ce s-ar putea schimba și nici pricina care-l muncea pe jupân; se uitau doar la Pavăl să le spună ce să facă și se vedeau cuprinși încetul cu încetul de neliniștea jupânului, văzându-l descumpănit așa în fața tuturor, cum nici nu se cade; căci și zilele trecute își pierduse cumpătul și oamenii nu-l știau așa și îl priveau pieziș dar neîndrăznind să-i iasă din cuvânt, văzându-l cuprins de atâta furie. Poate de unde avea rana la picior acum, dar vezi că omul dacă e bolnav mai stă și pe-acasă să se îngrijească nu să tot strige la alții și se învârtă cu ochii cât cepele ca vierul la jugănit. Pavăl se oprise în fața zidurilor. Bisericuța era de tot dezvelită.</p>
               <p>— Doamne, ce-au făcut păgânii!</p>
               <p>Era speriat rău Pavăl, nici nu l-am văzut vreodată așa speriat. Privea tencuiala caăzută de pe peretele bisericii, rămăseseră numai bucățele pe ici pe colo lipite iar între ele, spații largi și colorate cu vopsea stinsă de vreme, se vedea zidul așa cum fusese el zugrăvit înainte.</p>
               <p>— Au dezvelit sfânta biserica!</p>
               <p>Cerceta peretele, descojit, pe alocuri mucegăit. Ce sfinți or fi ăștia, se minuna jupânul. Închipuiri vechi, draci și sfinți și sfinți și draci, laolaltă, înșiruiți, lighioane nemaivăzute, alcătuiri nelumești, făpturi ce semănau cumva și a oameni dar împletiți cu mădulare de jivine, cu rușini la vedere, parte bărbătească și femeiască, ba chiar acolo unde se uita Pavăl, era cu de-amândouă laolaltă, de Pavăl și întoarse capul rușinat. Unele deopotrivă la mărime, altele cu partea bărbătească mai mare sau dimpotrivă cu cea femeiască mai rotunjită și mai coaptă, unele chiar potrivite de zugrav acolo unde se și cuvine să se găsească pe trupul omenesc, altele închipuite nelalocul lor, pe pulpe, pe brațe sau ca deschizături umede la ceafă. Sub coaja desprinsă a muruielii, sălbăticiuni înșirate de nu-i venea jupânului să-și creadă ochilor. Unii cu fețe de om, alții cu capete desprinse de câini și porci, proptite pe gâturi lungi și subțiri, frumoși și urâți, unii cu mădulare de om, alții de fiare nemaivăzute. Acestea toate se găseau zugrăvite pe zidul bisericuței și să le fie de bine  căci eu unul nu am să-mi spurc gura să înșir batjocurile toate câte se găseau acolo, căci rătăcirile acestea au atârnat povară Rădenilor și i-au îndepărtat de pravoslavnici și mai mult nici nu se cuvine să pomenim. Pavăl privea cu ochi mari speriați  desenele dezvelite și înnegrite de igrasie. Atâta amar de sfințime ascunsă. </p>
               <p>— Haidem înapoi.</p>
               <p>Acum că tocmai am ajuns? Și în biserică nu intrăm? Ioniță i se puse în cale dar Pavăl îl împinse tulburat. Câțiva păgâni apăruseră nu știu de unde și stăteau și ei sprijiniți de peretele bisericii.</p>
               <p>— Dați-vă la o parte!</p>
               <p>În fața furiei jupânului ciunguvăii se risipiră. Călăreții care acum câteva zile erau războinici și de temut, se risipeau acum ca și cum ar fi fost goi pe dinăuntru și se făceau nevăzuți. Parcă nici nu mai erau aceiași oameni. Cum au putut să desprindă toată muruiala bisericii? Jupânul lovea cu piciorul și cu pumnii furios, dar lovea în aer căci ciunguvăii nu știu cum se făcea dar pluteau ca niște strigoi colorați pe dinafară. Se retrăgeau, unii părăsiseră curtea bisericii, alții se aciuiaseră în vreun colț, însă reveneau tăcuți, pașnici și încăpățânați, unul câte unul. Pavăl se întoarse, istovit de atâtea lovituri în aer. Ușa bisericii era deja deschisă, cu lacătul scos. </p>
               <p>— Cine-a deschis?</p>
               <p>Ioniță și cu vecinul cu căciulă intrară. Pavăl rămase  afară. Hai și noi, îl îndemnă Ioniță pe jupân.</p>
               <p>— Nu intrați mă! mai zise Pavăl de afară. E păcat! </p>
               <p>Era cam plângăcioasă vocea lui.</p>
               <p>— Eu nu intru.</p>
               <p>Jupânul își încrucișă brațele groase și rămase afară speriat și îmbufnat ca un copil, clătinându-se de pe un picior pe altul și uitându-se din când în când înăuntru, parcă întrebându-se dacă să intre sau nu. Ioniță intrase. Întuneric era înăuntru, cum știm, chiar cu ușa deschisă prin care  străbătea lumina slabă a toamnei ude până în fund la altar. Ioniță se sprijini crispat de zid. Veșmintele  de argint ale  icoanelor căzuseră amândouă la pământ. Arătă apoi înainte să dea  la o parte lucrurile, mese prăfuite fără un picior, scaune putrede și desfăcute, preșuri descusute, rame goale și veșmintele de argint ale icoanelor, căzute. Unde erau icoanele argintate înainte, rămăseseră două locuri goale cu zugrăveala mai proaspătă decât pe restul peretelui; pe stânga se vedea bărbatul, pe dreapta femeia. Chifor  călcă și el cuminte în urmă. Erau zugrăviți pe perete, de-abia se întrezăreau în lumina slabă. Bărbatul, cum am văzut, avea giubea din acelea purtate de hatmanii cazacilor;  îl văzuseră în grabă și cu frică atunci când se închiseseră la nuntă în biserică de groaza ciunguvăilor; alături se găsea acum cu veșmântul de fier căzut la pământ o femeie desenată care nu putea fi cu adevărat Bogorodița căci nu avea închipuită nici urmă de sfințenie ci părea femeie ca toate femeile. Ioniță strănută. Puțea și  era aerul îmbâcsit de praf. Bogorodița era închipuită, precurata, cu rochie subțire și colorată așa cum văzuseră ei doar la femeile înalte ale ciunguvăilor. Aveau amândoi părul prins în cununi. Cununi care le strângeau părul la linia frunții, și unuia și altuia, și părul părea cumva umflat. Ioniță strănută din nou, se sprijini de zid. Își trase răsuflarea, îi veni greață. Cele două cununi de fier atâta erau, de fier, și neîmpodobite cu nicio podoabă. Chingi de fier. Se stricase culoarea vopselei din pricina trecerii vremii. Ioniță se întoarse.</p>
               <p>— Ridică piatra,porunci.</p>
               <p>Dar se umblase deja la piatra temeliei, era dată deoparte; dedesubt, groapa plină de apă și nămol. Ioniță porunci să golească groapa. Chifor ieși și se întoarse cu două găleți din dosul bisericii. Vecinul coborî în groapă, umblând să ajute se înnămolise de tot, căuta un loc să-și șteargă mâinile. Începură să golească, găleată cu găleată, cărând-o afară în găleți. Vecinul era în groapă până la genunchi. După un timp pe Ioniță îl apucă tusea, de la răcoarea din biserică. Ieși afară, cu mâna la gură, urmat de Chifor.  Afară lumina părea orbitoare; Ioniță închise ochii. </p>
               <p>— Ați scos capul?</p>
               <p>Jupânul murea de nerăbdare, se învârtea, se oprea pe loc și iar pornea. Înăuntru nu intra. Se opri lângă Ioniță și pe Chifor, se apropie de ei, mai-mai să-i dărâme. Se răzgândi, se repezi din nou furios  înspre ciunguvăii care iarăși se adunaseră pe nesimțite la intrarea în biserică și iarăși îi risipi ca pe țânțari, tot fără să-i atingă, și tot ca țânțari și  reveniră, încet, unul după altul. Se risipeau  și reveneau ca niște cete de stafii, înveliți în pânzele umflate de vânt ale veșmintelor lor colorate.  Pavăl se potoli, se sprijini de zid, scuipă alături cu năduf. </p>
               <p>— Din cap până în picioare au descojit-o.</p>
               <p>Se apucă apoi și acoperi o bucată din zidul bisericii cu una din  păturile  învechite  și murdare pe care le  scoseseră adineauri dinăuntru, când goliseră lucrurile stivuite lângă altar. Se apucă să acopere la loc biserica. Lua bucăți mari din tencuiala căzută și căuta să le lipească la loc pe perete și ele cădeau la loc și lua cu mâinile căuș din apa care băltea alături și le stropea, ca și cum nu ar fi văzut cât de zadarnic era efortul lui. Chifor rămase cu ochii în gol în fața grijii bruște de a acoperi biserica, cum să o acopere din nou, ce e făcut e bine făcut. Mai vru să întrebe ceva, ezită, apoi tăcu din gură și se mulțumi să privească agitația. Ioniță se alăturase jupânului:</p>
               <p>— Ce faci Pavăle?</p>
               <p>— Rușine, rușine ce-au făcut! Au dezgolit biserica!</p>
               <p>Ioniță încercă să-l liniștească.</p>
               <p>— Ioniță, zice, ai să mă ajuți s-o acoperim la loc. Asta ai să faci.</p>
               <p>— Jupâne....</p>
               <p>Dar Pavăl parcă uitase de sine, ocupat să acopere repede ce dezveliseră păgânii dar gura îi turuia, de parc-ar fi vrut să-i împuște pe ceilalți cu vorbele lui și freca de zor la perete să lipească la loc tencuiala. Cojile se dezlipeau și cădeau la loc și nimeni nu vedea ce vrea jupânul să facă. </p>
               <p>— Dacă văd bulgarii... continua el preocupat. Ioniță!</p>
               <p>Oamenii se uitau fără să vină să le creadă, când la peretele pe care Pavăl căuta cu disperare să-l acopere. Ioniță îi opri, „lăsați-l, lăsați-l”, murmură el celorlalți. Chifor văzându-i așa precipitați se apropie și el și întrebă:</p>
               <p>— De ce-o fi adevărul ascuns?</p>
               <p>Din spate, Chifor privea scenele zugrăvite pe biserică în loc să ajute.</p>
               <p>— De ce e adevărul ascuns, jupâne? insistă el.</p>
               <p>Pavăl se opri o clipă nedumerit, dădu din umeri nervos.</p>
               <p>— Știu eu? Așa-i lumea făcută.</p>
               <p>— Nu Nefârtate a făcut lumea?</p>
               <p>Dar Pavăl nu avea timp de această întrebare, trăgea să acopere biserica și Ioniță îl ajuta și el de zor. Chifor părea că socotește ceva, încruntat, își privea degetele mâinii.</p>
               <p>— Nu e Nefârtate mâna lui Dumnezeu?</p>
               <p>— Lasă-mă în pace! îi mai strigă Pavăl.</p>
               <p>Chifor rămase iarăși cu ochi umezi fixați la închipuirile zugrăvite pe perete, pale și decolorate de trecerea timpului. Ioniță pusese și el câteva bucăți de tencuială la loc, de bine de rău una peste alta și-acum își scutura mâinile una de alta uitându-se la Pavăl să vadă dacă s-a mai liniștit.</p>
               <p>— Nu știu mă! Nu știu! se opri deodată Pavăl furios, muncit cumva de întrebarea lui Chifor. De unde să știu a cui mână este și ce face ea când Dumnezeu nu se uită?</p>
               <p>Ciunguvăii reveniseră, se adunaseră și îi priveau curioși. Pavăl îi văzu la un moment dat adunați din nou și iarăși se înfurie, și vru să dea iarăși cu pumnul să-i risipească, dar se liniști, întristat.</p>
               <p>— Goală-goluță au lăsat-o mă.</p>
               <p>Ioniță se străduia și el să-l aline cum putea dar Pavăl era cuprins de ceva, îi privea pe toți cu ochii înroșiți și era ceva în fundul ființei lui care-l împiedica să mai fie omul care era, aici lângă biserică de unde până acum toți îl crezuseră om drept cum rar se găsesc; se propti în picioare încăpățânat că el nu intră, nu. Poate mai încolo; poate în altă zi, poate altă dată, să vedem. Acuma nu.</p>
               <p>Rămaseră un timp lângă el; când îl văzură că se liniștește, Ioniță și Chifor intrară la loc. Pavăl avu un gest să-i oprească. Rămase tot afară, uitându-se curios cu mâna la frunte, apoi plecă pufnind. Între timp cei dinăuntru se străduiseră cu găleți să care apa să golească beciul dar nu era nimic. Era grămada de ciolane desperecheate, le cercetară, le aleseră, le potriviră: oasele unui singur om. Un singur om, nu doi, bărbat și femeie, cum ar fi fost, dacă ar fi fost îngropați împreună. Capul lipsea. </p>
               <p>Chifor se sprijinea de zidul din fundul bisericii care ținea loc de altar unde se găsea zugrăvită icoana Bogorodiței și mângâia zugrăveala cămășii care deschidea sub veșmintele subțiri formele trupului, frumoasă femeie să fi fost dacă iconarul va fi folosit femeie vie și nu doar flacăra închipuirii. Ioniță îl trase de mână, lasă. Chifor șovăia. Stătea lipit de zidul înnegrit de vreme, cu palmele lipite de zugrăveala năclăită.</p>
               <p>— Vino, îl îndemnă Ioniță. Vino, făcu și vecinul cu căciulă.</p>
               <p>Și îl trăgeau de mânecă, vino. Chifor se lăsă tras cu greu. Ieșiră.</p>
               <p>— Unde e capul? întrebă Pavăl înfrigurat.</p>
               <p>— Nu e, ridică Ioniță din umeri.</p>
               <p>Pavăl refuza. Stătea pe gânduri și din când în când priviri rele îi săgetau pe ceilalți.</p>
               <p>— Câtă minciună, doamne! zise el într-un sfârșit.</p>
               <p>Tăcură toți.</p>
               <p>— De ce? întrebă Chifor, naiv. Zidurile sunt dezvelite acum, așa cum au fost la început.</p>
               <p>Ioniță era tare îngrijit de Pavăl care ținea privirea în pământ de parcă vedea moartea cu ochii, muncit de gânduri sau poate de năzbâtiile zugrăvite pe pereții bisericii.</p>
               <p>— Niciuna din icoane nu e adevărată, zicea jupânul trist. Câtă minciună, Doamne!</p>
               <p>Avea lacrimi la colțul ochiului, el, jupânul, pe care nu-l văzuse vreodată cineva plângând. Se înmuiase de tot în ultima vreme.</p>
               <p>— Nu se poate! Tot ce ne-au lăsat bătrânii să fie minciună, nu se poate!</p>
               <p>Se prăvălise la pământ, în genunchi și cu capul între mâini, la pământ, Ioniță se străduia să-l ridice de o mână, le era tuturor cam milă de jupân. </p>
               <p>— Păi și noi ce facem aici mă? Ce facem noi aici pierduți în mlaștină? De ce stăm ca măgarii înfundați în smârcuri, pentru ce? Pentru doi șleahtici mascați cu argint? Cum se poate atâta minciună? Ce mai e adevărat?</p>
               <p>Plângea Pavăl.</p>
               <p>— Câtă minciună, Doamne, se amăra el. Câtă ființă, atâta minciună!</p>
               <p>Se ridică apoi. Porniră înapoi, în tăcere, după un timp zise:</p>
               <p>— Atâta muncă stearpă în nădejdea nunții aceleia vechi!</p>
               <p>— Singur a stat mortul și fără cap, din vremurile acelea și până azi, zise și Ioniță.</p>
               <p>— Nimic nu-i bun. Tot ce-am făcut vreodată-i strâmb.</p>
               <p>Porniră toți înapoi, tăcuți ca și cum o hotărâre nezisă ar fi fost luată, trecură de parmalâc și nu se mai opriră până nu ajunseră. Nici nu se mai uită jupânul  de data asta la ciunguvăi, nici în dreapta, nici în stânga  și aceștia nici nu îi supărară cu nimic, răsfirați prin mlaștină cum se găseau. Trecură pe drumurile care parcă se mai zvântaseră acum puțin fără să-i  mai încetinească ca pe vremuri. </p>
            </div>
            <div type="div2" rend="P1049">
               <head>XVI</head>
               <p>Ioniță venise  acasă abătut după ce se văzuse  cu vârfurile degetelor stricate. Le risipi pe masă cu clinchet.  Rămase pe gânduri cu cotul sprijinit de masă și cu privirea pierdută în  lumina slabă a geamului. Se ridică apoi, le vărsă pe toate în colț, în firida  geamului din zidul gros, alb  și văruit al casei. Plânse Ioniță în seara aceea  și Chifor auzea de alături și nu știa cum să facă să-l liniștească pe frate-său. Intră deci și își făcea de treabă pe ici pe colo, se duse apoi la  ochiul  de geam unde Ioniță vărsase vărfurile săgeților. Le cercetă, unul câte unul, desfăcute. Ioniță îl urmărea din ochi de la masă de unde se găsea și văzu sclipind o lumină de bucurie în ochii lui Chifor. Al dracului și Chifor ăsta, cum se bucură el de răul omului.  Se ridică și se apropie, înalt,  de Chifor cel bondoc. Acesta ridică și el capul după nen-su, ce-o fi vrând? Ioniță strâmbă din nas. Era poate cu un cap mai înalt decât Chifor cel îmbujorat și-l privea de sus. Chifor îl privi înspăimântat. Ioniță se mai strâmbă odată, de sus. Chifor începu să râdă strâmb cu râs schimonosit. Ioniță rămase uimit. Nimeni nu mai râsese vreodată la strâmbăturile lui din nas. Încă o dată. Uite, Chifor iar râde. Râde, săracul. Poate că Ioniță de fapt strâmbă frumos din nas, cine știe? Prost mai e și Chifor ăsta. Mai se strâmbă o dată: Chifor râse din nou. Aha.</p>
               <p>— Ia adu ceară...</p>
               <p>Ieși Chifor în grădină să îndeplinească porunca lui frate-său, se duse în fundul prisăcii  după ceară neagră, cleiul albinelor. De la stupi scotea el ceara aceasta. Era  parfumată, nu ca ceara  galbenă din fagure și are miros înțepător și când se întărește, piatră se face. Albinele sunt gângănii care zice că au binecuvântare ca scârna să fie dulceață lumii. Ele astupă găurile în stup cu ceara. Și dacă o  culegi de unde au pus-o,  ele astupă harnice la loc. Le știa Chifor bine. Și-i lipi la loc vârfurile de  săgeți pe degete cu ceară. Încălzi ceara cum știa el, în oala cu încrop peste care turnă o ceșcuță de rachiu; era moale ceara și mirosea tare  a lemn, a  stup și-a miere; amestecă apoi pasta, îi legă mâna de marginea patului cu cârpe să nu-și strice degetele cele noi peste noapte. Ioniță dormi rău și fără vise, legat așa, dar când se trezi degetele îi erau  înțepenite în loc  de se mira el însuși cât de tare stau înfipte și, deși nu îndrăznea să le încerce de teamă să nu le strice, le apăsă ușor de marginea mesei să vadă cât  poate avea încredere în ele.</p>
               <p>Și iar se duse la cramă la Pavăl.</p>
               <p>Pavăl râse, cum îl văzu: hai noroc Ioane, dă mâna încoace, mai ai chef de strâns mâna? Și Ioniță știa că avea două degete tari dar că celelalte erau cam slabe și-i dădu mâna cu frică, cum ar veni, așa, doar prinzându-i două degete, ca și când l-ar fi luat de sus. Și Pavăl strânse dar Ioniță chirci repede degetele de Pavăl se tăie și țipă, îi dăduse  sângele  și-și băgase acum mâna între picioare și înjura aplecat  de durere;  Ioniță își înăbuși și el țipătul care-i venea că tare era mâna lui Pavălchiar așa fără gheare, lăsată de la Dumnezeu. Dar uite că vârfurile ținuseră bine cu arama ascuțită de la ciunguvăi și cu ceara neagră a lui  Chifor și când nu se uită nimeni Ioniță le cercetă deoparte și văzu că se crăpaseră puțin. </p>
               <p>Și de-atunci când mai trecea pe la cârciumă Pavăl nu-l mai întreba nici de strânsul mâinii nici de nimic, doar se dădea mai într-o parte, precaut de parcă ce treabă are el să împartă taraba cu toți ciungii lumii, dar vezi că oamenii știau ce s-a întâmplat, și cam râdeau între ei, și atunci Pavăl se uita în altă parte și-și aranja nasturii la cămașă supărat; se făcea că nu vede.</p>
               <p>Și-atunci, când se întoarse acasă, Chifor îl privi: ei, nene? Mai pleci fără mine?</p>
               <p>— Vino și tu îi zise Ioniță, vino că acum trec.</p>
               <p>— Nu pot, făcea Chifor râcâind la stupi că se înnegrise lemnul de ploaie.</p>
               <p>— Dar când poți?</p>
               <p>— Mâine, poate...</p>
               <p>— Mâine să fie.</p>
               <p>— Vedem.</p>
               <p>Cât despre  Pavăl se îngrijise  să-l dea afară din încăperea cu tiparniță pe Bogomir care se întorsese la casa lui și boli singur culcat la pat o vreme iar când se se puse în sfârșit pe picioare trecea pe uliță încoace și încolo și oamenii vedeau că începuse iar să predice, să se oprească la casele lor, să bată în portiță  și să le vorbească. Și dacă oamenii nu ieșeau ei, împingea el poarta. Și dacă era închisă, strecura  singur mâna printre scânduri și trăgea zăvorul de se pomenea omul cu popa în curte, fiecare la nevoile lui, de trebuia să se oprească din lucru, să-și suflece  mânecile și se sprijinea de zidul casei că nici nu se cade să-l alungi pe popă când îți calcă în curte. Iar Bogomir se simțea puternic și mare acum, i se părea că nimic nu-i putea sta în cale. Atât de multă bunătate îi locuia în suflet de când pământul se uscase sub el în mlaștină să-l țină ca prin minune încât realizase că el trebuie să-i ridice pe sătenii înnegurați de  ignoranță și să-i lumineze cu sufletul său care, ca  dar al lui Dumnezeu, era neapărat mai mare decât al tuturor celorlalți, schimonosiți și pricăjiți cum se găseau, fiecare prins în muncile mărunte ale gospodăriilor. Fură deci surprinși Rădenii să-l vadă pe popă venind la porțile lor și vorbindu-le frumos, parcă era unsă cu untură vorba lui, așa zicea Stana proasta care tot în dodii vorbea din ziua cu focurile.</p>
               <p>Deci Bogomir le vorbea și zilnic îi alina pe săteni însă aceștia, de unde la început erau bucuroși să le intre lumina în casă, începură să-l înțepe, că omul mai are și treabă, lemne de crăpat, dat apă la animale, uscat noroiul în bătătură, nu doar din mlaștina de unde se salvase el.</p>
               <p>— Asta se va întâmpla, îi spuse Bogomir, ai să vezi! Mlaștinile toate vor seca; și pe locul tău, și pe-al tău, și pe-al tău Ioniță, ai să vezi; Tatăl numai să-mi dea puterea.</p>
               <p>Dar nu știu dacă Tatăl îi dădea puterea sau ce se întâmpla că după vreo săptămână de tot luminat, Rădenii se oțărâseră de tot împotriva lor că parcă tot îi certa că nu trăiesc cum trebuie că nu lucrează pământul cum s-ar cuveni, că de-aia mlaștina nu seacă și așa mai departe. Și-i făceau viața grea bietului popă și-l înțepau și-l luau în bătaie de joc cu fiecare prilej de se retrăsese Bogomir în spatele gardului și de-abia mai îndrăznea să scoată nasul deasupra gardului și de unde înainte era voios și voia să împartă vestea cea bună, acum se înnegrise de tot la față și bombănea singur privind pământul și numai dacă apărea pe undeva, îl și luau oamenii în bătaie de joc.</p>
               <p>Ziua în care Bogomir a înțeles că e el e fiul lui Dumnezeu a fost o zi mare.</p>
               <p>Totul a început prin faptul că devenise invizibil. Dacă se întâmpla să coboare în cramă la Pavăl unde stăteau adunați Rădenii, se așeza și el tăcut fără să spună nimic și părea că nu-l vede nimeni; oamenii însă încet-încet se adunau în jurul lui de unde stătuseră toți risipiți fiecare în colțul lui; cocoșați și posaci până atunci, se apucau deodată să vorbească între ei, cuprinși cumva de o voie bună, adunați deodată cu poftă de vorbă, ca păduchii lângă rana mustind de sânge. Se întâmplase de mai multe ori. Bogomir se pusese într-un colț, apoi în altul, plecase și se întorsese. Îi privea cum se adună, unul câte unul, previzibil, fără să se uite, ca mânați de o poruncă nespusă. Nimeni nu-i vorbea. Chiar unde se găseau oameni pe care-i cunoștea deja, chiar dacă-i ajutase înainte de întâmplarea din mlaștină, citindu-le pomelnice sau scriindu-le scrisori, se întorceau cu spatele. </p>
               <p>Și doar nu le făcuse nimic. </p>
               <p>Dintre cei pe care-i știa, erau care se mai întorceau către el curioși, îl măsurau,  poate unul mai și scotea o vorbă iar Bogomir atunci deschidea gura și, cel puțin așa povestea Stana,  prin gura lui ieșeau flăcări. Dar Stana vedea moroi peste tot. Și omul care se arătase prietenos se întorcea în cârd cu ceilalți, uitându-se speriat peste umăr. </p>
               <p>Ce văd ei oare? se întreba Bogomir. Altădată făcu altfel: scoase doi bănuți din buzunar și-l pofti pe unul dintre oameni. Acesta nu zise nu, luă păhărelul, îl turnă pe gât, apoi se întoarse la loc cu spatele. Într-altă zi începu să zică ceva. Tocmai atunci se nimeri ca altul să povestească ce s-a întâmplat la câmp sau poate devale la parmalâc.  Zise iarăși ceva. Fără să-l privească și ca prin minune, oamenii porneau și să vorbească despre ce zisese el. Apoi tăcea din gură. Încet-încet, oamenii tăceau și ei. Vorbea, vorbeau. Tăcea, tăceau. Măi să fie. Se frecă la ochi. Și el deoparte. Poate că făcea el ceva să-i țină deoparte. Se uită din nou la haine. Își privi mâinile neîngrijite, de când cu mlaștina îi crescuse barba rară în dezordine, hainele lui de popă holtei prăfuite și rupte în coate. Poate că el îi ținea deoparte, cumva, poate în puterea aceasta nouă pe care o simțea era și porunca neștiută ca toți să stea deoparte, cine știe. Îi privi cu atenție. Puterea aceea din el îi ținea pe oameni deoparte. Se întristă: atâta amar de omenire în jur și niciunul în stare să treacă peste porunca aceea tăcută. Stăteau toți lângă el, întorși cu spatele. Atâta omenire în jur și degeaba. </p>
               <p>Pentru că el de fapt crezuse că oamenii au să se arate bucuroși de vestea lui cea bună și-au să vină împrejurul lui și-au să fie toți prieteni și-au să se veselească. El unul era bucuros să  împărtășească, asta era clar.  Își luă paharul, vărsă ce rămăsese pe jos de supărare, îl trânti pe tejghea și plecă împleticindu-se, dând din mână și bolborosind că ce proști. Oamenii nu negară dar nici nu răspunseră. Câtă vreme era cu spatele, îl urmăriră cu ochii, se auzeau chicote. Bogomir întoarse capul; vorbeau între ei. Uită să plătească și jupâneasa nu-i aduse aminte.</p>
               <p>Era perfect.</p>
               <p>După ce făcu cincizeci de pași împleticiți pe drum se întoarse, privi în spate: Rădenii ieșeau și ei de la crama lui Pavăl, se duceau oamenii la casele lor. Terminaseră. Atâta amar de omenire mă. Acasă când ajunse, Bogomir se așeză pe scaun, se uită prostit la peretele alb și se întrebă. Ce să fac?</p>
               <p>Păi deci nu era așa cum crezuse el. Se uita prostit la peretele alb din față și parcă se desenau năzbâtii care parcă râdeau și se gândi. Uite că avea puterea să facă și pereții să râdă și ce văzuse el desenat pe perete erau semne că până și piatra seacă se înmoaie sub flăcările privirii sale. Asta trebuie să însemne. Dar când se uita mai bine parcă de fapt de el râdeau, de parcă el, Bogomir, ar fi fost nu numai prostul satului ci prostul lumii și al hăului întreg de unde el până atunci se ținea drept ceva mai mare. Apoi se gândi că poate nu a înțeles el bine. Rămase o vreme așa, cu ochii-n perete. De când oamenii neglijau cele sfinte îl neglijau și pe el. Când oamenii veneau zgâriați de răutățile vieții, mai întâi la el veneau să-l zgârie. Cum era croită și lumea asta. Și realiză că odată cu acest mare adevăr vine și cea mai mare răspundere, aceea a jertfei. Lucrurile se legau deci. Bogomir se cutremură.</p>
               <p>Bine, eu cred că acestea i se păreau lui și pentru că era puțin tulburat acolo în fața zidului alb. Noi astăzi știm că viața e mai ușoară, mai schimbi o vorbă, dai drumul la televizor, mai trece timpul. Drept e și că acestea se întâmplau și pe vremuri când oamenii se purtau crunți și se războiau din nimica. Astăzi e pace în jur, trec troleibuze încoace și-ncolo, se întorc oameni acasă cu cumpărături, ce mare lucru. E pace azi în lume, nu-i așa.</p>
               <p>Dar Bogomir altele avea pe cap, cred; se socoti că om era și el și oameni erau și ceilalți, cu două mâini și două picioare și că trebuie să se poată cumva. Se ridică de pe scaun iarăși și plecă îndărăt la cramă.</p>
               <p>— Vin și eu, zise Chifor.</p>
               <p rend="justify">La cramă se găseau deja Slava și bulgarii așezați în jurul masei  și vorbind între ei. Pe masă la mijloc, zăcea trântită scriptura, cartea  groasă, adusă de bulgari. Rădenii erau foarte agitați. Intră și Bogomir și se așeză într-un colț, intră și Chifor după el. Cum intră, Chifor se împiedică de prag; înaintă  împleticindu-se și  se așeză între ceilalți, cu coatele pe masă, dar masa era cam sus pentru Chifor cel bondoc și strigă și el că vrea și el  o țuică. Strigă degeaba sau la momentul nepotrivit căci cei din jur tocmai țipau de mama focului  și se încinsese aerul și nu cred că auzi nimeni. Din stânga și din dreapta doi meseni îl acoperiseră cu totul, gesticulând. Se supără și se înnegri Chifor de unde era îmbujorat de obicei; se înțepeni și mai tare cu coatele pe masă. Mai încercă să deschidă gura o dată dar tocmai când dădu el să zică ceva i se părea că se făcuse gălăgie prea mare împrejur, ce s-o fi întâmplat, și-atunci tăcu din gură bondocul, mirându-se doar de ce s-or agita așa de mult Rădenii și ce-or avea deodată să-și spună așa important. Ioniță, frate-său, se făcea că nu-l vede sau poate chiar nu-l vedea că era mic Chifor, strâns între oameni cum se afla. Rămase deci tăcut și trase cu urechea poate o pricepe ce spun cei din jur și o găsi și el ceva să spună după care poate va putea chiar cere jupânesei că vrea și el un pahar. La un moment dat i se păru că se mai liniștiseră mesenii și porni bucuros repede să zică ceva, privind Scriptura groasă pravoslavnică întinsă pe masă:</p>
               <p>— He he, zise, noroc cu unghiile lui Nefârtate!</p>
               <p>Și căuta să audă ce-are să se zică împrejur, dar Rădenii tăcuseră toți și se uitau la el, suprinși, și chiar se lăsase liniște în cramă, de tot.</p>
               <p>— Ce?</p>
               <p>— Noroc că avea unghii, zic. Gheare! Vrrruu!</p>
               <p>Și făcea din degete ca și când ar fi fost zmeu să-i prindă în gheare pe oameni, dar se vede că aceștia nu pricepeau ci doar clipeau din ochi nedumeriți căci nu prea erau Rădenii dumiriți, de unde poate era și sâmbătă dimineață și ieri fusese vineri, după joi.</p>
               <p>— Și ce?! întrebă careva după un moment.</p>
               <p>Chifor se opri o clipă și își șterse nasul. Insistă:</p>
               <p>— Păi altfel și a treia oară s-ar fi întors fără plămadă în mâini.</p>
               <p>— Ce mă?</p>
               <p>— Plămadă.</p>
               <p>— Dă-l încolo de nebun! zise Pavăl.</p>
               <p>— Popa să fi fost de față. Ar fi știut despre ce vorbește.</p>
               <p>Bogomir era în colț, nevăzut. I se umeziseră ochii lui Chifor. Tăcu din gură și rămase proptit cu coatele pe marginea mesei privind dușmănos în dreapta și-n stânga. Apoi zise cât de tare putu: </p>
               <p>— Nu sunt nebun! Ghearele lui Nefârtate sunt de vină, insistă el.</p>
               <p>— Ce gheare mă? rânji Pavăl la Chifor. Stai că-ți arăt eu gheare!</p>
               <p>Și-l luase de moalele umărului și-l strângea și cu mâna cealaltă își încovoia degetele închipuind gheare și îi zgâria în joacă obrajii buflei, și se făcea că-l schingiuie trăgându-l de nas, în joacă, așa; iar pe Chifor îl durea umărul și începuse să plângă.</p>
               <p>— Ia uită-te muierea cum plânge!</p>
               <p>Chifor se apropiase necăjit de Ioniță, căutândpe cineva să-l apere dar acesta părea stânjenit și nu știa ce să facă, se depărtă, cu ochii cât cepele, uitându-se în jur și căutând parcă un loc unde să se scape; se puse în rând cu ceilalți oameni. Chifor rămase singur, în mijloc.</p>
               <p>— Taci din gură! continua Pavăl. Zi-i Ioniță! Zi-i să tacă din gură!</p>
               <p>Ioniță era totuși stingherit de ceva și dar văzând că toată lumea se uită la el și așteaptă se rușină:</p>
               <p>— Taci odată din gură! Muiere! Plângăciosule!</p>
               <p>Și se juca și el cu ghearele lui de aramă cum se jucase Pavăl adineauri și-l necăjea uitându-se înapoi și întorcând capul să vadă, ceilalți ce zic. Iar Chifor se oprise din plâns și sta  înțepenit, cu ochii ațintiți în gol și deschidea gura din când în când ca și cum ar fi vrut să tragă aer în piept și parcă  nu putea. </p>
               <p rend="justify">— Să ne iertați, se întoarse Pavăl către bulgari. Popa al nostru nu știu pe unde umblă, e cam bolnav.</p>
               <p rend="justify">Dar Bogomir era acolo, în colț, tăcea. Bulgarii se opriră din vorbă, se uitau unii la alții, la Chifor, apoi la Bogomir. </p>
               <p rend="justify">— Am auzit jupâne că icoanele din biserică sunt la fel de rătăcite cum vă e și legea, zise Slava.</p>
               <p rend="justify">Pavăl tăcea și se uita la cartea bulgarilor, Biblia lor cea grea pe care o aduseseră și-o trântiseră chiar în mijlocul mesei groase.</p>
               <p rend="justify">— Numai creștinul pravoslavnic are cartea în care sunt scrise vremurile vechi, îi arăta Slava. Toate sunt însemnate la carte, le citim cu toții și le știm pe cele din vechime. </p>
               <p rend="justify">— Carte avem și noi, zise Pavăl.</p>
               <p rend="justify">Și le arăta  cartea rătăciților din Glavamârcea, fără cruce pe ea.</p>
               <p rend="justify">— Evanghelia și călătoriile Apostolului. </p>
               <p rend="justify">Se tăcu o vreme.</p>
               <p rend="justify">— Vezi jupâne că sub Evanghelie mai e ceva.</p>
               <p rend="justify">Pavăl se uita curios,  ce să fie. Bulgarii zâmbiră între ei cu îngăduință.</p>
               <p rend="justify">— Mai e legea veche, jupâne, zise Slava. Istoria  pravoslavnicilor. O citim din carte în zi de sărbătoare, duminica. Și ascultă oamenii războaie și cele ce s-au petrecut. Se țin oamenii strânși laolaltă, înnegurați și cocoșați la slujbă; îi unește povestea veche.</p>
               <p rend="justify">Pavăl asculta cu mare atenție.</p>
               <p rend="justify">— Și ce învățătură scrie în cartea aceasta veche? vru să știe.</p>
               <p rend="justify">— Nu învățătură, sunt porunci. Altceva e porunca. Cu ele te înțelegi cu cei din jur.</p>
               <p>Auzi. </p>
               <p>— Cu vărsare de sânge, zici?</p>
               <p>— Războaie și înșelăciuni și tăieri și jafuri.</p>
               <p rend="justify">Jupânului îi sclipeau ochii și își cam rodea buzele și mângâia cu vârful degetelor cotorul gros de piele, își plimbă mâna pe deschizătura cărții de-a lungul marginilor ondulate ale paginilor vechi. Vârî degetul între foi atunci, deschise cu icnet cartea care trosni, carte grea chiar și pentru brațul puternic al lui Pavăl, să vadă cum arăta înțelepciunea ce-o țineau pravoslavnicii legată dar vezi că Pavăl nu știa citi.</p>
               <p rend="justify">— Ce scrie?</p>
               <p rend="justify">Pavăl propti degetul pe pagină. Slava veni lângă el și înclină capul să vadă unde arăta jupânul. Arăta cu degetul tocmai în locul unde se afla o pată ruginie de vreme, drept acolo pusese el degetul. Slava citi cu ochii îngustați:</p>
               <p rend="justify">— Zice... scrie cum opreau pe fugari la vadul Iordanului și-i cercetau punându-i să rostească „șibolet”. Și dacă rosteau stricat „sibolet”, îi cunoșteau că-s efraimiți și-i ucideau pe loc, și-au prăpădit astfel patruzeci și două de mii de suflete...</p>
               <p rend="justify">Slava își ridică ochii de pe pagină și-l privea acum pe Pavăl care își rânjea dinții. Bogomir se încruntă și găsi cumva curajul să intervină și se băgă și el din colț de unde era:</p>
               <p>— Ce treabă avem noi cu legea voastră veche?</p>
               <p>Pavăl îl împinse cu mâna, taci mă, ca și cum ar fi avut o idee dar nu știa clar ce și ar fi vrut în mijlocul adunării să fi e lăsat în pace să se adune o clipă. </p>
               <p>— Poate tu nu, dar ei da, arătă negustorul bărbos cu ochi îngustați. Toți regii lui Iuda, zugrăviți pe biserica cea nouă din deal, aici sunt.</p>
               <p>Jupânul se uită la Bogomir, se uită la bulgari; mângâie din nou scriptura cea mare care se lăfăia pe masă și o compara cu cărțulia lor neagră, subțirică și fără cruce ce-o ținea în mână.</p>
               <p>— Și chiar scrie tot ce s-a întâmplat?</p>
               <p>— Tot.</p>
               <p>Jupânul privea cartea mare, trântită pe masă, cum să fi cuprins cartea aceea tot ce s-a întâmplat de la începutul lumii, să cunoască ea toate tainele bulgarilor și ale tuturor. Când la ei aici în Glavamârcea toate le erau tainice căci nu le scrisese nimeni niciodată nici pe o hârtiuță, cu atât mai puțin în așa carte mare, legată și vestită între toate neamurile. Adică toate cele tainice la ei erau cunoscute de toți. Că povestea e taina omului care hotărăște prietenul de neprieten și care care nu se spune în gura mare ci se ghicește mai degrabă dar uite cum pravoslavnicii au scris-o negru pe alb din timpurile vechi până azi, la vedere și-o cunosc toți și citesc toți duminicile din ele la biserică. Și adică la pravoslavnici sunt toți prieteni între ei că dacă istoria e totuna pentru toți, înseamnă că ai numai prieteni, auzi fericire.</p>
               <p>— Nu e bine jupâne, îndrăzni Bogomir încet.</p>
               <p rend="justify">Dar Pavăl mângâia cartea trântită pe masă și căuta din ochi pe Slava și pe negustori.</p>
               <p rend="justify">— Chiar și păgânii cunosc proorocii  din cartea veche și îi pomenesc la geamie, adăugă Slava.</p>
               <p>Chifor urmărise și el cele ce se spunea cu plimbându-și ochii mari de la unul la altul și își aminti ceva parcă și sări către Slava cu o întrebare:</p>
               <p>— Părinte, zice, dar de ce e adevărul ascuns?</p>
               <p>— Pentru că e lumea rea, Chifore! răspunse Slava înțelept.</p>
               <p>— Și lumea de ce e rea?</p>
               <p>— Păi dacă nu vrea să se schimbe să fie bună, de-aia e rea...</p>
               <p>Slava părea ocupat și răspundea cam în dodii să zică ceva și căutând să închidă cartea la loc. Chifor însă continuă:</p>
               <p>— Și de ce nu se lumea schimbă să fie bună?</p>
               <p>— Știu eu? E greu lumii să se schimbe...</p>
               <p>Chifor se mai gândi, se mai răzgândi.</p>
               <p>— Și dacă ar fi bună lumea n-ar mai fi ascuns adevărul? insistă el.</p>
               <p>— Ba tot ascuns ar fi.</p>
               <p>— De ce?</p>
               <p rend="justify">— E lumea rea.</p>
               <p rend="justify">Bogomir atunci se întoarse către Pavăl:</p>
               <p>— Nu e bine jupâne.</p>
               <p>Dar Pavăl rămăsese cu mâna pe cărțoi și-l privea cu ochi răi.</p>
               <p>— Cum să aibă toți aceeași poveste veche, continuă Bogomir. Stau cu ochii cruciși ani de zile să lămurească ce-au făcut alții și petrec ani de zile să se zbată care a înțeles-o mai bine și după aceea parcă tot lipsește ceva</p>
               <p>Se tăcu.</p>
               <p>— Doar n-o să stea fiecare să-și scrie scriptura... zise jupânul.</p>
               <p>Slava rămăsese cu degetul arătând înspre  cărțoiul gros. Pavăl era și el acolo cu mâna pe carte în mijlocul soborului  de bulgari și de Rădeni adunați la un loc. Bogomir atunci, ce i-o fi venit, se puse între ei, îi dădu la o parte, puse el mâna pe carte, o trase cu putere înspre el. Slava o reținu. Bogomir trase mai tare. Apucă o dată cu ambele brațe și trase din răsputeri de legătura de piele să rupă cartea, de pocnea cotorul cel gros și ieșea praf; dar se vede că era bine legată și sforile dintre cele două părți țineau tare și cartea nu se rupse deși toată lumea rămăsese fără glas. Pavăl cel dintâi se trezi și puse mâna pe el, îl lovi peste mână. </p>
               <p>— Al dracului eretic! făcu el plesnind de furie.</p>
               <p>Bulgarii începuseră să cotcodăcească, ce se întâmplă. Pavăl însă repede îl prinsese pe popă de după umeri care se chircise de tot de strânsoarea jupânului. Îl lovi pe Bogomir în moalele capului de căzu Bogomir la pământ lat.</p>
               <p>— Ia leagă-l în cămară pe popă!</p>
               <p>Îl băgară iarăși în cămară jos la tiparniță. Îl întinseră pe pat și-l legară, mâini și picioare de marginea patului.</p>
               <p>— Ereticul!</p>
               <p>Sclipeau de ură ochii lui Pavăl. Le făcu semn celorlalți să-l urmeze,  coborî în cămăruța cu tiparniță. Împinse ușa cu scârțâit. Îi arătă să-l lege pe Bogomir de scândurile patului.  Pe partea cealaltă,înăuntru, se găsea fetița ciunguvăilor. Avea mâinile legate în fiarele mașinii. Ochișorii negri  scrutau temători umbra grea a lui Pavăl, proptit în ușă. Privind-o mică jupânul văzu pe tivul cămașa ei tătărească înscris ceva de jos în sus și înapoi în jos de-a lungul cămășii, cu scrierea aceea împărătească neînțeleasă de Pavăl; dar parcă o mai văzuse undeva și amintirea aceasta tulbure îl supără,  înaintă cu ochii bulbucați înspre fetița prinsă. Ridică mâna grea și-o lovi cu ură, cu mâna desfăcută, cu degetele neprinse în pumn, doar cu greutatea brațului său teribil și fetița plăpândă icni sub lovitură și se strânse cu mâinile prinse în  marginea de fier a  tiparniței. O mai lovi odată, peste mâini, se lovi și el de marginea tiparniței. Răsuflă Pavăl, o privi pe micuță, vie, aproape leșinată; se întoarse satisfăcut și ieși trântind ușa la loc, târâindu-și piciorul. Ceilalți veneau din spate aducându-l pe Bogomir. Jupâneasa venise și ea alarmată de zgomot și poate văzuse ce se întâmplase și-l petrecea din ochi clătinând din cap. Ioniță cu ceilalți îl legară pe Bogomir de pat, Pavăl îl aștepta afară.</p>
               <p>— Ne botezăm? întrebă Ioniță afară când ieși, scuturându-și mâinile.</p>
               <p>— Ce-o fi, numai să ieșim în lume, răspunse Pavăl.</p>
               <p>— Creștini?</p>
               <p>— Ce-o fi,zic.</p>
               <p>Se gândeau amândoi. </p>
               <p>— Și bulgarii la fel au făcut, reluă Pavăl. Le merge bine. O să fie și Vodă mulțumit. N-o să ne mai spună  rătăciți.</p>
            </div>
            <div type="div2" rend="P1049">
               <head>
                  <anchor type="bookmark-start" xml:id="id___RefHeading__64876_1427395755"/>XVII<ptr type="bookmark-end" target="#id___RefHeading__64876_1427395755"/>
               </head>
               <p>Când Bogomir se trezi, se frecă la ochi. Fusese legat de pat. Cât timp să fi trecut? Se credea singur în odaie și tresări simțind o prezență. Înspăimântat, vru să-și găsească cuțitul, legat cum era de pat. Mâna sa legată se zbătea pipăind cu disperare împrejur, căutând junghiul și încercând totodată să se lămurească, era cineva lângă el? Tot zbătându-se așa, cuțitul căzu cu zgomot alături de pat pe pardoseală și se străduia să-l apuce cumva, când mogâldeața de alături îl împinse cu piciorul și se duse cuțitul cât colo, învârtindu-se și râcâind pardoseala de piatră. Bogomir întoarse capul: de partea cealaltă a tiparniței, fetița ciunguvăilor zăcea cu mâinile legate de fierul solid al tiparniței. Bogomir imploră, în sfârșit :</p>
               <p>— Ajută-mă! </p>
               <p>Reuși să se ridice în capul oaselor întorcând capul cu greutate. Își amintea acum, fusese tulburat. Își lovi mâinile trase de sfoara groasă, fusese legat de mâini, se zbătu. Îl dureau mânile, îl durea încheietura umerilor.</p>
               <p>— Nu poate nimeni să mă ajute?  izbucni el.</p>
               <p>Fetița îl privea de unde se afla  fără să spună nimic. Era palidă, slăbită, avea cearcăne. Aplecă doar căpșorul spre bârna de lemn a tiparniței unde-i erau legate mâinile ca să poată să pună degetul în dreptul buzelor, făcu: șșș. Bogomir nu-și dăduse seama că  trezirea lui înspăimântată făcuse zgomot. Afară se auzeau pași. Ușa râcâi podeaua și se trânti de perete. Intră Pavăl, posomorât. Cei doi prizonieri tresăriră. </p>
               <p>— Au să ne lase să ne botezăm.</p>
               <p>Vor să se boteze pravoslavnici!</p>
               <p>— Bogomire, ai să vii cu noi.</p>
               <p>— Cum să vă botezați?</p>
               <p>— Tu știi toate ponoasele pe care le tragem de la atâta rătăcire.</p>
               <p>Bogomir prinse culoare în obraji și îl privea neîncrezător pe jupân și o speranță parcă licărea, poate are să fie mare.</p>
               <p>— Bine, zise.</p>
               <p>Pavăl rânji.</p>
               <p>— Noi o să ne botezăm. Tu o să te botezi altfel.</p>
               <p>Bogomir înțepeni de spaimă. Cum adică? Ioniță și încă cineva se apropiară, îl dezlegară, îl apucară de anteriu și-l trăgeau afară din odaie.</p>
               <p>— Pot să țin măcar casa? încercă el.</p>
               <p>Ceilalți îl târau și râdeau la rugămințile schimonosite ale popii.</p>
               <p>— Dacă te botezi.</p>
               <p>— Bine, mă botez.</p>
               <p>— Al dracului eretic, făcu Pavăl,din urmă.</p>
               <p>Îl împingeau dar cum popa se împiedicase nu mai aveau răbdare să-l lase să se ridice și trăgeau de el, lovindu-l de pereți; ieșind afară îl târau prin noroi, ținându-l unul de un braț, altul de celălalt; ajunseră așa în ulița mare, chiar în dreptul locului unde se găsea casa lui, în fața celei a lui Ioniță, la ieșirea înspre Gorna. Erau și oamenii adunați.</p>
               <p>— Hai să terminăm odată.</p>
               <p>Era gâdele. Pentru el venise, pentru Bogomir. Era gras și neliniștit, ținea cu un topor în mână și se uita la Pavăl să-i spună ce să facă. Acesta îi făcu un semn doar și gâdele îl împinse pe osândit. Bogomir era osânditul. Nu înțelegea. Ce se întâmpla, de ce se înrăiseră așa. Mai ales că. Și doar nu le făcuse nimic. De ce trăgeau așa de el. Parcă nu mai era om, deodată, parcă.  Doar n-aveau să. Gâdele cel gras îl măsură un timp, întins la pământ pe ulița desfundată și încercă să-l ia cu binișorul:</p>
               <p>— Nu așa...</p>
               <p>Dar Bogomir nu auzea, rămăsese trântit la pământ cu gura căscată, încremenit în mijlocul unui hohot amuțit, ai fi zis privindu-l că încremenise timpul în loc dacă un fir de bale nu i s-ar fi scurs încetișor, sclipind, din colțul gurii. Stingherit de situație, gâdele încercă prevenitor să-i atragă atenția nenorocitului să se mute în poziția inversă. Îl înțepă de câteva ori cu degetul în umăr fără succes. Popa sta prăvălit la pământ și înecat în muțenia sa de sfârșit de lume. Văzând că nu se întâmplă nimic, gâdele se scărpină la ceafă, se mai gândi un pic și schimbă el strategia și mută buturuga pe partea cealaltă și așteptă cuminte până consideră că osânditul e astfel poziționat încât să i-o poată vârî sub cap cu îndemânare; răsuflă bucuros, privind împrejur. Gras și masiv, gâdele se legănă un timp de pe un picior pe altul, luă toporul cu cealaltă mână, îi verifică tăișul cu degetul, se tăie, băgă degetul în gură să-l sugă, privind iarăși împrejur. Toată lumea se uita, văzuseră toți. Scoase atunci degetul din gură repede, se șterse de marginea nădragilor și lăsă o dungă. Văzuseră și asta. Chifor atunci care urmărea și el cele ce se întâmplau ieși din spatele celorlalți Rădeni și căzu și el la pământ lângă Bogomir, încercând să-l ajute, să-l ridice cumva, și el cu lacrimi pe obraz.</p>
               <p>Se încruntă gâdele și-l îndepărtă pe bondoc, ceilalți săteni îl traseră și ei deoparte, vino Chifore. Gâdele ridică toporul, apoi îl lăsă iarăși. Privi ceafa asudată și spatele strâmt al nenorocitului, convulsionat în hohotul său mut. Parcă era ceafa unui copil plâns și adormit așa cu fundul în sus de amar. Se auziră niște oftaturi dimprejur. Gâdele ridică toporul. Trupul neajutorat continua să se zguduie încetișor în hohote fără sunet. Gâdele era dintre săteni și el, și știa; mai taiase porcul anul trecut, pe-al lui și pe-al lui Pavăl; ajunul trecut înjunghiaseră chiar vaca stearpă a lui Ioniță; îi tăiaseră gâtul încet-încet cu un cuțit tocit prin salba grasă lăsată și așteptaseră ca animalul să se stingă încetișor cu răbdarea lui milenară de ierbivor, cu ochii aceia încrezători care parcă întrebau ce se întâmplă și așteptau o confirmare că se înșeală că de fapt durerea era o amăgire și că nu se poate să se întâmple așa ceva. Căzuse pe genunchii din față, apoi se prăvălise cu totul. Îi spusese mai târziu un țigan din sălaș că mai bine i-ar fi împlântat un cuțit în spatele capului, ar fi căzut pe loc, așa se taie vitele. Nu știuse.</p>
               <p>Gâdele își cântărea deci toporul descumpănit când niște femei trecură în fugă, agitate, făcându-și loc cu greu prin mulțime, coborând de sus dinspre Gorna. Gâdele se întoarse atunci, erau bulgăroaice, țipau, alergau, se poticneau în fuste și în mulțime. Gâdele se uită la jupân să-i spună ce să facă dar acesta nu mai era de față se vede.</p>
               <p>— Jupâne! strigau ele.</p>
               <p>Se adunară toate în jurul lui Ioniță, trăgându-și răsuflarea. Unde-i jupânul? Ioniță le primi și vru să știe ce-i cu ele dar ele vorbeau toate deodată. Ioniță plecă înspăimântat să-l aducă pe Pavăl.</p>
               <p>— Strigă bulgăroaicele jupâne. Zic ceva de tătari!</p>
               <p>Pavăl ieși la poartă, Gorna se vedea de aici de jos. Un fuior de fum.</p>
               <p>— Ce să caute ciunguvăii în Gorna?</p>
               <p>— Nu ciunguvăii jupâne, tătarii lui Carahan!</p>
               <p>Jupânul ieși în poartă să privească înspre deal. Gâdele rămăsese sprijinit de topor cu Bogomir trântit la pământ, cum am văzut.</p>
               <p>— Stai așa.</p>
               <p>Pavăl se sprijini de gard. Asta e un zi cum nu sunt multe, se întâmplă lucruri neîntâmplate, stai, să nu ne pierdem cumpătul. Păi n-are cum. Ce să caute ciunguvăii în partea cealaltă a satului, pe unde să fi trecut. A nu, tătari zice! Tătarii negri ai lui Carahan!</p>
               <p>Femeile îi confirmau, plânse. Tătari cu mârzaci în frunte și trăgând uite-așa pușcă grea după ei trasă de bou. Jupânul rămase lovit cumva de un gând. Păi tătarii nu pot veni dinspre câmpurile ciunguvăilor unde au ei întăritură, ei nu calcă stepa ciunguvăilor. Înseamnă că a căzut Moldovatoată. Toată Moldova a căzut, de la Bacău încoace, or fi luat cetatea, de vreme ce-au putut ajunge pe aici. Deci trimisul lui Vodă chiar avea dreptate. Chiar vin. Și ei tot n-au capul. Doamne, mare ești.</p>
               <p>— Au ieșit toți?</p>
               <p>Dinspre bulgari nu venise niciodată vreo primejdie. Doar cât îi amânau cu cumpăratul grâului și-i vorbeau de rău. Singurul atac de care se temuseră cu adevărat era cel dinspre ciunguvăi, de-aceea și zidiseră parmalâc. Cu bulgarii ce-aveau de-mpărțit, că doar erau creștini, chiar dacă-i țineau pe Rădeni de măritori de diavol erau totuși pământeni ca și ei, muncitori ai pământului și nu era nevoie să zidească gard, căci puști și giudele ruginite în poduri aveau și unii și alții.</p>
               <p>Pavăl duse mâna la gură și întoarse capul: ce-are să facă cu copiii și cu femeia lui? O luă înapoi înspre culă șchiopătând, intră în casă, scormoni sub pat, scoase o mână de cuțite vechi rânduite sub pat. Le cercetă, le șterse cu mâneca. Se aplecă, mai pipăi cu cu mâna sub pat, mai scoase unul. Ieși înapoi și îi arătă celui mare: s-o apărați pe mama, să n-o lăsați! Băiatul încuviință serios uitându-se curios la arma din mână ca la o jucărie nouă, întorcându-l de o parte și de alta.</p>
               <p>Oamenii se strânseseră între timp la ieșirea din sat cu moartea-n suflet, înarmat fiecare cu ce-avea. Jupânul îi așeză. Răsturnară bulumaci la intrarea în sat, între casa popii și gardul lui Ioniță. Jupânul dădu poruncă să se aducă puștile de la parmalâc să se pună aici; să se tragă o căruță de-a lungul drumului; să se aducă saci cu pământ, scânduri, se se înălțe întăritură. Puse și el mâna la treabă; cărau oamenii baloți de paie, scânduri, roabe de bălegar pe care le stivuiau în mijlocul drumului un pic mai încolo de casa lui Ioniță, să stăvilească iureșul, să nu intre în sat călărimea de-a dreptul, când se auzi:</p>
               <p>— Ciunguvăii! De partea cealaltă, la parmalâc!</p>
               <p>Parmalâcul rămăsese fără puști, le aduseseră aici să le îndrepte cu gura înspre Gorna. Erau prinși în clește acum, dintr-o parte și din alta. Pavăl se ridică în picioare cu greu, ținea mâna la spate. Arătă către un băț și Chifor se repezi să-l ridice și să-l aducă. Se sprijini în băț. Ăsta e sfârșitul, părea că-și spune jupânul în inima lui, rămase o clipă cu barba în piept, apoi vorbi înspre ceilalți, adus cum era de spate:</p>
               <p>— Hai măcar să murim ca oamenii.</p>
               <p>Multe răutăți a făcut Pavăl de când a început povestea că doar sunteți martori. Dar asta, frumos a zis. Ce-i drept pe-atunci murea omul deodată lovit de fier, nu ca azi, viclenit și ros de neajunsuri. Dinspre Gorna se vedea fum, să fi pus foc la sat? Bulgăroaicele când au văzut asta începură să urle, trebuiră să le bage într-o casă să se ocupe femeile satului de ele.</p>
               <p>Dar se vedeau deja călăreți galopând încoace cu mârzacul tătar ținându-se drept în frunte și ei nici n-aveau întăritură înălțată să-i oprească. De partea cealaltă, dinspre parmalâc, se auzeau acum împușcături, zovn, tropăituri; Pavăl întoarse capul, era strigătul jupânesei parcă. Unul dintre ciunguvăi tocmai ieșise pe poarta culei cu fetița. Cu fetița pe care o ținuse Pavăl închisă și-acum o scoseseră. Păgânul o ridică de mijloc, micuță, o așeză alături în șa. Restul cetei intrase deja în galop în Glavamârcea și câțiva dintre pământeni se adăpostiră pe lângă garduri de iureșul cetei de ciunguvăi, Doamne ce prăpăd au să facă în satul descoperit! Erau așa cum îi știau, văzându-i de departe, colorați cu capetele învelite în turbane, înalți. Înviaseră, iarăși înviaseră, întinși ca coardele arcurilor pe care le purtau în spate.</p>
               <p>Nu apucară Rădenii să mai facă nimic. Se străduiseră să așeze puștile pe întăritură înspre Gorna și-acum ciunguvăii zădărniciseră totul venind din partea cealaltă. N-au să moară arși de tătari, ci tăiați de ciunguvăi, așa părea. Așteptau să vadă ce-are să facă ceata revărsată de călăreți păgâni. Sătenii călcau încurcați pe puștile întinse în drum, nu aveau cum amenința șirul de ciunguvăi înarmați. Aceștia nu tăiaseră pe nimeni încă, numai cât se vede că intraseră cu forța jos în odăița de la cramă să dea drumul hoaței de cununi.</p>
               <p>Ajungând la întăritura neterminată ciunguvăii făcură doar semn Rădenilor care se aflau acolo să se dea la o parte. Sătenii care se găseau acolo se supuseră, pierduți, fără să știe ce se întâmplă, cine poruncește cui, ce-i cu ciunguvăii, cine i-a chemat, ce părere are Pavăl și de ce stătea el, jupânul, pierdut, așa, sprijinit de zăplaz și privind și nenimica făcând; pe scurt, se supuseră. Pâlcul de tătari ce venea dinspre Gorna, văzând de departe aglomerația de ciunguvăi în sat se opri, nu mult, doar cât să se așteptea cu un al doilea grup, mai numeros și mai veneau în spate niște săteni, poate bulgarii de sus din Gorna. Se opriseră toți acolo, în mijlocul drumului, la sfat. Porniră și în curând ajunseră aici la întăritură. Veneau în galop ținând înălțat prapur ce închipuia  pe Carahan cel bătrân. Cele două grupuri de păgâni se opriră față în față, la intrare.</p>
               <p>Ciunguvăii rămaseră drepți iar tătarii se opriră în fața lor; lui Pavăl nu-i venea să creadă.</p>
               <p>În spatele mârzacului tătar se adunaseră tovarășii săi cu brațe groase și ilice îmblănite, privind împrejur să se pândească vreo primejdie din partea sătenilor, dar aceștia era atât de uimiți de toată turnura întâmplărilor că nu aveau nicio inițiativă, stăteau ca la bâlci, mulțumiți că aveau pe umeri capetele, cu gura căscată să vadă, ce s-o mai întâmpla? Mare le fu deci mirarea când recunoscură printre cei care urmau mârzacului pe Goleman, trimisul lui Vodă la Carahan pe care-l cunoaștem din cele ce s-au întâmplat la începutul poveștii.</p>
               <p>— Ai uitat, jupâne! strigă acesta.</p>
               <p>Goleman! Păi înseamnă că Vodă i-a trimis. Și pe tătari după Goleman. Deci n-a căzut nicio Moldovă, a venit Goleman cu potera cum a promis și cu tătarii după el și bulgarii sunt mână în mână cu ei, să ceară ce-au de cerut. </p>
               <p>— Dar Vodă n-a uitat, adăugă.</p>
               <p>Cele două cete, tătarii și ciunguvăii rămăseseră față în față. Se salutară  păgânește, cu mâna la inimă. Călărețul ce se găsea în fruntea cetei de ciunguvăi, cel care tocmai luase fetița, coborî din șa, lăsând-o pe hoață singură călare. Căută ceva ce legase în dosul șeii, în cârpe vechi murdare, ca o legătură cât un pepenaș, ba, dacă mă uit bine, chiar cât un cap de om. O aruncă la pământ la picioarele mârzacului și legătura se înfundă ca un dovleac sec în pământul moale. Mârzacul sări din șa atunci, își tropăi picioarele cu satisfacție pe pământ. Întinse mâna și desfăcu legătura și dintre cârpele murdare se văzu țeasta goală și murdară a mortului, cu câteva smocuri de păr lipite de os ca fire vechi și murdare de cânepă; țeasta pe care o căutaseră atâta vreme Rădenii și pe care uite că o găsiseră ciunguvăii. Tătarul o apucă cu două degete înfipte în găurile ochilor și o legă mulțumit cu curea în dosul șeii. Pavăl sări atunci cu deznădejde și se prăvăli peste mârzac, să-i ia capul. Acesta se feri, îl lovi pe jupân, și Pavăl se prăvăli la pământ. Mârzacul îl lovi apoi cu piciorul pe Pavăl, culcat la pământ cum era, tare îl lovi, în spate, acolo unde începe șira spinării de se încovoie jupânul de durere și se zvârcolea cu frică de moarte ca șarpele tăiat la mijloc. Jupânul se prăvălise chiar lângă Bogomir, care-și aștepta moartea și el, și care, se vede, nu mai venea, căci gâdele scăpase toporul de ceva vreme în noroi și înspăimântat de cele ce se întâmplau nici nu prea știu pe unde se făcuse nevăzut. Rămăsese deci popa trântit la pământ, uitat de gâde, de săteni și de păgâni. Goleman îi făcu atunci semn să se ridice și el se ridică speriat, scuturându-se. </p>
               <p>— Hai popo că ți s-a făcut milostenie.</p>
               <p>Mârzacul se apropie de Goleman și acesta îi înmâna ceva ca niște veșminte colorate erau, da, niște cămăși tătărești din serasir lucitor. Înaintă apoi către fetiță se aplecă și-i sărută condurul, cum se găsea ea înălțată în șa și-i înmână darul acela. Dar calul fetiței se sperie de apropierea mârzacului și se feri și pânzele căzură, brocartul se despături și căzu la pământ. Bogomir se repezi atunci să le culeagă din noroi și ridicându-le, cămășile se despăturiră, lăsând să se vadă scrierea aceea păgânească, de o parte și de alta.</p>
               <p>— Ce scrie acolo?</p>
               <p>Uite că Bogomir nu se trezise bine din grozăvie și voia iarăși să știe ce scrie acolo.</p>
               <p>— Șirul părinților domniței până la Batuhan.</p>
               <p>Bogomir rămăsese cu gura căscată căci nu se auzise de Batuhan pe ulița înfundată a Glavamarâcei cum nu se auziseră nici de alte fapte mari ale lumii; nici jupânul nu știa despre care han vorbea Goleman dar înțelegea că trebuie să fi fost strămoș cu greutate al neamului tătăresc.</p>
               <p>— Acum știi pe cine ai ținut închisă în pivniță, mai zise Goleman lui Pavăl, trântit la pământ.</p>
               <p>Știa pe dracu, Pavăl, se uita numai buimac la grupul de tătari care veniseră buluc să-i taie și-acum făcea calea-ntoarsă înspre Gorna. Plecaseră tătarii, plecaseră în fața ciunguvăilor, ba le-au făcut și plocon! După cap se vede că veniseră, și-acum plecaseră cu capul și gata. Lui Pavăl nu-i venea să creadă. Se uită la ciunguvăii călări pe ulița Crainei, înfășurați în pânzele pe care le umfla ușor vânticelul care adia. Ciunguvăii lui pe care îi ținea de atâta vreme după parmalâc, ei au pus tătarii pe fugă? Dându-le capul? Ce taină aveau ei? Sunt păgâni, își cunoasc tainele între ei. Dar cum se face că pe ei i-au apărat? Se uită la biata întăritură pe care încercaseră să o ridice, dărzi, sule, puști rostogolite de o parte. Tătarii plecând, Goleman rămăsese numai, și cu el cei câțiva bulgari care îi urmaseră pe tătari. Pavăl acum îi cerceta și îi cunoscu, era și Slava. Se gândi apoi că tătarii au plecat numai ca să-i lase pe mâna ciunguvăilor care aveau să se răzbune după atâția ani de amaruri. Se întoarse jupânul:</p>
               <p>— Ai milă Golemane. Tu ne știi, că te-am primit.</p>
               <p>— Ai uitat datoria către Vodă.</p>
               <p>Povestea cea veche cu dijma și cu rătăcirea. Căpetenia ciunguvăilor îi făcu semn puternic cu brațul întins de parcă ar fi căutat să-l străpungă, de se sperie jupânul. Strigase la el iarăși strigătul pe care-l auziseră cu toți când erau cu Bogomir pe înălțimea parmalâcului. Un strigăt mare și-o privire mânioasă, neagră, strălucitoare. Din treacăt, nu s-a oprit. Jupânul a plecat privirea, adus de spate cum era acum. Păgânul aprinsese o făclie și se apropia de gardul înalt al vecinului lui Ioniță. Doar n-o să-i pună foc. Pavăl îl privea cu ochii ieșiți. Ăștia o să se apuce să dea foc la sat, să vezi.</p>
               <p>— Stați, strigă jupânul. Stați!</p>
               <p>Goleman și cu căpetenia ciunguvăilor se opriră.</p>
               <p>— Stai, Golemane. Stai. Ne-am răzgândit. Popa ne-a dus pe căi rătăcite. Popa.</p>
               <p>Și-l arăta pe Bogomir, vina lui era, adică.</p>
               <p>— Noi vrem să intrăm în rândul lumii.</p>
               <p>— I-auzi.</p>
               <p>— Nu mă lua în râs, Golemane, vrem să intrăm în rândul lumii. Tu știi cum e viața noastră aici. Stai. Nu puneți foc. Coborâți. Adu mai bine un berbec, Ioniță să-l frigem, să vedem. Coborâți, hai.</p>
               <p>Era de plâns jupânul, scos din minți umilindu-se așa la cizma lui Goleman. Au coborât călăreții, s-au adunat cu toții și-au jupuit Rădenii berbecul și l-au pus la proțap să-i împace poate pe Goleman și pe păgâni. Pentru prima oară ciunguvăii se găseau așa aproape și Rădenii îi priveau cu atenție, caii lor n-aveau nici cocoașe cum auziseră ei, și nici nu se întovărășeau cu câini cu trei capete și mistreți cu colți cât sulița. Unul dintre ciunguvăi se adresă Rădenilor cu vorbă aspră și necunoscută. Apoi omul făcuse gestul cu mâna la inimă ceea ce parcă îi mai domoli pe Rădeni. Atunci Bogomir le traduse:</p>
               <p>— Se bucură că vă vede.  Asta vrea să spună. Și mai zice că așa cum vă sunt inimile să vă fie și vorbele.</p>
               <p>Iar oamenii se lămuriră și răsuflară ușurați. Așa era vorba lor, scurtă și uscată, după felul ținutului pe care-l locuiau. Pavăl mai ales era grăbit să câștige bunăvoința ciunguvăilor și îi spuse: Aceleași urări și noi domniei sale. Zi-i! Tălmăcește, ce stai? Bogomir, care tocmai se trezise din groaza celor întâmplate, se apucă să traducă iar după ce căpitanul înfășurat la cap răspunse cu o licărire în glasul său gros.</p>
               <p>— Spune că străinul ăsta... adică eu... spune că vorbesc limba lor, dar că o vorbesc prost.</p>
               <p>Oamenii se hliziră, iar jupânul se grăbi să adauge: </p>
               <p>— Păi lasă, că și limba noastră tot prost o vorbește... Zi-i mă!</p>
               <p>Fără să-l privească, știi, ca și cum nu despre el ar fi vorbit. Oaspetele înalt și înarmat părea binevoitor. Știind că spusese o glumă și doritor să știe ce-are să spună oaspetele care se arăta binevoitor, de gluma lui, îl bătu pe umăr pe drumeț, fără să-l privească și-l îndemnă cu putere: Zi-i mă, zi-i să înțeleagă! Zi-i! Iar Bogomir ascultător dădu să spună, apoi se răzgândi și refuză să mai vorbească. Se întoarse doar, își culese cămașa murdară de pe jos, se acoperi. </p>
               <p>— Și-a pus popa cămașa pe față, observă careva.</p>
               <p>Bogomir se uita și el mirat la cămașa murdară pe care o îmbrăcase. Păgânii cu capete înfășurate zâmbeau și ei, și Rădenii râseră către ei pentru prima dată parcă nu se mai priviră ca dușmani și parcă turbanele lor nu mai era așa păgâne și străine și parcă și ceata de turcaleți deveniseră mai primitori și se lăsară îmbiați la voie bună. Jupâneasa puse la vedere bucatele mai mari. Și vedeau ciunguvăii că apa e bună și rece și au întrebat ceva iar Bogomir a tălmăcit de bunăvoie:</p>
               <p>— A întrebat, zice, de ce țineți apa sălcie înspre noi iar apa bună o țineți în casele voastre iar noi murim de sete? Căci dacă ați da drumul la apă curată și limpede prin jgheaburi de piatră puse trainic, cap la cap și noi v-om răsplăti cu fildeș de nârgheț din înălțimile Sundiniei și alabastru din inimă de răvăune aduși din pustiului Kahlabarului. Și mlaștina ar seca, cu timpul, s-ar face pământ bun de lucru ca celelalte pământuri pe care le aveți.</p>
               <p>Pavăl se încrunta și dădea din cap, cine știe, și privea înspre bulgari.</p>
               <p>— Luați din berbec... zise el.</p>
               <p>— Berbec? întrebase unul din ei pe Ioniță arătând înspre bucata de friptură și cum acesta era singur că nu-i înțelegea limba, își punea degetele drept coarne încovoiate și behăia ca să priceapă. Îi confirmă subțirel, și el cu degetele încârligate ca niște coarne mici:</p>
               <p>— Berbec! Behehe!</p>
               <p>Iar păgânul răspunse serios chiar pe rumânește și fără să ia în seamă prosteala lui Ioniță, chiar spre mirarea acestuia:</p>
               <p>— Berbec.</p>
               <p>Apoi omul păru că pricepe ceva și se întoarse, palid la față:</p>
               <p>— Cum ai zis?</p>
               <p>Celălalt aștepta mirat, nefiind sigur ce e întrebat.</p>
               <p>— Berbec.</p>
               <p>— Berbec, da</p>
               <p>— Aha.</p>
               <p>— Așa zicem și noi.</p>
               <p>— Berbec!</p>
               <p>Omul acum îi chema pe ceilalți rădeni: ei zic la fel ca noi la berbec. Ia zi mă, arată-le. Îl puse pe străin să repete și se dovedi că vorbea rumânește ca toți Rădenii. Dar cum se face că știe rumânește, vru să știe omul.</p>
               <p>— Mă, dac-am fi știut. Dar cum sunteți voi muți mereu!</p>
               <p>— N-are cum, zisă Pavăl rezervat. Sunt păgâni.</p>
               <p>Ceea ce-i dădu lui Ioniță apă la moară:</p>
               <p>— Sunteți păgâni! Nu la Maomet vă închinați?</p>
               <p>— La Allah cel mare și la Muhamad, profetul său, slăvit să-i fie numele!</p>
               <p>Pe fețele Rădenilor ce citea uluiala.</p>
               <p>— Nu se poate. Stai așa. Păi și-atunci cum de sunteți păgâni?</p>
               <p>— Nu suntem păgâni.</p>
               <p>— Nu la Maomet te-nchini?</p>
               <p>— Ba da, la Muhamad sfântul.</p>
               <p>— Și nu ești păgân atunci?</p>
               <p>— Nu.</p>
               <p>Pavăl rămase atunci trist, cu ochii în pământ căci era ceva ce el nu putea să înțeleagă și anume cum se făcea că oamenii ăștia vorbeau aceeași limbă și vorbeau de lucruri pe care ei cel puțin nu le auziseră vreodată spuse și nu credeau că se pot formula în aceleași cuvinte pe care le știau și ei, de-acum și până la sfârșitul lumii. Și uite, păgânii ăștia adică nu păgâni, că vorbeau rumânește ca tot creștinul, dar nici ei nu erau creștini, dacă era s-o luăm așa, căci ceilalți îi țineau toți de rătăciți, Doamne mare, nimic nu se mai înțelege. Cum sunt și cuvintele acestea făcute! Când ți-e lumea mai dragă și crezi că lumea e alcătuită după cum sunt cuvintele înșirate, te trezești doar cu o pungă de vorbe goale și lumea se dovedește a fi cu totul altfel și cuvântul tău greu e pleavă pentru altul și dimpotrivă, cuvântul lui de taină pentru tine e nimica. Unde cuvintele-s hotărâte lumea nu-i, și unde lumea-i despărțită între încoace și încolo, păzește câte-o vorbuliță amărâtă și nefăcută, de nimeni cunoscută. Vorbe. Cum le-ai învățat, așa ți-e și lumea; și dacă le-ai învățat rău n-ai decât să le dezveți și să le arunci deoparte să trăiești muțește cum trăiește vulpea în pădure sau ca ciunguvăii, uite.</p>
               <p>— Vorbesc mă sau nu? întrebă Pavăl atunci.</p>
               <p>— Dacă aud cuvântul pe care l-ai spus, îl zic și ei, zise Ioniță. Altfel, tac.</p>
               <p>Glasul și-l voia aspru parcă să nu se vadă tulburarea lui dar ciunguvăii îi priveau amuzați și începură să muște din carnea de pe frigări stăpânindu-și ca un chef de râs reținut din respect pentru gazde. Iar Ioniță îl lua deoparte pe Pavăl că au prăpădit tot berbecul. </p>
               <p>— Dă-l  dracului de berbec, bine că am mâncat și uite-i sunt mulțumiți, poate că ne  vom  înțelege ca oameni. Că oameni sunt și ăștia până la urmă, și se uită cu îndoială la el: oameni erau, avea două mâini și două picioare deși fața era arsă rău de vânt și liniile feței nu vădeau niciun pic de grăsime. Și ochii lor așa de negri că băteau în albastru.</p>
               <p>Prinși de întâmplări nimeni nu văzuse că odată cu ceata de tătari veniseră nebăgați în seamă și un șir de popi ciudați, alături de bulgari; mârzacul cu ceata de tătari plecase înapoi cu capul; Goleman rămăsese însă, și cu el rămăsese grupul de prelați care se înșirau cu mantiile lor purpurii și acoperiți cu tichii cum nu mai văzuseră pământenii. Pavăl își spunea că mare lucru trebuie să fie credința aceasta nouă de vreme ce uite cât bâlci se face cu atâta sobor de preoțime înșirată. Dincolo de șirul de preoți se găseau sulițași cu coif rotunjit și câțiva tătari mustăcioși; un bou aduce după ei balimezul, pușca grea de fier de hârâiau roțile de lemn sub ea, ce le-o fi trebuit lor pușcă să bată Glavamârcea că doar n-aveau ziduri, altele decât parmalâcul pe partea cealaltă. Dar dacă ei au adus, însemnez și eu că au adus ca să se știe. Și stătea dezhămat boul în fața carului cu tun, trăgându-și răsuflarea și privea înțelegător la cele ce se întâmplau.</p>
               <p>— E mai bine așa, ai să vezi, se apropie unul dintre preoții înțoliți cu anterie purpurii și cu tichie purpurie în cap.</p>
               <p>— E mai bine așa, conveni Pavăl.</p>
               <p>— Întreita dumnezeire, buna credință în Glavamârcea.</p>
               <p>— Mda...</p>
               <p>— ...în numele Sfintei Treimi: al Tatălui, al Fiului și al Sfântului Duh...</p>
               <p>— Și o să putem vinde grâul și ceara la același preț ca bulgarii?</p>
               <p>— Trei persoane tainic întrunite...</p>
               <p>— Că acum, ni-l iau cam la o treime grecii, și dau dublu la turci...</p>
               <p>— Pavăle, ascultă: Fiul purcede din Tatăl!</p>
               <p>— Dar trebuie să scrie zapiscă, să fie înscris!</p>
               <p>— ...mai întâi să vă botezați și să mărturisiți!</p>
               <p>— Mărturisim.</p>
               <p>— ...iar Duhul Sfânt purcede și din Tatăl și din Fiul! Aici e marea taină!</p>
               <p>— Plata să se facă înainte, banii jos, în primii trei ani!</p>
               <p>— Jupâne, interveni și Slava, chiar ești încredințat? Asta nu e hotărâre de luat așa, cu ușurință...</p>
               <p>Pavăl, cu ochii repede împrejur să vadă ce zic ceilalți. Ce se băga și Slava acum?</p>
               <p>— Cum să nu, ne-am hotărât, ne-am sfătuit, ce mai, gata, suntem gata să ne convertim la dreapta credință.</p>
               <p>— Dar trebuie să-l ai pe Hristos în inimă și pe sfânta biserică apostolică, continuă prelatul înțolit.</p>
               <p>— Îl avem, cum să nu, și pe sfânta biserică, și pe ea! Haidem!</p>
               <p>— Primiți dreapta credință?</p>
               <p>— Primim...</p>
               <p>— Dar pământul e făcut de Nefârtate, părinte, șopti Chifor de alături. </p>
               <p>— Cine te întreabă cine-a făcut pământul? răspunse prelatul. Tu pupă crucea aici. Stai să mă dau la o parte, așa — și preotul se uită împrejur să vedă toți, își dădu mantia la o parte ca să nu se piardă nimic, apoi întinse bastonul cu crucea. Pavăl se lăsă în genunchi și își lipi buzele de lemnul de jos al crucii pe care i-l întindea prelatul. </p>
               <p>— In nomine Patris et Filii et Spiritus Sancti. Ego te absolvo a peccati tuis. Amen.</p>
               <p>Ce îndrugă popii la bisericile din jur nu înțelege nimeni, numai bulgarii ce mai înțeleg câte ceva. Bulgarii chicoteau parcă, i se păru lui, uitându-se de unde era înspre adunare. Așa era obiceiul să nu înțelegi nimic la biserică dar nu era mare lucru, cât stăteai acolo, o oră la slujbă după care scăpai de păcate și gata. Ceremonia se termină și jupân Pavăl se alătură acum țanțoș nevoie mare de bulgari. </p>
               <p>— Bine că v-ați botezat papistași, zise Slava.</p>
               <p>— Cum papistaș? întrebă Pavăl</p>
               <p>— Păi Goleman e slujbașul lui Vodă care ține episcop ungurean. Nu știai?</p>
               <p>Pavăl rămase prostit locului.</p>
               <p>— Ave Maria! mai zise Slava în timp ce se întorcea să ajungă din urmă congregația de pravoslavnici care se îndepărta râzând și nu mai știu ce zicând și arătând cu degetele din când în când înapoi. Atâta rușine rar încercase Pavăl. Rămase de o parte cu Ioniță, amândoi cu capetele plecate.</p>
               <p>— Catolici nu fusesem mă.</p>
               <p>— Asta încă nu.</p>
               <p>— Ne-am făcut și catolici.</p>
               <p>— Păi da... Cum facem?</p>
               <p>— Dacă pun eu mâna pe Bogomir...</p>
               <p>— Cu ce-a greșit săracul?</p>
               <p>— Din vina lui. N-a zis el că n-a fost nuntă și că să ne convertim?</p>
               <p>— N-a zis să ne convertim.</p>
               <p>Pavăl îl țintui o clipă de departe, căci Bogomir se adăpostise la coada calului lui Goleman și parcă simțea că se vorbea de el și se uita cu ochi speriați când înspre Pavăl când înspre Goleman, sus în șa.</p>
               <p>— Al dracului eretic.</p>
               <p>Bulgarii vezi că se îndepărtaseră deja și o porniseră înapoi spre Gorna.</p>
               <p>— Stați! se ridică Pavăl deodată. Vino Bogomire! </p>
               <p>Auzindu-se chemat Bogomir se prezentă, palid.</p>
               <p>— Bogomire... se auzi din spate chemarea lui Goleman.</p>
               <p>Bogomir întoarse capul dar arăta cu degetul către Pavăl, că-l chemase jupânul cum ar veni și dacă-l chemase jupânul, se ducea, că-l chemase, deci. Se clătina Bogomir, se întâmplaseră multe. Pavăl și Ioniță se ridicară și după ce se sfătuiră scurt cu alți Rădeni, oamenii porniră.</p>
               <p>— În deal!</p>
               <p>Porniră muntenii să urce, rupți și murdari după cele ce se întâmplaseră. Urcară un timp în tăcere. Bogomir și el după ei. În spate, la distanță, Goleman și ciunguvăii urmăreau și ei în trap liniștit alaiul de Rădeni. </p>
               <p>— Doamne, mare e dealul, se opri Pavăl o clipă îndreptându-se de spate și se uită înainte și se închină cu trei degete așa cum îl învățaseră bulgarii. Să fi rămas, era cald. Porni din nou, adus de spate.</p>
               <p>Sus în deal se vedea de-aici biserica cea albă cu coif argintiu, era împodobită de sărbătoare. Când intrară în Gorna femeile erau îmbrăcate cu șorțuri colorate și cimpoaiele zbierau și femeile cântau alături. Mândră era biserică cea nouă, pravoslavnică, albă și înaltă, cu geamlâc colorat și acoperiș argintat; lanțuri atârnau din vârful crucii; domnea maiestuoasă peste deal și peste împrejurimi și mlaștina nici nu se mai vedea de atâta strălucire. Porți mari de lemn, de două staturi de om și îmbrăcate în fier nou cu lemnul porților verde și proaspăt lăcuit. Iar preoții mari și burtoși îmbrăcați în odăjdii aurii de camhă și ținând înainte molitvelnicul legat și el în argint, cu două rânduri de paftale iar pe mijloc bătut cu piatră rară și mare cât oul; cântări se auzeau dimprejur ca din ceruri, pe trei glasuri, ca de arhangheli, Doamne, săracă era biata muntenime cu bisericuța ei crăpată-n mlaștină și gardul înălțat înspre Glavamârcea de-l săreau acum și găinile.</p>
               <p>Bulgarii intrară în biserică și muntenii dădură să intre după ei dar popa cel bulgar striga tare din dvera altarului, „Porțile, porțile!” și muntenii rămăseseră afară. Dar Bogomir nebunul băgă piciorul și împinse ușa să se deschidă și femeile cu basmale se închinară că nu se face așa ceva și muntenii prinseră și ei curaj și se apropiară.</p>
               <p>— Lăsați oamenii lui Dumnezeu să intre strigă Bogomir, din poartă și toată bulgărimea se întoarse către el. Lăsați oamenii lui Dumnezeu să intre-n sfânta biserică căci creștini suntem! </p>
               <p>Lumea rămăsese uimită de intrare și porțile înalte deschizându-se larg lăsaseră lumina să intre și Bogomir rămase în ușă ca o siluetă neagră în lumina care intra de afară. Muntenii se strecurau în biserică pe lângă el. Popa din altar însă continuă să cădelnițeze, zise doar ceva lui Slava care se strecură prin mulțime și se duse direct la Pavăl. Acesta ascultă și ceva se întâmpla acolo ca o ceartă și omul trimis de popă îi arătă cu semn scurt. Pavăl și toți muntenii intraseră îngrămădiți și îl lăsaseră pe Bogomir singur în poarta bisericii. Acesta ca de obicei nu văzuse cele ce se petrecuseră și continua să strige din poartă.  Popa cel negru și încă câțiva veniră să închidă porțile și îl împinse pe Bogomir afară:</p>
               <p>— Nu poți intra.</p>
               <p>— Cum nu?</p>
               <p>— Nu ești botezat.</p>
               <p>Atunci sări și Chifor dinăuntru care se amestecase și el cu Rădenii.</p>
               <p>— Nici ceilalți nu sunt botezați, zise el, arătând înspre muntenii care intraseră deja în biserică.</p>
               <p>— Nu poate intra, insistă preotul.</p>
               <p>Bogomir rămase la ușa bisericii. Chifor sări și el atunci și ieși din biserică. Porțile bisericii se trântiră și cei doi rămaseră afară. Se întoarseră atunci, privind spre Glavamârcea. Din spate, urcând dealul după munteni dinspre Glavamârcea, Goleman cu fetița și cu ceata de ciunguvăi se apropiau.</p>
               <p>— Vezi? îi zise acesta când ajunse în poarta bisericii.</p>
               <p>Nu știu dacă vedea Bogomir căci după cele ce se întâmplaseră abia se mai ținea pe picioare.</p>
               <p rend="center">*</p>
               <p>Acestea sunt faptele care s-au petrecut în Craina Glavamârcei. Întocmai cum s-au întâmplat le-am povestit și eu, pe cele pe care le-am văzut cu ochii; iar pe cele pe care nu le-am văzut, am întrebat la cei care-au știut mai bine și ce-am aflat am scris ca să se știe și să rămână. Astfel și-au schimbat Rădenii credința, rătăcirea lor cea veche dovedindu-se mincinoasă așa cum mincinoasă s-a dovedit a fi și nunta părintelui lor, Rădeanul, boierul cel bătrân. Și rămânând totodată oameni cu mintea la cap întreagă cum a fost și nu lunatici să umble căi întunecate; și tot cu limba lor cea veche au rămas, cu găurile și văgăunile ce s-au văzut, atât numai că se pot acum arăta de sărbători, tăcuți și umili, la cinstita coadă a soborului pravoslavnic.</p>
               <p>De partea cealaltă, șirul de ciunguvăi se îndepărta; urcau acum linia dealului urmând lui Goleman și fetiței care se vedeau călărind drept în față; iar în spate Bogomir și cu Chifor li se alăturaseră și urmau pe jos șirul de călăreți. Se vede că Bogomir scosese cărțulia lui și le citea ceva din spate arătând cu degetul în sus iar doi dintre ciunguvăi poate râdeau. Iar dacă Bogomir se înfuria cum îi era obiceiul sau de ce râdeau călăreții, acestea nu le putem ști căci s-au micșorat de tot, abia se mai zăresc pe deal ca niște mogâldețe și se îndepărtează și bate cam tare și soarele târziu al după-amiezei.</p>
            </div>
         </div>
      </body>
   </text>
</TEI>
